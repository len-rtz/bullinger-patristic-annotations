Bullingerus Frechto. Gratiam et vitae innocentiam a domino. Cum non ita multis ante diebus legatus ad regem ex senatu nostro mitteretur, visum est tibi, frater in domino honorande, paucula scribere et libros nostros Anglorum regi inscriptos dono adiicere. Intellexi ex Zwiccio nostro munus nostrum grato a te animo acceptum. Ideo alteras hasce ad te dare volui, Frechte amantissime, simul et acta quaedam concordiae addere, ut etiam aliis circum fratribus, quid inter nos actum sit, noris exponere. Epistolam doctori Luthero hic fert tabellio. Video ergo, quid facto opus sit, exemplum epistolae doctori Luthero destinatae non publice communica his fratribus, quam putaveris per tabellionem archetypum esse redditum doctori Luthero. Interim vero fidis communicare poteris. Post redditam autem epistolam quibuslibet. Speramus doctorem Lutherum amice responsurum et recepturum conditionem. Quod si confessionem Basiliensem et expositionem eius nondum vidisti, fac sciam; habebis. Recte valemus, qui Tiguri Christum docemus omnes. Optimo habent res ecclesiae nostrae, laus et gratia domino. Cupimus etiam vos in domino recte valere. Orate pro nobis dominum. Tiguri, 12. iunii 1538. H. Bullingerus tuus.
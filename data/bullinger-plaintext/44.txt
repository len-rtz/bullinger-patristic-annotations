S.D. Literas tuas, Leonharde frater charissime, accepi et legi, quamquam innumeris aliis distraherer negotiis. Saepe desideravi hoc argumentum tractari diligentissime. Avidissime ergo arripui et legi, quod iam annis aliquot legere concupivi. Dico autem citra adulationem, quod sentio. Laudo dominum deum nostrum, qui haec ecclesiae suae per te communicavit! Et adhortor tuam fidem et pietatem in domino Christo, ne talentum hoc abscondas! Non possum in toto opere quicquam vituperare. Neque puto quemquam piorum quicquam vituperaturum. Scio interim molliculis quibusdam et delicatis Christianis minime iri probatum. Verum tu nihil moraberis istorum iudicium. Proferet, sat scio, fructus plurimum. Quod autem remitto, id in causa est: Cupis tu librum imprimi et consulto quidem ante exitum comitiorum Augustanorum. Caeterum hoc fieri apud nos non potuit. Praeterea sperare non possum, ut aliquando apud nos imprimatur. Nam Augustinus Frisius alioqui calamitosus est, et adderet ei hic liber tuus calamitatem. Non enim licet cuiquam quicquam imprimere, nisi deputatis prius lectus sit liber imprimendus totus, nisi et nomen et patria et conditio authoris indicata. Sed et nomen authoris apponere oportet, ita nomen eius, cui dedicatur, exprimatur diserte oportet. Locus item, ubi imprimitur, et nomen impressoris. Iam etiam ita non est instructus, ut sperare possim aliquid. Christophorus vero et frater Eustachius aegre imprimunt Germanicos libellos, quod dicant ipsos parum esse vendibiles hoc praesertim tempore. Ac revera ita sunt occupati, ut certo sciam ipsos nihil recepturos. Nam imprimunt opera iusta: Epitomen d. Ioachimi Vadiani recognitam. Seriem et digestionem temporum et rerum a beato Luca in actis apostolicis traditarum Bullingeri. De ratione communi omnium linguarum et literarum commentarium Theodori Bibliandri (abstrusae et multiiugae eruditionis librum!). Partitionum item universalium libros d. Conradi Gessneri. Item com-mentarios in Ioannem meos inquam, quos modo recudit. Suadeo ergo, ut vel Varnerus imprimat, vel Constantiam mittas vel Basileam. Ego hic meam operam tibi offero. Libenter enim, si remiseris cum tuae voluntatis aperta significatione, ipse Basileam mittam ad amicos meos periculum facturus, si ibi recipiatur imprimendus. Nec dubito, quin sint recepturi. Fac ergo, ut mature sciam, quod fieri statueris. Mitto tibi libellos enchiridii forma excusos, alterum de iustificatione, alterum de resurrectione mortuorum. Hos muneris loco a me accipias oro. Alterum de iustificatione dabis d. Frechtio. Libenter adiecissem illi et alterum de resurrectione, sed nullum supererat amplius exemplum. Ora ergo illum, ut hoc ne spernat. Salutabis officiosissime. Nova apud nos nulla sunt, nisi hoc cuiquam videatur novum, quod dicitur caesar in nos expeditionem facere. Nos scientes illum nulla re provocasse, exspectabimus dei invocato auxilio, quid sit tentaturus. Consenserunt iam de novo Helvetii et in hoc convenere, quod neque huic neque alteri principi volunt occasionem dare debellandi nos. Quod si isti libidine sua exciti statuant nos aggredi, unanimes deo iuvante illos excipiemus. Ideoque in tota Helvetia omnes, ut parati sint in singulas horas, mandatum est. Ac parati sunt iam dudum et expectant. Fidimus misericordiae dei, ac dei auxilium sedulo imploramus. Quod si dominus voluerit etiam nos propter peccata nostra punire et tradere nos in manus hostium nostrorum, patienter quidem feremus manum domini. At video omnis generis, sexus et aetatis homines in hoc esse totos, ut sese ex integro deo devoveant et potius eligant mori in libertate et vera fide quam rursus subdi servitutis et Antichristi iugo. Fama est apud nos papam (trici-pitem bestiam fultam) regum et dinastarum quorundam auxilio expeditionem facere contra caesarem. Certe ex Quinquepagicis nonnulli dicuntur ad ipsum papam profecturi. Verum privati hi quidem sunt. Nullus magistratus nullave respublica in tota Helvetia legitime quicquam etiamnum cum illo egit de auxilio vel ferendo vel non ferendo. Petit quidem ille auxilium Helvetiorum. Dicuntur praeterea, ita scribitur ex Basilea, maritimae Saxonicaeque urbes, duces Pomeraniae et nobiles aliquot collegisse in inferiore Germania militum 40'000 et eo exercitu defensuros se contra principes caesari adhaerentes et contra ipsum caesarem. An verum sit, dubito. Certum tamen est tyrannidem illam et praesumptuosam ambicionem avaritiamque inexplebilem sua mole corruituram, ubicunque tandem futurum sit initium. Oremus dominum, ut is ecclesiam suam servet aeternum. Vale cum omnibus bonis et rescribe. Tiguri, 15. februarii anno 1548. Bullingerus tuus. An herren Leonharten Soerin zu Ulm.
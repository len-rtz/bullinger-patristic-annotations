S. D. In postremis literis meis te oravi, Bullingere doctissime, ut tres illas primas sessiones concilii Tridentini, quas apud te vidi, ad nos transmitteres. Iam autem eo perventum est in libello eiusdem argumenti, quem imprimit Oporinus, ut haec tantum brevia scripta desideremus. Proinde te oro, ut primo nuncio ea mittas, etiam si meo sumptu ab aliquo studioso describantur[/transcribantur]. Ignosce, quaeso, audaciae meae, qui istiusmodi rebus nullius momenti sum tibi molestus; cuperem enim gratificari Oporino, viro optimo atque hospiti meo, quem a te quoque amari non dubito. Atque utinam aliqua in re graviore eum animum, quem erga totam ecclesiam vestram, tum vero erga te habeo, possem declarare! Sentiretis profecto omnes fratres quidvis potius in me desiderari posse quam diligentiam et integritatem. Itaque fretus ego vicissim humanitate tua, cuius animum nostro esse per omnia congruentem mihi persuadeo, hac in parva re tibi molestus esse non dubitavi. Scis etiam illud: Qui semel fines pudoris praetergressus est, eum gnaviter impudentem esse oportere. A domino etiam Theodoro postulabis summa(m?) confessionis fidei Diazii Latinam, quam ipse fecit Germanicam; nam hoc breve scriptum cuperem adiungi historiae, quae nunc sub praelo est et propediem absolvetur, quod alioqui nec in hac urbe inveniri potest nec ex Argentina tempestive mitti posse arbitror. Haec ut brevi abs te mittantur, et meo et Oporino nomine oro. Mitto quoque literas Lindavium et Constantiam, quas rogo ut diligenter ac fideliter transmittas. Vale. Basileae, 3. die novembris 1546. Tuus Franciscus Dryander. Clarissimo viro d. Henrico Bullingero, ecclesiae Tigurinae ministro fidelissimo. Tiguri.
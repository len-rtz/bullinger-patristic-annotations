Min früntlich, guͦttwillig dienst zuͦ allen zytten zevor bereitt. Sonders günstiger Meyster Heinrich, üwern brieff, anzeigend die nüwen mär des keysers halb, hab ich wol verstanden, und demnoch der Jänfferen halb, das ich üch biß har nütt geschriben, ist die schuld, das ich selbs nütt eygentlichs han mögen bericht werden. Doch so stads jetz also, das min herren von Bernn willens, dem hertzogen von Saffoy die bünttbrieff hinußzegäben und zeüberschicken und gar nütt mitt im me wellen zeschaffen haben. Und ursach dessy ist, das er unß vil glatter worten gäben und zuͦgeseytt, des er aber wenig gehallten hatt und min g[nedigen] h[erren] nütt anders an im funden dan bettrug, und hie zwüschen einßdar zuͦ fartt, die guͦtten Jänffer fechtt und plagett, das ir keiner on sins lybs und läbens gefar darff hinuß uß der statt kommen; ich geschwyg die verhergung ir guͤtter, des lands und der straßen etc. Und domit min g. h. ouch der irren in statt und land meinung und willens bericht dester dapfferer dörffind mitt dem hertzigon handlen, haben sy die irren söllichs berichtt, und ist hierumb im gantzen gebiett gemeindett, ouch by unß im gantzen Ergöw einhelligklich gemeerett, das man unseren g. h. disse sachen noch ir wyssheitt und wolgefallen zefolfuͤren übergäben und heimgstellt, ouch hieby lyb und guͦtt zuͦ inen zesetzen verheyssen hatt. Nun meldett aber ouch ir schryben, sy wellind im sölliche bündttbrieff überschicken und demnoch rattschlagen, handlen und thuͦn, das sich irrem verschriben gägen den Jänfern des burgrächts halb gethan und beschächen den eeren noch geburren werde. So vil ist mir jetz wüssend. Ob nun min g. h. söllich brieff hinuß gäben, oder wass sy willens, mag ich noch nit wüssen, achtt aber wol, man werde ein mal versuͦchen und mit der gotz hilff die Jänffer entschütten. Demnoch wirden ich ouch bericht landtmers wyß, wie der künig von Franckrych - ettlich sagend, sin schwester, die küngin von Nawerren, habs gthan - sölle 200 ringe reysig pfärd über das birg gan Jänff zuͦ gschicktt haben, an die die Zaffoyer unversächens kommen, alls sy syend abgesässen und die roß bin zömen an der hand den berg nider gefuͤrt haben. Sye der Frantzosen by 50 gefangen und erstochen; die andren söllend entrunen sin und ettlich in Jänff kommen. Und demnoch haben die Zaffoyer die gefangen ouch erhencktt, des nun der küng übell zuͦfriden, ein groß volck gemüsteret, und understand, söllich schand und schaden zuͦ rächen etc. Söllichs hab ich üch in guͦtem wellen berichten. So ich wytters ettwas warhaffts bericht wird, sol üch nit verhallten werden. Söllichs wellend ouch allweg, alls ich üch wol vertrüw, gegen mir thuͦn etc. Und hiemit sind allzyt gott, unssrem eynigen heylland, bevolchen. Datum 13. ianuarii anno 36. U[wer] allzytt guͦtter göner Sulpitius Haller, obervogt uff Lentzburg. Grüssend mir Meyster Lew und den vogtt von Kyburg sampt andren guͦten herren und gesellen. Dem erwirdigen, wolgelerten herren Meyster Heinrich Bullinger, diener des wortt gotts und der kilchen in meererem Zürich, minem günstigen, lieben herren.
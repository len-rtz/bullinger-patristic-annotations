Salus et pax Christi. Certe gavisus sum nuper plus, quam possim explicare, Bullingere suavissime, cum ex tuis literis audirem bene compositam causam conventus vestri. Idem mihi referebat Bucerus ipse, quem studiosissime sum exhortatus, ut porro quietiore animo sit erga vos, id quod facturum crediderim. Apud nos vero, quod scire desyderas, nihil actum est, nec quidquam tentavit Bucerus; tantum apud paucos eius rei gratia congregatos excusavit sese, quod in toto concordandi negotio nihil egerit mala conscientia et iniussus. Gryneus quoque paucula quędam addidit, qua ratione ipse aliquando restiterit, deinde qua in hanc sententiam adductus sit. Nos nihil nisi amica respondimus et quibus nullam daremus contentionibus occasionem. Colloquium totum vix fuit duarum horarum. Privatim vero contuli cum Bucero de multis, ut sperem non sine fructu fuisse ipsius ad nos adventum. Grynei autem praesentia omnibus nobis fuit exoptatissima. Apud vos quid actum sit, scire cupio, quantum scilicet ad capita et locos disputationis adtinet, in quo potissimum contentionis articulo sitis conversati. Deinde, cum scribis concordiam et in confessionem et expositionem Basiliensem reiectam esse, optarem videre utramque, si liceret; remitterem cum tabellario primo, qui contingeret. Responsionem ad Lutherum non ausim petere; scio enim, quanta fide in istis negotiis agendum sit. Porro unum est, quod abs te impetrare cupio, utcunque te illibenter gravem istis molestiis. Tamen, quia nonnunquam ad rem facit benignius tractare quosvis, cupio etiam abs te fieri in meam gratiam erga Landenbergium illum, quocum Ioachimus noster ad vos iam profectus est. Habet autem ille nescio quid causae coram senatu Tigurino - Ioachimus novit -, cumque iam fortassis expectet sententiam, rogavit, ut non gravarer amico cuipiam ipsum commendare. Utcunque ergo ille religionem nostram nulla ratione insectetur, tamen talis est, ut mirer, cur me roget pro commendatione ista. Duo itaque abs te vellem fieri: primum, ut Röstio, et si quos alios habes bonos ex ordine senatorio, causam istius Landenbergii commendes; alterum, ut saltem uno verbo salutares illum nobilem, certe non mali ingenii virum, eique meam diligentiam, deinde tuam quoque testareris. De Farello et Calvino excidit, quid nuper Bucerus retulerit nobis; cuperem ergo et illud abs te scire, qua causa coacti sint abire Gebenna. Ambrosius noster omnino rogat, ut illos duci Georgio commendetis. Iam vale, fratrum charissime, cum matre, uxore, liberis et bonis omnibus. Consul noster Thomas et frater Cuͦnradus iubent te diligenter salutare. Ex Constantia, 17. maii 1538. Tuus Io. Zvick. Sed de leprosis istis quid a me tibi commendatis? Domino Hainricho Bullingero, ecclesiae Tigurinae diligentissimo pastori, domino et fratri meo charissimo.
S. Exemplaria duo literarum papalium ad suos et ad cęsarem misissem pridem, si fuisset, qui tulisset. Nunc tabellione invento alteras mitto, quod non dubito, quin edictionem concilii videris iam olim. Quamvis et illud acciderit: dum commendo, ut literę describantur mittendę ad Calvinum, alterę nondum redierunt domum. Attamen, si non habes, curabo, ut et eę mittantur, posteaquam nactus fuero; nanciscar autem brevi. Wormacię adhuc nemo est praeter episcopum Augustanum. Arbitrantur quidam comitia nulla fore ob principum inopiam. Cęsar exhaurit, gula depauperat, fastus subvertit, et si quid superest, coguntur servare ad mala futura, si qua ingruant, ut nimirum ingruitura sunt. In Belgis persecutio gravis est in sanctos. Sex viris demandatum est totum negocium; ex his quatuor sunt Hispani. Milites, qui in Alsatiam proficisci pararant, adhuc grassantur in Lotharingis. Audit hinc pessime cęsar; verum nemo re quidpiam audet. Tandem libellus Lutheri descriptus ex Argentina missus est; legi, et displicuit eius nimia immoderatio. Et ni vos sitis prudentiores, excitabit res ista magnum in ecclesia malum. Tantilla scribere permisit dolor oculorum. Vale in Christo cum piis omnibus. Basileę, 16. februarii anno 1545. Tuus Os. Myconius. D. Heinricho Bullingero doctissimo in domino suo. Zürich.
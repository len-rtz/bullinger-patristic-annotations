S. Quos ad nos misistis, hactenus apud me detineo et detinebo deinceps propter vos, nisi vobis aliter videatur. Favorem meum erga Tigurinos probare non possum alia ratione; nam publice non doceo nisi sacra, privatim docere non licet ob privata et quibus satisfacere cogor ecclesię. Cibum dare possum et retinere in disciplina nimirum alia, quam si essent apud cerdonem aliquem seu ineptum collegistam. Reliqua curabit d. Grynęus, sicut libere pollicitus est. Precium mensę 24 erunt aurei; nam minore pecunia non possunt hic sustineri nisi grandi cum damno foventis. Hęc in tempore scribimus, ne quid negligatur. Nam si vel hospes vel precium non placeat, tu rescribas, ut videamus, si melius eis possit consuli. Et Rodulphus apud me est, usque dum fuerit abeundi occasio; nam quid maneat, ignoro. Mirum vero, quod ingenium tantum non aliquo mittitis, ubi melius sit prospectum. Dico tibi, mi Bullingere, quod Tubingę neque studia florent neque disciplina; sic adfirmant, quibus hę res sunt cognitissimę. Id quod non dico tanquam impediturus vestrum consilium, utpote quod novi haud fieri posse, sed ut iuvenem illic manere non sinas diutius, nisi forsitan obtigerit, quod cessurum sit in bonum illi et vobis. Non est, quod nunc scribam aliud. Vale cum tuis in domino. Salutabis Theodorum diligenter et iube, ut disputationem expectet, propter quam longe magis risurus sit. Basileę, 25. martii anno 40. Os. Myconius tuus. Domino Bullingero venerando suo.
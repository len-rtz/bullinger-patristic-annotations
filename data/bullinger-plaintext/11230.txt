Dem frommen, ersammen, fürsichtigen und wysen Johansen Haben, landtvogte imm Rhyntal, sinem günstigen, lieben herren. Gnad und frid von got durch unsern herren Iesum Christum. Frommer, ersammer, fürsichtiger und wyser, besonders geliepter herr und bruͦder, wiewol ich üch bißhar nitt geschriben hab, ist doch sömlichs nitt uß vergäßligheyt üwer und üwer früntschafft, so ir mir ye und ye erzeigt, beschähen, sunder das ich wol gewüst, das ir sust mitt vilen geschefften beladen sind. Gott verlyche üch, das ir die nach sinem willen und gefallen allwäg vollendint zuͦ eer sinem namen. Amen. Es hat mich aber dennocht zum zeychen unvergäßner üwer früntligheyt und üch zuͦzesenden, was uff dem tag zuͦ Isenach von fürsten unnd stenden christlicher vereinigung unser antwurt von Zürych ab letst gehaltnem tag an Luthern und an die fürsten halben geredt und gehandlet ist, diewyl ir uß der vorigen geschrifft der fürsten wol verstanden habend, das sy unser schriben den vereinigsverwanten fürzehaben willens gewäsen sind. Ich bit aber, ir wölt mir die copy widerumb, wenn es üch fügen wölt, zuͦsenden, dann ich ghein exemplar darvon behept hab. Wyter schrybend mir die engellendischen herren, so ein zyt, alls ir wüßend, by mir imm tisch gewäsen und ze ostern widerumb in Engelland zogen sind, heruß, das der künig in all sin künigrych prediger uusgeschikt hab, das evangelium zuͦ predigen. Das beschäch ouch mitt trüwen, also das schon jetzund alle wallfarten abgestellt und die fürnemmen götzen, die man vereeret hat, abgethon und verbrent syend. Deßglychen stellt man hefftig das münchenthumb ab, das der münichen wenig mee in den kutten syend, doch versicht sy der künig mitt lybdingen. Das fägfhüwr (schrybend sy) wirt jetzund gelöst und handlet man häfftig, wie man den kouff und merkt der mäß abstellen möge. Das ernstlich predgen der fürpitt Christi macht, das die fürpitt der heyligen wenig mee gilt etc. Sömlichs hab ich üch dorumb wöllen zuͦschriben, das ich wol weiß, das es üch ein besondere froüd ist, wenn das rych Christi zuͦnimpt und des antichristen rych abnimpt. Ettliche bücher, so zuͦ Zürych latin geschriben sind, vertollmetschen da in engellendisch, dero ich schon ettliche gesähen hab trukt; dann ettliche Johansen Schencken, dem edelman, der by üch gewäsen zuͦ Rynegg, zuͦgeschikt sind. Der hat mir ouch ernstlich befolhen, üch umb alle früntschafft, so ir imm vilfaltig bewysen habend, zuͦ danken und üch trüwlich zuͦ gnaden. Dann er jetzund ouch brieff empfangen hat, das er durch Frankrych heimm in Engelland zogen ist. Demnach ist min ernstlich, trungenlich pitt an üch, ir wöllend üch das früntlich schriben und werben unsers stattschrybers trüwlich befolhen haben und in diser sach üwern müglichen flys anwenden, dann ich wol bericht bin und weiß, das wo ir üch in disem handel schikend und üwer bewilligung, gunst und hilff zuͦ imm stellend, das die sach ein fürgang gehaben mag. Nun ist nitt minder, des guͦts ist vilicht ghein huffen, das üch möchte vor benampset werden. Ir sähend aber wol, wie es meerteyls gadt und wie sich ettwan die jüngling ires guͦts vertröstend und den töchtern, iro wybern, vast wenig guͦts und früntschafft bewysend. Johans Jacob, ob er schon ein zytli har, wie ir wol wüßend, ettwas frölicher, wie jung lüt pflägend, gewäsen ist, begipt er sich doch so früntlich, das, wo imm gott in den heyligen stand der ee hälffen wurde und inn mitt einem eeren wyb beradten, wölt er sich gepürlich und wol halten und iro alles guͦts, alle eer und früntschafft, liebe und trüw bewysen. So ist er vast geschikt in der prattik, er hat vil guͦter und fürnemmer gaaben, die ein yeder verständiger höher rächnet und schetzt dann rychtag. So hat er ein eeren und geschikten vatter, gunst und willen guͦter eerenlüten, dorumb ich hoffte, die dochter wurde gantz wol versähen. Und ist min früntlich bitt, ir wöllind zur sach verhälffen und mich üwers willens ein früntliche antwurt wüßen lassen. Wo ich üch dann alls minem besonders lieben herren und bruͦder dienen könte, wölt ich nitt spaaren. Und bitten üch, kan ich üch ettwarinn gedienen, ir wöllind mich nitt spaaren. Hiemitt befelch ich üch, ewer eeren hußfrowen, üwere kind und gesind dem herren. Datum Zürych, 15. octobris 1538. Heinrych Bullinger, der üwer.
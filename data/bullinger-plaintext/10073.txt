Salutem et conscientiae pacem per Christum Iesum, dominum ac servatorem nostrum. Literae tuae, quas proxime ad me scripsisti, mihi non sunt redditae, doctissime Bullingere, eamque ob causam non est, quod earundem responsionem heic expectes. Quominus autem eas acceperim, D. Nicolai Vadivillii incuria fuit in culpa. Quum enim milites ex Bremgartina expeditione rediissent eumque salutarem, resalutato me dicebat: «Bullingerus quidem epistolam tibi reddendam mihi dedit, sed nescio, an in reliquo literarum fasciculo adhuc sit necne.» Ibi tum ego: «Quaeso, operam des, ut requiratur.» At interim bonus ille vir eam mihi non misit. Proinde, si quid tum scripseras, quod me vel Megandrum scire referat, oratum te volo, ut id in proximis tuis ad me literis repetas. Ex hoc nuntio, qui hasce tibi perferet, audivi te una cum Gervasio, collega tuo, adeoque tota familia Tigurum profugisse propter Quinquepagorum tyrannidem, quę nunc, proh dolor, plusquam turcice apud Bremgartinos ac Mellingenseis saevit. Gaudeo itaque atque congratulor quidem tibi ac tuis, quod τοῖς ἀπεριτμήτοις ἀλλοφύλοις ἡμῶν, τοῦτ ἐστὶν τοῖς Ἑλβετίοις exoptatissima praeda elapsi sitis. E diverso non possum non reliquorum fratrum, qui isthic manserunt, vicem dolere, quod velint-nolint papisticam abominationem recipere cogantur. Imo vero multo magis hi mihi videntur deplorandi, qui sua perfidia eos in tantum periculum coniecerunt. Tametsi enim sursum ac deorsum externa illa nostrae religionis misceantur, tamen ex Christi ore scio neminem posse ullam oviculam ipsi eripere [Joh 10,28]. Utinam tanti facinoris authores commissa sua agnoscant ac in viam redeant; nisi enim hoc fiat, gravissimas deo, omnium scelerum ultori, poenas dabunt. Gaspar Megander, Franciscus ac Bertoldus tibi multam salutem adscribere iusserunt. Salutabis et tu vicissim meo nomine Leonem, Pellicanum, Myconium, Binderum, Collinum et Amanum, Rodolphum denique Thumisium cum uxore, cui dicas, velim, patris ac fratris sui interitum in domino mihi multum dolere. Dum epistolam hanc iam finiturus eram, in mentem mihi venit agricolarum Bernatium conventus, quem hic habent de quo tametsi pauca cognoverim, tamen, quidquid mihi scire licuit, huc ceu coronidis vice subiicere placuit. Aiunt eos inter reliqua postulata sua a senatu populoque postulare, ut iunioribus vel a Svevis vel a Gallis, quos ipsi Grischeneier vocant, oriundis senatu motis ac Bernates antiqui ac clari generis in eorum locum subrogentur, deinde ut liberi sint a minoribus decimis gallinis saturnalibus et officiis servilibus dominis suis nobilibus praestandis, tertio ut forum illud iudiciale, quo matrimonii causae discutiuntur, abrogetur, quarto rumor est eos a senatu causam quaesituros istius belli, cur videlicet tanto cum sumptu alter ursus solidum mensem Zofingae et Arovię delituerit hostemque aggredi noluerit. Haec in praesentia de agricolis per rumores audio; ubi compositis rebus certiora cognovero, tibi quoque impartiam. Vale. Ex Berna, 3. decembris anno 1531 Tuus Joan. Rhellicanus. Henricho Bullingero, Tiguri nunc exulanti, amico ac fratri suo in Christo charissimo.
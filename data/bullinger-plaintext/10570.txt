Pacem et gratiam per Christum. Thomas noster deprehendit Bucerum apud Ambrosium, verum quo fructu cum illo egerit, non possum scire, cum non redierit Thomas. Post reditum scies omnia. Utcumque enim non semper tutum sit singula literis demandare neque omnium fides probata est, tamen non possum non omnia in sinum tuum fundere. Epistolam vero Buceri iam non mitto; habet enim aliquot folia nec licuit describere et forte, ubi redierit Thomas, usui futura est. Sed non carebis ea. Pro tuo consilio multas gratias ago. Ego totus iuro in tua verba. Utinam illi nostri paria respondissent, quominus occasionem haberent calumniandi hostes, imo et qui a nostris stant. Consilium Pellicani cum tuo remitto. Utraque placent, quando plana sunt et verbo Christi fulta. Pręterea incertus, an habeas consilia Buceri et Philippi descripta, hoc tabellione ad te mitto, quo diligentius lectis tuisque in diversum rationibus collectis nobis manum iungas. Statuimus enim omnibus nervis refragari, sed tu nosti meam pueritiam; itaque expectabo abs te et Pellicano argumenta potiora, quibus tanquam coniunctis copiis resistere et fortius respondere possimus. Vide, ne desis nobis. Deinde habet hic Cuͦnradus, quod tecum loquatur Hospiniani nomine, qui mihi scolam in opido Stain ambire videtur; nam relicturus est Campodunum. Obsecro, ut omnem lapidem moveas in promovendo hoc tam docto et pio homine. Facies hoc, sat scio, non illibenter idque in gratiam studiorum. Sed iam vale cum tota familia tua omnibusque fratribus, Pellicano, Theodoro, Leone etc. 20. februarii 1535. I. Z. tuus. Et ne illud ignores: Frechtus Ulmae, Gervasius Memmingae, Thomas Lindavię subscripserunt consiliis Buceri et Philippi datis et signatis chyrographis. Colendissimo suo in domino fratri Hainricho Bullingero, Tiguri.
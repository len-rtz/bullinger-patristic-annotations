Die gnadt gottes mit uns. Erwürdiger, recht und wolgelerter Meister Heinrich, damit und ich nit gar als ein undanckparer gegen üch (umb die entpfangen gab des buͤechlins, inhaltend die erklarung des alten gloubens, derglichen vil fründtlicher und cristenlicher gruͤeß mir zuempotten) geacht werdt, hab ich, üch ye ein mal mit diser gschrifft danck zu sagen, für guͤet[giiet?] angesehen, mit erpietung, wo ich üch oder den ewren köndte wilfaren, wölt ich gantz geneigt und giietwillig sin, etc. Wyter langt an üch min gantz willig pit, wellend üch disen knaben, zeiger ditz brieffs, lassen bevolhen sin. Dan er ist, wie es unsere schuͤlherren und schuͤlmeister achtendt, würdig, das man im helffe und in zur leer fürdere in hoffnung, er werde unserem fürnemen mitler zit wol erschiessen; darumb ich mich sinen nit ungern beladen, zu andren, das ich sin rechtgebner vogt pin, zum dritten das mir sin vatter nun lang har mit rechter cristenlicher liebe verwandt ist, etc. Nun beger ich ouch nüt anders, dan das der knab etwan py einem gelerten, der in täglich uͤbti, mit üwer hilff möcht verdingt werden, und was hierumb pillich, wurdt der vatter für in verheisen und bezalen. Sömlichs in allem giieten, umb üch zu vergelten, sond ir mich alzit geneigt und willig finden, etc. Hiemit sindt got dem herren trüwlich mit gantzer hushab bevolhen; der welle üch siner kilchen lang mit siner gnadt erhalten. Amen. Zu Cur, am 26. aprilis anno 1546. Luci Heim, burgermeister, ü[wer] alzit g[antz] w[illiger]. Demm erwürdigen, recht und wolgelerten Meister Heinrichen B[ullinger], der cristenlichen kilch[e]n Zürich im wordt des herren vorstender, gehördt der brieff zw handen.
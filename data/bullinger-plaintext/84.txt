S. Licet fere prostratus iaceam, dilectissime frater, sub nimio pondere laborum, quibus subinde premor, tamen, quia urget dignitas nominis tui et imprimis gloria omnipotentis dei atque ecclesię salus modis plane omnibus et propaganda et tuenda, ecce velut omnibus solutus ac liber sequentia tibi significo. In die cenę dominicę proxime pręterita Battus ille noster ad populum concionem faciens, cum plura dixisset et de pręsentia Christi corporali et in celo ad dexteram patris et in cęna iuxta Lutheranam philosophiam existentis, intulit: «Und also schribt ouch Heinrich Bullinger, ein lerer der kilchen Zürich, über 1. Cor. cap. 10. et 11.», cupiens, quantum ego intelligere potui, quę hactenus docuit ex Lutheri lacunis, verum Lutheri nomine tacito, tui nominis publicatione firmare sicque ignorantes ac simplices quasi vi in errorem seminatum abducere. Hic ego protinus finita concione quendam ex discipulis meis datis ad Battum literis misi efflagitans per pacis aeternę symbolum, ut scriptis per manum suam me dignaretur erudire, quomodo et in quem finem scripta tua publicato nomine tuo in medium produxerit: malle enim me manui suę quam auribus meis credere, quando per aetatem nonnihil surdę facile falli queam. Peticionem meam primum (nescio, quas occupationes caussatus) denegavit. Cęterum ad intervallum unius horę ad me misit cartulam, quam tibi mitto, nuncians hic me habere, quę ex commentariis tuis pro concione docuerit. Quę cum diligenter legissem et d. Textorio communicassem, aliter iudicare non potuimus quam verba de pulpito iactata literis ad me missis quam longissime distare minimeque convenire. Atque ita ecclesiam sub nomine tuo potius offendit quam docuit docenda et inculcanda! Offero itaque hac in causa tibi mentem et consilium meum discuciendum. Et, si repertum fuerit non aberrare me a scopo veritatis, oro, pro solercia tua in hunc modum prodire velis: Primum ad magnificum senatum scribe, quid sencias de pręsencia Christi corporali, quidque commentaria tua de hac re doceant. Deinde causam adde, cur hęc scripseris: nempe te publico rumore percepisse Battum sub nomine tuo quędam de Christi corporali pręsencia in cęna in populum sparsisse. Quia vero fama plęrumque incerta et non protinus pro veritate accipienda, te suppliciter rogare, ut senatus te edoceat tibique veritatem aperiat. Quo facto te paratum tua, si opus fuerit, ut fidelem ecclesię ministrum defendere moturumque omnem lapidem, ne sancta et salutifera aeternaque veritas uspiam sub nomine tuo male audiat simplicesque decipiantur. Sic enim fore existimo Battum ad rationem reddendam compulsum exitum sibi maturare iampridem męritum. Quod si non successerit, tamen ecclesiam Bernensem intelligere, quam probe tu scripseris atque docueris, quidve Battus fuerit conatus sub nomine tuo introducere ac plantare. Deinde Petrus Viretus cum nonnullis aliis ministris ex classe Lausannensi ad Bernam vocati fuerunt superiori mense propter examen ibidem super aliquo ministro sinistre ac contra pristinum ordinem habitum. Insuper et 99 conclusiones ecclesię valvis affixas Lausannę disputarunt. In quibus quid quęsierint ac sophisticis verborum ambagibus phalerisque contenderint, ex 10 illis, quas tibi legendas atque examinandas mitto, facile intelligere poteris. Senatus semel decrevit conclusiones a consistorio nostro primum examinari adiunctis quibusdam ex senatorio ordine una cum ministris ecclesię omnibus, quorum diligencia et labore, quę Latine scripta erant, in Germanicam linguam verterentur. Simulque pręcepit, ut argumenta sua Lausannenses ostenderent, quibus conclusiones tueri et pro veritate stabilire tentarint. Deinde mandatum est nobis fideliter discussa atque interprętata ad senatum referre omnia. Stamus itaque nunc pro dei gratia parati et armati singulis horis expectantes, quando iubeamur depręhensa et in Germanicam versa senatui offerre, qui sentenciam de universis ferens maledictę semel contentioni, ut firmiter speramus, finem impositurus est, si alioqui mavult pacem et concordiam quam gloriam Gręcam et ex huiusmodi disputationibus subinde novas videre ac pati hęreses. Perlectas conclusiones ac diligenter a te fratribusque vestris, qui in sermone et doctrina tecum laborant, examinatas, quam primum poteris, remitte addito illo, quidnam ipsi de singulis senciatis, quorum sentenciam audire quam cupidissime desydero. De investiganda quittancia nihil plane cunctatus sum. Quod, ut clarius videres, literas a Caspare nuper missas meis adnectens tibi mitto ingentes tibi referens gratias et de frequentibus tuis literis, quibus me consolari non cessas, et de libello tuo in acta apostolica, quo me pręteritis diebus per quęndam nobilem condonasti. Vale in domino una cum uxore, liberis familiaque omni. Et fratres omnes nomine meo, d. Eberhardi, Artopoei, Textoris saluta. Iterum vale. Ex Berna, 2. aprilis 1548. Sentenciam, quam a scholarchis nostris expectatis, brevi, ni fallor, habebitis. Iod. Kilchmeyer, tuus semper.
S. P. Libellum tuum, eruditiss. Bullingere, quo D. Lutheri criminationes ecclesiae tuae confessione proposita depellis, haud ita dudum accepi. Etsi autem eius mihi legendi hucusque ocium non fuerit, nihil tamen minus dubito, quam γνήσιον partum esse atque adeo eruditione et pietate caeterorum a te elucubratorum genium praese ferre. Dolet mihi plurimum, huiusmodi concertationibus denuo quamplurimis calumniandi ac illudendi materiam praeberi. Verum quid faciam necessitati, quo velut ultimo et maximo telo vos ad existimationem cum uestram tum ecclesiae uestrae propugnandam tuendamque adactos cerno? Faxit Christus Seruator, ut, quemadmodum una fides est et unum baptisma, ita sacrosancto suo spiritu imbuti uel tandem εἰς τὴν ὁμοθυμίαν coalescamus ac positis adfectionibus non, quae nostra, sed quae sua sunt, quaeramus! Pro libello misso tibi gratias ago immortales nec dubites rogo, quin memorem acceptorum subinde munerum animum et inuicem remunerandi gratificandique voluntatem habeam, cȩterum, in quo idipsum, quod iamdudum meditor, re ipsa praestare possim, non satis intelligentem. Vt uerbo dicam: nihil tibi non de me constanter polliceri debes, quem et nominis tui studiosissimum et candidum tuarum virtutum praeconem ubique experieris. Bene vale, eruditiss. vir. XVII. Cal. Maij Anno MDXLV Basileae. Clariss. dnn. Pellicanum, Bibliandrum et cȩteros resalutabis meo nomine reuerenter. Tuus ex animo Bonifacius Amerbachius
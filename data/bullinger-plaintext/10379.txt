Gratiam et pacem a deo per Christum. Eruditissimi commentarii tui in Acta Apostolica, Bullingere doctissime, senatui nostro ut piis omnibus arriserunt, et ut eorum gratos animos agnosceres, xeniolum quoddam miserunt. Quod autem in egenorum usum dispartitum est, causam exposuit Christophorus noster. Senatui, ut audio, perplacet, modo vicissim tu gratus sis. Quibus ut fidem facerem, litteras tuas, gratitudinis testes legendos, exhibui, tuamque gratitudinem commendarunt, esque senatui nostro propter pietatem atque eximiam eruditionem commendatissimus. Probantur etiam lucubrationes tuae piis atque eruditis. Perges igitur, uti cępisti, fortiter Christi spiritu aspirante. Video enim iam passim eos libros contemptui expositos, qui contentioso spiritu sunt scripti. Quibus turbantur ecclesiae, lęditur charitas, offenduntur infirmi. Quibus vero aedificatur ecclesia, iam tandem grati sunt. Ecclesiae igitur adsis, perge scribendo. Christus ut hactenus suo spiritu tibi aderit. Expectamus pii omnes ardentissimis votis, quae nunc meditaris in Chorinthios. Sunt enim epistolae, quae varia tractant, locos communes insignes, hoc nostro saeculo maxime necessarios atque observandos. Orabimus Christum, ut quod in te et per te cępit, perficere velit. Amen. De Hassiae et Saxoniae ecclesiis nihil habeo, quod scribam, nisi quod Lutherus suo more amarulentis convitiis denuo in se, immo verius in nos omnes provocabit Erasmum. Res vehementer displicet optimis viris - paucis, qui a larva pendent Lutheri, demptis. Orandus est sedulo Christus, ut ille nobis succurrat. Video enim omnia fermentata esse. Anabaptistae misere seduxerunt ecclesiam Monasteriensem. Quorundam manibus teruntur perniciosissimi libelli Melchioris Hofmans, Campani cuiusdam, Michaelis Serveto, Binderlins, ac similium. Vigilemus igitur. Ad haec Lutherani papistis longe pertinaciores sevire in nos non cessant. Pergamus igitur gladio spiritus arcere a caulis lupos rapaces et tandem in Christo vincemus. Amen., His, mi humanissime Bullingere, bene vale et hoc epistolium verius inter occupationes effusum quam scriptum boni consule et me nostramque ecclesiam Christo tuis commenda precibus. Salutabisque meo nomine diligenter symmystas tuos omnes, nominatim autem, quos novi Rodolphum Marpurgi et Theodorum Francofordiae. Iterum atque iterum vale. Francofordiae, 3. aprilis 1534. Dionysius Melander tuus deditissimus.
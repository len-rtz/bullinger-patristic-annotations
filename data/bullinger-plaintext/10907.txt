Gratiam et misericordiam a deo, patre nostro, et Iesu Christo etc. Haud tam praesumptuosus fuissem, ut te occuparem meis insulsis literis, nisi se occasio adeo praegnans obtulisset, fratrum charissime. Accepi namque literas 18. iulii a domino Iacobo Fer, et pio et docto fratrę, ex Bischoffi Zell, quarum tenor is est: Post salutacionem ait, "obsecro eundem" (vult dicere amorem meum fratenum) "erga me tete praestitisse sentiam, cumque me meo officio defungi res haud leviculę urgeant, id nostro Heinricho Bullingero insignificare eique supplicare meo nominę ut tibi fortassis notion, pro viribus accingas, quo mihi, si qua functio vacua aut benedictio superstes fuerit vestris in oris, illuc vocandum curasses; sin minus, iter facere paro ad Wirtenbergenses, idque brevi. Et quanquam omne solum, ut fertur, forti patria, leporibus attamen pęnatibus nil dulcius unquam. Haec allusione in me dicta expendas. Fac itaque, fidissime pater, in me, quod tibi a me fieri persuasum habes; ne igitur cuncteris omnino, maxime oro; nam omnis hac in re mora nocentissima. Valae." Hec illae, e quibus, optime frater, ipse intelligis, quid facto opus sit. Supplico itaque tuę charitati quam intimę, ut huic et pio et docto fratri, si quo modo potes, succurras. Haud opus, ut eum multum tibi commendem, cum satis testimonii de ipso reperies apud Theodorum Bibliandrum et Petrum, correctorem Froschoweri; sed non dubito eos rem hanc cum dolore ingenti accepturos, ubi audierint ecclesiam patriae suae tanto destitui pastore. Acceptus enim et senatui et ecclesiae suae tote. Ego rescripsi bono illi fratri plurimumque adhortatus sum, ut non deserat oves fidei suę creditas. Tuam igitur sentenciam per praesentem nuncium, quaeso, accipiam; sive mavis, illi responde vel per te vel per Theodorum, et ego illi literas probe praesentabo. Vale in domino, inimicis tuis semper robustior et murus aeneus. Sed parce quoque rusticitati meae. Iterum vale. Datum 21. iulii anno 36. Tuus semper officiosus Ioannes Schlegelius in Olgöw. Colendissimo domino et fratri in Christo charissimo, Heinricho Bullingero, Tigurine ecclesię presuli vigilantissimo.
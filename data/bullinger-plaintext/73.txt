[...] Quod superest de scripto meo ędendo, nihil magis optaverim, quam ita prodire, ut antea tibi scripsi. At si nequaquam ita fieri potest, epistolam dedicatoriam ita oportebit mutari, sicut pręscripsi: Nomen meum, ne a fronte libelli cum titulo ponatur, oro, sed in fine epistolę dedicatorię, nisi et alterum hoc omnino fieri oporteat. Et si fieri posset, solum nomen cum cognomine poni summopere cupio, absque mentione conditionis, omisso etiam Ulmę nomine, ex qua scribo. Cęterum, si ita non licet, non mea, sed domini et tua voluntas fiat. Et si omnino patriam quoque habere volunt, so haiss ich Leonart Soer von Wasserburg. Si et conditionem, hunc volo titulum «L. S. yetz am khirchendienst zu Ulm», vel potius amisso patrię vocabulo, «L. S. yetz am khirchendienst doselbst», scilicet ubi data est epistola. Et si nomen meum adponitur, tum est Apellis figura a tergo posita omittenda. Impressorem monebis, archetypum mihi remittat cum exemplis. Ne mireris, mi Bullingere, curiosam meam sollicitudinem: Mea enim infirmitas metuit cum tyrannos tum ęmulos. Hi namque dicent proletarium me gloriam et auram popularem esse aucupatum et aliis potius me hunc laborem debuisse relinquere. Et certe hisce diebus e Frechto audivi, quod antea numquam, Calvinum hoc argumentum, quod ego in 4. parte compendiose tantum et obiter attigi de Nicodemitis scilicet, tractavisse, quamvis tantum gallice. Istos vero timeo, ne undiquaque collectis calumniis et acceptis occasionibus sęviant. Sed age solum illum timeamus, qui et corpus et animam perdere potest. Alias sane mallem nominis quam corporis iacturam facere talentulumque hoc (etiamsi quid laudis inde ad me esset rediturum) abscondere. Gratulabor mihi, si videre mea hęc ex Helvetia prodire, ne, si aliunde prodirent, ab illorum etiam partibus stare viderer. Nec enim clam vobis favere cupio. Haec ne plus ęquo meticulosum me esse cogites. [...]
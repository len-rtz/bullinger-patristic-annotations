S. Propter sabbatum scribere non valui, quę sunt in animo. Negocia enim me impediunt. Hęc tamen non possum tacere: Nudius tertius venit huc ex castris prius eo missus, qui sic adtulit: Neoburgum esse captum et Rhainum receptum, quia nostri defendere non potuerint. Ultra Danubium enim sunt. Deinde hominum esse tantam copiam, ut nihil desideretur. Esse commeatum abundantem; esse pecuniam sufficientem; esse incolumitatem per deum, qualiter possent optare; esse demum et animos. Nihil itaque desiderari, nisi ut domini auxilium devotis precibus impetretur. Porro neminem  militum esse lęsum, sed libere dimissum; cives oppidorum quoque cum bonis, quę valuerint exportare, dimissos una cum suis. Postquam hęc audieram, satis eram contentus, ubi tamen Franciscus Hispanus plane insaniebat. De hoc autem, quod petunt Protestantes res vel imperatoris vel fratris debere invadi, equidem libere dico, quod sentio: Idem et me iampridem sensisse! Cęterum Quinquepagici remorantur ut qui timendi sunt. Potuissent hi quoque meo videre persuaderi huc, ut et ipsi fecissent officium. Quodsi non potuissent, ego tamen, quod est meum, non omisissem confisus in domino. Non possum satis mirari post tanta beneficia dei erga nos tam meticulosas esse civitates evangelicas, imo post flagitia tam foeda adversariorum,  quae patrant tanquam in contemptum dei! Ego homo nihili, si quid essem, aliquid agerem. Nihil autem dum sum et ętate imbecillis, nihil possum nisi orare, ut dominus verbum non deserat; neque deseret, sed propter metum illum nostrum forsitan nos humiliabit. Vale in Christo Iesu. In eodem fortis et tuos roboraturus. Basileę, 2. octobris anno 1546. Os[wald] Myco[nius] tuus. D. Heinricho Bullingero, ministro Christi, fratri ac domino colendissimo suo.
S. Quem misisti, commendavi Oporino; si recepit, ex ipso praesente intelliges. De rebus autem caesareanis tantum hęc in praesens scribere possum: Cavent apud eum pfaffi mira diligentia, ne congregetur concilium aut comitium principum, adeo sibi timent male conscii, sed doctoribus, quos nominatim in disputatione Badensi designavit Murnerus, res expediatur, nempe lanceis et gladiis etc. Deinde inducię sex mensium cum Turca finem habebunt post septimanas non plures octo. Quid tum futurum sit, expectatur. Misit cęsar duos comites (nullum pfaffum) ad principes et civitates evangelicas, verum in mandatis quid habeant, sciri nondum potest. Bucerus in dies expectatur; is narrabit omnia. Illa sunt ex nobili viro, qui recta venit huc a cęsare, civis huius urbis. Pręterea scribitur ex Argent[orato] inter cęsarem et Gallum remissum esse factum calorem amicicię, quem tantopere iactarunt adversarii; quamobrem hoc anno non esse timendum a cęsare, postquam destitutus est auxiliis, de quibus valde speraverat. Idem nobilis ille dixit de Gallo, et postquam propior factus esset Germanię Inferiori et viderit, quę sunt acta, revertisse. Summa tentavit cęsar, quę non successerunt. De nobis iterum audi querelas: Oporinus privatus est lectione Gręcanica et praepositura, quia noluit fieri magister etc., d. Grynęus similiter lectione theologica. Miratur Carolstadius, quod non et civitate eiectus est, eo quod magistratum repulit orantem, ut doctor fieret. „Si ego“, inquit, „sic egissem, urbe forem expulsus.“ Hoc tibi et Theodoro. De doctoratu recipiendo nemo gravius et molestius instat quam Argentinenses, et ita bonum virum premunt, ut tantum non obprimant. Vocant anabaptistam, quia titulum recuset, et in hac contentione renunciarunt amiciciam. Hoc iterum tibi. Hisce paucis iterum te salutare volui. Nisi dominus manum supponeret, iampridem cecidissemus et nunc non cadere non possemus. Sunt, qui iurant omnia huc tendere, ut nos duos pessundent. Dominus nobis subveniat, id quod speramus. Vale cum tuis in domino. Salutabis Theodorum et Pellicanum, et iube, ut certiorem me reddant, riserintne an fleverint super exercitiis nostris theologicalibus. Basileę, raptim, 23. aprilis anno 40. Os. Myconius tuus. Domino Heinricho Bullingero doctissimo, domino ac fratri in Christo suo. Z[üric]h.
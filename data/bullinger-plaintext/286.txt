Quantum tibi debeo, Bullingere optime, qui non solum me humanissimis tuis literis invisere, sed doctis etiam et piis tuis lucubrationibus donare sis dignatus! Non videor mihi verbis assequi posse, quanta me voluptate hic tuus erga me amor affecerit. Lubentissime te iam pridem meis literis salutassem; sed tantae tragędiae apud nos hoc anno excitatae sunt tamque plane inauditae, ut animum ad scribendum inducere non potuerim, imo ut omnino vivere non libuerit. Non dubito quin audieris omnia. Nunc admiranda dei bonitate omnia videntur sedata. Christi religio, quę nutare videbatur, firma stat, idque soli dei providentiae referimus acceptum. Tiemus tamen, ne Flandria nobis aliquam tempestatem immittat. Regem habemus supra aetatem constantem, doctum et pium. Si quis unquam extitit Iosias a primi illius aetate, hic est haud dubie; qui ut nobis incolumis servetur, vos quoque communem patrem dignemini publicis precibus implorare. Crede mihi, mi Bullingere, sanctior indoles nostro tempore nusquam extitit; solus iste incredibili pietate, sanctissimis moribus, prudentia plane senili, constantia in hac aetate omnino inaudita evangelium sustinere videtur. Tantum dei miraculum piis ignotum esse non debet. Sed ut plus etiam addas dei laudibus, scito Latimerum, quod ad eucharistiae veritatem spectat, in nostram sententiam descendisse una cum Cantuariensi et caeteris episcopis, qui antehac Lutherani vedebantur. Dominum communibus votis interpellemus, ut rem pulcherrime inchoatam pertexere dignetur, qui te tuosque diu servet incolumes! D. Pellicanum, Bibliandrum, Gvalterum, fratres charissimos, plurimum salvere iubebis. Vale. Londini 4. calendas Octobris. Tuus Bar[tholomaeus] Traheron. Clarissimo viro domino Bullingero. Tiguri.
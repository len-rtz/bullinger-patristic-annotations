Pax et gaudium in Christo. Postulabas, dum tecum eram, humanissime frater, ut crebrius litteris te salutarem. At quam anxie concupiverim semper et salutare et salutari litteris - nemo est preter deum et conscientiam meam, qui melius noverit -, si Ä™qua latinitatis sors cum aliis mihi contigisset! Sed quoties id tento calamum rapiens, amusis [!] illa barbaries intra meam me pelliculam continere monet. Iam vero quam in te et scio et expertus sum humanitas silentium rumpit et pudorem vincit. Ergo hac in parte si peccavero, per te et tua culpa pecco, tuque tibi impingas, si quid temere egero. Memor es, opinor, optime Heilrice, qua de re colloquebamur inter deambulandum, ubi altero die discessimus. Eam cum nonnullis et illis fidelissimis, quantum licuit, per occasionem contuli. Qui cum sint sincerioris veritatis amantes, nihil est, quod pro dei causa non tentarent, eamque viam unam esse, qua nutantium corda rursus erigantur, consentiant. Interea tamen nonnihil terret consternatus animus vestrorum, qui nihil non et ferre et facere videntur, modo pacifice vivant. Nihil tamen dubito, quin quae optima et consultiora visa sunt, quod hoc spectat negotium, legato nostro commissa sint. Tuum est, ut tuos frequentius et moneas et horteris, ut magis Christo quam toto regno tenebrarum concedant eumque et mordicus teneant et ament. Deinde autem multa cum legato nostro conferas - potes enim tutissime. Si modo fidem et constantiam vestrorum plus persuadere possis. Visum erat quibusdam nulla in parte unquam nos plus iuvari posse, nisi soluto federe a contradicentibus nobis liberemur. Ceterum aput nos Christi negotium bene se habet. Tribunum accepimus, quem coram futurum iudicabam, Theodorum omnium maximo adplausu. Isque talem se prestat, quod si pergit, nihil dubito, quin magnum fructum et Christo et ecclesie sue sit allaturus. Novi nihil habemus, quam quae misit Argentina acta synodalia, e quibus quantum cornu suum iam fere cadens engere inimicus ille statuat, facile animadvertere licet. Nam quod hactenus vi non potuit, sub falsa spetie religionis et hipocrisi tentat. Sed iudicabit eum dominus in die suo. Hec tibi per fratres Argentinenses et alios fieri notissima non dubito. Vale. Saluta Leonem et Pellicanum meum piissimum. 13. iulii. Tuus Guolfgangus Wissenburg. Docto iuxtaque pio Heinrico Bullingero, verbi dei ministro fidelissimo Tiguri, fratri suo charissimo.
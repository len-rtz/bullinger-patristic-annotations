S. Dolet mihi, quod ad te scribere non licet frequentius. Tabelliones non sunt; in causa esse puto rerum perturbationes. Nullibi nanque non sęvit malus ille, et constat itinera minus quam hactenus esse tuta, praesertim Helvetiis. Odium cęsarianorum denuo gliscit contra nos, postquam ad Gallum adversus imperium Quinquepagici cum sociis excurrerunt. Malum, quod inde sentio, non vulgariter me ferit. Privor cognitione multorum, quę ex tuis responsionibus haberem abunde. Privor summo, quo in vita fruor, gaudio, quod hactenus ex suavissimis literis tuis percepi. Consolationibus etiam carendum est, quibus plus quam indigeo, tam infeliciter nobiscum agitur, non ob aliud, nisi quod nimium fideles (sic interpretari cogimur) in docenda sumus veritate et fortasse nimium liberi in flagitiis corripiendis. Verum quid agam? Incommoditates istas me ferre oportet; tantum tu cave, nequid sinistri, dum cesso, de me cogites. Ego te semper cogito, quęro etiam, ut cogitata per literas tibi revelem, sed frustr[a]. Fuit ante dies aliquot hic Felix Molitor, aliquando faber lignarius. Gaudebam, ver[um] de reditu eius dum inquiro, respondet prius iturum se Salodorum, Bernam, Friburgum. Quare falsus gaudio concepto prorsus excidi. Coenavit item mecum, quo die hęc scripsi, M. Heinrichus Liechtenstagius; verum quod non potui certo scire, candidus an ater esset, neque meas neque tuas committere sum ausus. Hoc in s[i]num tibi. Age vero, non dubito, quin audita excusatione mea nihil non ęqui bonique consulas. Principio nunc ago tibi gratias immortales; facis enim meo nomine, quę non auderem petere, tua sponte et his ita gratificaris, ut dicere nequeam. Est vir nobilis hic de Rischach, cui omnia mea committere soleo, aliena vero, quantum prodesse videtur. Huic tuas legendas dedi. Quam gaudebat, quam tollebat Tigurinos, quam bene precabatur! Si audisses, scio stimulum ad communia, quę momenti sunt alicuius, scribendi accepisses. Et profecto spiritus tuorum in illis literis perfectus est. Omnes dominum rogare debent, ut is maneat et eos confirmet in finem. De Turca audimus pauca. Rumor tamen est hoc anno timendum non esse, defensurum tantum civitates per Ungariam occupatas et munitas. Illud certum legationem Tu[r]cicam paucis ante diebus fuisse in Gallia cum equis, quales oculi nostrorum nunquam vider[unt]. Legatis honor tantum non praescriptus exhibendus fuit, et qui non obedivit, poenę fuit obnoxius. Author est iuvenis nobilis a Schönow, qui, dum esset apud cardinalem, Lothoringii fratrem, videret ac audiret, quę videbantur esse contra patriam, abeundi libertate obtenta rediit ad suos. Nosti Metenses recepisse evangelium. Congregatus e Gallo milite exercitus ad decem millia ab urbe miliaribus aliquot positus misit, an se dedere velint. Contempserunt. Interea sacrificorum multitudo usque ad noningentos frequenter in area sua, quam dicunt amplissimam, conveniens, per cuneos consultat ea severitate, ut id tandem magistratui sit visum intolerabile. Decretum est igitur, ne deinceps illi conveniant ut hactenus; nam morem non gesturis siquid accidat a civibus, authoribus impune futurum. Quidam mandato contempto denuo congregati a laminariis quibusdam ita multati sunt, ut vix vivi discesserint. Sic area purgata est a maleferiatis pfaffis. De nuptiis Anglicanis, de morione quodam regis, de evangelio, de aliis rebus eius regni ex Ioanne Anglo, quem apud vos esse narravit Oporinus, audies omnia. De Turca hodie scripsit Bucerus legationem misisse Viennam, quę petierit inducias in tres annos. Eas impetratum iri putat ob Galli tantam importunitatem, quantam credere licet; tribus enim locis in cęsarem movet, in Inferiori Germania, in reg[no] Navarre et in Insubribus. De incendario[!] Brunswicensi proximo nuncio scribam rem omnem. Geldrius affinis factus Gallo omnibus viribus dicitur ei adfuturus. Rumores scriberem, nisi tempus et ocium prohiberent, adeo divexamur propter Alcoranum et propter epitaphia scripta consuli, Oecolampadio et Grynęo et propter synodum, quam nuper celebravimus, quę finem invenire nescit. Tigurini, Bernenses, Basilienses, Scafhusii tanta laude vehuntur apud exteros ob ea, quę hactenus egerunt pro voto cęsaris, ut nemini sit dubium, quin in futurum et utilitate per occasionem non sint vacaturi. Postremus rumor de Turca fert quatuor insignes viros captivos Viennam ductos et triginta millia Turcarum expectari Massilię, de Gallo, quod oppidum vastarit in Mediomatricibus et occiderit, quicquid invenerit, eo quod Germani quidam milites (alii dicunt Geldrii) circumdati ab exercitu Marię in itinere ad ipsum ad unum occisi sint. Ut desinam, quia cogor: Vellem, ut, dum casu ad Michaelem Froschoueri accesseris, ab eo nomine meo peteres duos quaterniones in Appianum emptum ab eo, dum isthic agerem, et nunquam interea, quamvis non semel petierim, integrum factum. Prior est M alphabeti primi, custos: „devinxisset“, posterior Ppp alphabeti tertii, cuius custos: „spitione“. Hos si impetraveris, haud vulgaris beneficii loco mihi erit. Vale per dominum Iesum cum tua tuisque. Salutabis Theodorum, cui scribam (si deo placuerit) propediem. Basileae, 25. iulii anno 1542. Tuus Os. Myconius. Domino Heinricho Bullingero, antistiti Tigurino fidelissimo, fratri in domino suo.
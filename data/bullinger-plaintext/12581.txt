Gnad und frid, sonders vertrauwter, lieber herr und bruͦder. Zöger ist gar ein guͦter, frommer mann, ains guͦten ehrlichen herkommens und geschlechts zuͦ Augspurg, dem aber verruckter jar gar unbillichs allda begegnet usß uffsatz ettlicher seiner schwaͤger, die aber domals gantz gwaltig in Augspurg gewesen, ouch ettlich noch sind, etc., wie er euch seiner handlung, so ir zeyt haben moͤgt, wol berichten wirdt. Bitt euch gantz fruntlich, inn gunstiglich und christelich fuͤr bevolchen ze haben, ob er by euch etwan zuͦ ainem wirt oder sunst underkomen moͤchte, da er nit kostlich zeren muͤst. Er hat ye nitt uberigs. Ist durch disen handel um ettlich tausend guldin kommen. Hat allerlay versuͦcht, aber nichts bys anher usrichten mögen. Ich hab selb von seinen wegen gen Augspurg den burgermaistern und ettlich andern des raths geschriben. Die haben sich vyl gegen mir empotten, ouch demnach gegen im, aber es will kain nachtruck sein. Hab ich yetz ain ander fuͤrnemmen seinen halb, wa es gott fuͦgte, das diser doppel glucklich hinuber keme, wie er euch wol anzoͤgen wirt. Mittler zeyt hellt er sich nitt gern in den rychstetten. Sorgt immer, im moͤchte etwas beschwerlichs durch seine myssgunstigen zuͦgericht werden. Hat gedacht, im am lydelichsten und thainlichesten ze sein mitt meinem rath, so er sich ettlich wochen by euch hielt, byß sich die kriegsuͤbung wol und glucklich endete. Derhalb wellt ain werck christelicher lieb an im beweysen und im beholffen sein allain mit underbringen an ain kommeliche herberg, dann es ja ain sonder guͦt werck und grosß almusen ist, soͤlichen alten betruͤbten leuten hilflich und trostlich ze sein. Er hat gar ain ehrlichs weyb und liebe kindle zuͦ Strasburg. Ist alles ain guͦts gottseligs volck. Darum thaind das best. Wann ir mitt der zeyt sein sachen recht erlernen, werden ir von seinen wegen dem Welser, Herbrot, Lęto, etc., ouch schreiben moͤgen. Si wellen im wol nitt gern glympfen, wiewol es durch sy nitt beschechen. Aber sein offen ausschreiben hat sy etwas ubel verdrossen. Wellen im in etlichem nitt war lassen. Aber in summa ich waiß vast wol, das im in der hoptsach unguͤtlich beschechen. Die aber daran am schuldigesten gewesen, sind ains tails nitt mehr zuͦ Augspurg, alls der Wolff Rechlinger, welcher domals burgermaister gewesen, darnach aber ausß forcht und sorg ettlicher sachen, davon nitt ze schriben, hinweg kommen. Gott wirts sy all noch zuͦ seiner zyt finden und inen ir untruw und misshandlung widergelten. Amen, amen! Ich schick euch hiemitt ain schriben. Ist mir vergangens sontags zuͦkomen von dem Welser. Ich kan inn warlich nitt fuͤr falsch oder ungerecht urtailen, wiewol Letu s maint, der grund seye kain nutz. Er hat sich im ersten jar seins ampts sehr und treffelich wol gehalten, grosß muͤh und arbait gehapt, sich dermassen dapffer bewysen, das im alle fromen, alls ich zuͦ Augspurg gewesen, im rath und usserhalb, guͦt lob verjechen haben. Dann domals sind die pfaffen noch in der statt gewesen, und ist under im mess, goͤtzen und anders abgeschaffen worden, allso das ettlich mitt uffsatz das ampt ab inen uff inn geschoben habend. So schribt er mir gar vyl fuͤr und fuͤr gantz christelich brieff, da ich nitt gedencken köndt, warum ers thaͤt, so im nitt ernst were. Dann er hat ye nichts von mir, weder ehren noch guͦts, zuͦgewarten. Wurde soͤliche arbait wol sparen und nach dem bruch der reychen diser wellt eh muͤssig gehn, dann vergeblich arbaiten. Hab ich euch alles nitt verhalten können usß ursachen. Newer zeytung habend wir gar nichts sonders. Wartend all stund, wie sich die sach angehept hab, und was der hertzog von Payer zuͦ antwort geben. Soll er den pass haben abgeschlagen, wurde es muͤh und arbait, dann Ingelstadt ist gantz vest von ym yetzund vyl jar her gemacht wider den Turcken. Muͤsstend sy ain wyl ze schaffen haben. Mittler zyt wurde sich der kaiser ouch baß verfasst machen. In diser stund schribt man mir von Augspurg, das der kaiser von Regenspurg verruckt und gen Lantzhut zogen seye. Da welle er das leger schlachen. Hat doch Regenspurg starck besetzt. Des papsts volck soll er ouch beschaiden uff Lantzhuͦt. Man acht, er seye yetzund in 40000 starck on das, so im noch zuͦziechen soll. Ausß gantzem Osterreych und Becham hat er noch nitt 1000 mann, dann nieman will sich bestellen lassen. Und sagt man, das land ergeb sich gern, wann nun gott gnad gebe, das sy es mit fuͦgen thain köndten. Das Payerland ist verderbt mitt des kaisers volck, gang welchen weg es welle. Sovyl schribt mir der Zangmaister. Diß schreibt mir Hans Zangmaister, ain rathsherr zuͦ Augspurg und gantz frommer mann. Aber Letus schribt nichts von des kaisers verucken. Sain brieff ist aber ain tags elter dann des Zangmaisters. Ob vyllicht diß zytung erst hernach kommen und durch den Zangmaister kommen seye? Lętus schreibt gar nichts news, dann das sy all stund warten zuͦ vernemen des Payers antwurt. Hat mir ouch biligend carmina geschickt. Wolt ich euch ouch mittailen. Ach, min Bullingere! Supplices domino esse non cessemus tantisper, dum nostri misereatur. Anceps etiamnum bellum est, si, utrinque quod fit, humanis rationibus ęstimes. Sed scio capilli capitis nostri non periturum absque celestis et optimi patris voluntate, qui etiam, quod sua causa perit, olim cum magni foenoris gloria restituet in resurrectione iustorum. Caducum, fluxum et plusquam evanidum est, quod hic vivitur, ut non magnopere dolendum, imo vero gaudendum sit, si hanc plenam quotidiana morte vitam cum perpetua solidaque vita commutemus. Der koͤnig sitzt noch allenthalb still, das er auss seinen landen nieman uffmanet, allso ouch die Bechem und Oͤsterreycher nitt, dann was selbs loufft; deren nitt vyl. Dann die unsern thaind noch nitt dergleichen, alls ob sy den koͤnig ouch fuͤr ain find habind, damitt er ouch still sytz unnd unnß hie oben niemen kain gegenführ mache in der landtvogtey Schwaben, item im Sungkgöw, Breysgöw, Elses, etc. Derhalb ouch die unsern der Cluß halb antwurt geben dem konig, sy habind sy eingenommen, nitt das sy die behalten wellten, sonder allain ausß unvermidelicher not, damitt der find dadurche nitt pasß moͤge haben, etc., so sy doch ursach gnuͦg wider inn habend. Aber sy gedenckend all ding ze richten, damitt der koͤnig nitt etwa ouch aine unruͦmach, und man unsern hauffen tailen musse. Gibt aber gott gluck uff unser seyten, wirt man darnach yedermann wol um seinen pfennig finden. Es loufft uff unser seyten ain ungeschwungelicher kost uff, den nieman erdulden moͤcht, sollt es ain weyl waͤren. Mine herren habend jez erlegt sechzechentusend guldin und jez musend si noch so vil. Verum ista cave cuiquam alii. Commenda nos domino diligenter. 13. augusti. Laßt euch zoͤgern um gottes und christlicher lieb, ouch minen willen gantz und getrulich bevolchen sein, ob er etwa by ainem völckle uffs geringest zeren moͤchte. Es ist doch, hoff ich, um ain kurtzes ze thain, das wir sechen werden, ob wir bischoff oder bader werden muͦssend. Allsdann, hoff ich zuͦ gott, soll sin sach besser werden. Will yedermann anruͤffen, damitt er doch nitt alls gar verschulten werde, der guͦt allt ehrenmann. Incomparabili Iesu Christi servo, d. Heinricho Bullingero, venerando et charissimo fratri. Tiguri.
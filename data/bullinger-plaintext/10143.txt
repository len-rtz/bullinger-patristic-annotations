S. Pluribus tecum egissem, integerrime vir, nisi temporis angustia exclusus fuissem, siquidem fortuna in eo temporis articulo inopinantem me subvertit, ut neque tantum spacii mihi datum sit, quo vel apud te meam infoelicitatem conqueri vel prae dolore tibi significare potuerim. Ne autem prolixius te immorer, quam possum brevissime, statum fortunae meae exponam: Helvetii in coenobio nostro Fischingen papisticas ceremonias restaurantes me loco moverunt, unde mihi non mediocris iactura cum fortunae secundioris tum boni temporis fuit facienda. Iamque adeo mihi fortiter esuriendum est aut amicorum auxilium implorandum, quo imminenti inopiae occurere liceat. Quod sane non commodius praecaveri posse arbitror, quam si in mea miseria tu mihi patronus contigeris. Habebis procul dubio viros non vulgariter probos, qui una tecum sedulam operam navabunt, ut mihi apud vos quam commodissime prospiciatur, modo ratio temporis conficiendi negotii satis idonea offeratur. Vale et me ama, quoniam te odisse non possum. Caetera ex tabellario cognosces. Datum e coenobio Fischingen. Raptim ut omnia. Michael Schlatterus tuus ut suus. Eximio theologo Henricho Bulingero, celeberrimae urbis Tigurinae episcopo, domino suo incomparabili.
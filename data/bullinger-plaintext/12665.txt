Gnad und frid mitt allem guͦtem. Sonders vertrauwter, lieber herr und bruͦder, ewer schreiben hab ich zuͦ grossem danck empfangen. Daruff antwurt: Erstlich hoff ich, ir hapt die 6 fl. dem Meefuͦß gehoͤrig von dem zunfftmaister von Ysne empfangen. Curio hat die seinem schwager entlechnet gehapt. Der hats jetz erlegt. So schick ich euch abermals ain schreiben vom Lęto. Ist mir uff gestert zuͦkommen. Was weyter mynen herren zuͦkomen des letsten scharmutz halber, darinn ouch ain hertzog von Luneburg erstochen worden (wie man besorgt, er moͤge nitt davon kommen, schreiben sy den ewern by diser post), blypt euch unverhalten. So ist min lieber vetter Conrat Zwick necht spat kommen. Byn nun ain klains wyle by im gewesen, dann er vyl zuͦ schaffen gehapt. Hat mir aber mitt grossem laid anzoͤgt und bestaͤt, was ich euch nechermal von den eweren anzoͤgt hab. Sagt, es seye nitt gloͤplich, wie ain groß gschray uber sy seye. Sogar uberuß ubel haltind sy sich und seyen uber die maß unfletig, sonderlich die Sangaller, zuͦvor ire hoptleut, Christa Vogel, der Bluͦm und Glyntz. Er maint, die von S. Gallen sollten sy strauffen, die hoptleut, und all ir guͦt und gelt, das sy erobert, den stenden widerum zuͦschicken, damitt man seche, das es inen nitt lieb were. Maint, man wurde das gelt danecht nitt nemmen, sonder inen widerum haimschicken. Aber danecht kemend dardurch die Aidgnossen widerum usß dem geschray. Er klagt sichs gantz hoch und empeut euch vyl vyl dienst und gruͦtz. Item ain burger von hinnen, Niclauß Cröl, gar ain frommer, redlicher mann, ist uff frytag von Venedig heruß kommen. Sagt, das ime uberuß vyl Italianer begegnet seyen; achtets uff 3000. Seyen gantz unschlundig und fro, das sy widerum haimziechind. Sagind, die sach gefall inen dermassen, hett yeder das ain oug im Teutschland gelassen, er wellte sich nitt umkeren, dasselbig widerum ze holen. Gott welle, das sy nymmermehr kommind und anhaim mitt baiden ougen lernind recht sechen und gott erkennen! Mit Burgund werend, als starck ir sind, dann es wurd ain boͤß sach und hette ain ergerlich ansechen, etc. Gott verlych, uffrecht und redlich zu handlen in allem! Mitt Franckreich und Engelland hallt ichs gantz und gar mitt euch, und byn ye und allweg der mainung gewesen, das wir nichts dann all plagen von disen gluckstoͤbern haben muͤssind, so wir unß mitt inen inlassind. Und warlich, es muͦsß die sach anderst gestalt werden oder unser ding wirt nichts sein, wiewol der herr unß und alle die sinen vaͤtterlich durch allen struͦdel diser wellt erhalten wirt. Im seye preyß in ewigkait! Bitten mitt allen truwen fuͤr unß. Thaind wir auch. Datum 10. octobris, sontag, morgens fruͤ. Hab warlich nitt zyt ze schriben. Drum habend fuͤr guͦt. Bullingero suo. Tiguri. An meister Heinrich Bullinger. Zuͤrich.
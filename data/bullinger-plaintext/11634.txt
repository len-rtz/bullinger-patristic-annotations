S. Accepimus frater Thomas et ego literas tuas cum epicedio, novos testes summi illius et iamdudum etiam testatissimi amoris tui erga familiam nostram, mi venerande et plusquam charissime in domino frater, nec aliud nunc scribere visum est quam curaturos nos pro virili, ut per occasionem aliquam gratitudinem tibi nostram probemus. Adobruis certe nos iam diu aliis atque aliis subinde magnis et insignibus syncerissimae amicicie officiis, ut propemodum ferendo non simus, quum nullicunde quicquam adfulgeat, quo tibi tot nominibus optime de nobis merito vicissim gratificari valeamus. Sed fore tamen speramus aliquando, ut votorum nostrorum propicio cęlo compotes evadamus planeque tibi declaremus, quam nihil horum collocaveris male. Implebis autem nostram vicem etiam apud clarissimum Gvaltherum, felicissimum nostri sęculi poetam, cuius docta et suavissima musa et mira dulcedine fluentibus numeris supra modum capimur. Profecto nec Alexandrum illum Magnum pudere possit huius Homeri, si ab ipso celebretur. Ages illi nostris verbis, quantas potes, amplissimas gratias, dum nobis quoque agere adeoque, quod magis cupimus, referre has illi liceat; nunc ne scribere quidem vacat optimo viro. Caeterum quę de sorore nostra pie scribis, ita prorsum se habent. Nihil obstrepimus optimi patris voluntati, qua illi scimus tam fęliciter ęternumque consultum. Nos si respiciamus, non possumus non vehementer dolere, quibus illa non sororis modo, sed omnia quoque pientissimae matris officia fecit, et malumus tamen hic quoque nostram dolere vicem quam suum illi invidere, quo nunc fruitur, summum bonum. Sed interim serio nobis precandus dominus, ne id genus utilissimis fratribus et sororibus, electissimis glorię suę propagatoribus, ecclesiam suam destitui ferat. Quantis enim, obsecro, involvemur incommoditatibus, quantis tenebris, si lues ista, ut cępit, pergat et luminaria illa, quę in hunc mundo in medio nationis pravę et tortuose lucent, nobis hunc in modum extinguat, et quorsum, obsecro, nobis vivere, ubi, qui vere fide vivunt et in quibus solis vivit Christus, de terra fuerint sublati? Verum ita meritum est ingratissimi huius mundi, qui cęcitatis et perfidię suę mox atrocissimas dabit penas in tenebras exteriores mittendus. Nos igitur ad lucem illam inaccessam carni et sanguini totis pectoribus eluctemur, quos, ut sui essemus, de mundo elegit Christus, quando nihil porro hic sperandum, cuius caussa volupe esse possit vivere. Praesagit animus horrendam totius Germanię nostrae vastitatem, cuius nunc haud ludicra initia videmus. Dominus nos quam primum eripiat! Bedrottum, insigniter doctum et bonum virum, vita defunctum nullo certo nuncio didicimus; sed correptum hoc morbo proxime nobis Bucerus suis literis significavit. Quod belle istic valetis omnes symmystę, dominum valde precamur, ut quam diutissime faciatis. Mitto priorem partem istius male cohęrentis concordię; posteriorem, quod discedente Argentorato nuncio adhuc sub prelo sudarit, nondum accepimus. Accipis praeterea dialogum, de quo ne quicquam pronunciem, facit, quod nondum totam hanc caussam cognovi. Tu ubi primum pellegeris, remitte, sed non absque tuo iudicio, quod magni certe in hisce rebus facio. Zviccii te reverenter et amantissime resalutant cum germano fratre meo, qui ipse quoque literas dedisset, ni illum iam gravissima reipublicae negotia remorarentur. Agit tibi, simul et Gvalthero nostro maximas gratias pro eximio et plusquam aureo, quippe diutissime victuro munere una mecum adnixurus, ut tante munificentię, si non pro ipsius dignitate, pro nostra tamen exiguitate aliquando respondeatur. Meditatur etiam ipse epicedion, id quod Georgius Vögelinus, medicus noster, non minore diligentia et gratia facit; sed neuter etiamnum suum absolvit, ut nesciam, an tantisper differenda sit ęditio, dum omnia simul coniungi possint. Commenda nos optimis et praestantissimis viris d. C[onrado] Pellicano, Leoni, Theodoro, Megandro cęterisque ecclesię ministris, inprimis vero coniugem tuam cum tota domo meis et meorum verbis accuratissime saluta, quacum servatorem Christum sedulo pro nobis interpella. Nihil equidem in istis rerum calamitatibus sanctorum votis et communione preciosius ducimus. Bene vale, venerande et charissime frater. Constantię, 14. decembris 1541. Tuus Ambros. Blaurerus. Pestis apud nos ita se librat, ut nec remittere nec intendere vires suas videatur, quo diutius etiam hęsura putatur. Dominus, quod bonum est in oculis suis, faciat etc. Eximio clarissimoque viro d. Heinricho Bullingero, domino et fratri suo venerando facileque omnium charissimo.
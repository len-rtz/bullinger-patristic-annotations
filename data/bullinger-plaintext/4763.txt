S. Tua quidem, reverende in Christo pater, nobis redduntur omnia; sed quo te vicissim remunerer, habeo plane nihil nec quidem ex aliis quid certi hactenus explorare potui. Negat d. consul, negant alii mercatores se quicquam cognitione dignum habere, nisi fortasse hoc scire aves, quod tamen plerique, qui illinc ad nos veniunt, pro certo affirmant: pontificem in maximas se coniecisse angustias nec quidem, ex quo ducem Pallianum et Carapham sustulerit, quietum fuisse unquam, adeo ut videatur irritasse crabrones et incredibile plurimorum in se odium concitasse. Dicitur haec cura adeo eum fatigasse, ut 14 ipsos dies decubuerit et prae anxietate fere contabuerit. Quare, cum iam ante uno praelibatore (credentzer) content[us] esset, dicitur nunc tres numero mensae adhibere. Also hat der t√ºffel ouch syne martyrer. Haec habeo nec plura. Vale, vir clarissime, cum omnibus tuis quam felicissime et diutissime. Curiae 21. aprilis anno domini 1561. Tui observantissimus Ioannes Fabricius. Clarissimo viro eruditione et pietate excellenti d. Heinrycho Bullingero, ecclesiae Tigurinae antistiti vigilantissimo, domino et patrono suo observandissimo.
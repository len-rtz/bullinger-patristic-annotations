S. D. Quid de imperatore sperem, condonabitis mihi, viri amplissimi, si mox ab initio dicam. Video enim successum comitiorum ab hac, ut praecipua, dependere persona. Atque utinam fallant me meae coniecturae. Turcorum imperator dicitur relicta Constantinopoli propius accessisse ad montanos et Hadrianopoli hybernare adeoque ibi consultare de ingenti exercitu ad vernum vel aestivum tempus ducendo per Hungariam in Austriam, quod ab Austriaco, principe  pacta sint petulanter violata. Cum autem imperator Austriacus norit se imparem esse tam potenti et instructo hosti, hoc venire spectat, ut quovis modo in societatem belli alliciat Germanos principes. His ergo in praesenti nihil non pollicebitur, donec vicerit. Ubi vicerit, et maiores vires acceperit [nec externus hostis metuendus sit] non talem se erga veram religionem exhibebit, qualem se ante victoriam simulavit. Si victus fuerit, tota Germania bello implicata experietur, quid sit recuperare velle Ramoth Galaad, si modo res tam clementer nobis, ut regi Iosaphato, cesserit. Nostis historiam descriptam 3. lib[ri] regum capitulo ultimo. Cur autem existimem illum se non talem exhibiturum erga [vere pios et erga] veram religionem, qualem multi sperant, hae sunt, causae: Postquam electus est ab electoribus et domum rediisset Francofordia, legationem misit ad pontificem com(item) ab Helfenstein, qui se supplicem prostravit pontifici in cardinalium conventu adoravitque bestiam illam. Quod infelix initium haud habebit felicem exitum. Praeteres habet uxorem Hispanam religioni nostrae infensissimam. Quid vero et quantum huiusmodi uxores possint apud maritos, non modo historia Achabi et Iorami filii Iosaphati, sed ipsa quoque quotidiana docet experientia. His accedit amplissima spes de consequendis aliquando Hispaniarum regnis, cum Philippo regi filii iam sunt minores,  ac ipsa iam dicatur duos suos in Hispaniam misisse filios. At novit interim nullam nunc sub coelo esse nationem magis inimicam euangelio quam Hispanicam. [Nam principes insaniunt] et clerus furit totus. Scit itaque omni spe se excidisse, si se patronum vel socium adiunxerit euangelicis. Quid quod superioribus dictus affinitate se constrinxit cum Italis principibus, quorum cognati et agnati sunt cardinales et episcopi, denique quorum anima est papa? Quis itaque credat adiuturum talem imperatorem, ut papa causam ut reus dicat coram concilio, quod regitur scriptura prophetica et apostolica? Quibus omnibus etiam hoc accedit, quod propter  sumptus nimios ille satis est exhaustus, papa vero et clerus papalis opulentissimus est. Hic quid largitiones (quas hi profundunt, ut religionem, imo superstitionem suam retineant et nostram veram religionem vel opprimant vel impediant) possint, notum est omnibus. Terrent merito superiorum temporum exempla etc. Quae omnia licet ita habeant, optime facit tamen illustrissimus princeps, qum pro sua pietate tentat omnia ac sperat se aliquid apud imperatorem consequturum. Bene faciunt et illi, qui tantum eius institutum iuvant et consiliis et scriptis et precibus. Sunt Deo omnia possibilia . Ac cadunt fere longe aliter hostium Christi instituta, quam ipsi voluerant atque putaverant, proinde laborandum est nobis incessanter, eventus Deo permittendus. Quod si is non respondet spei nostrae, scimus tamen certo nos nihilominus proptium habere Deum et labores nostros pios non esse frustraneos. Servare posse Deum suos quovis modo nobis licet modo incognito. Ideoque libenter meam quoque operam sanctissimo principi confero, licet hanc agnoscam ingenue admodum esse exiguam. In magnis tamen et voluisse sat est. Video item meam operam non admodum esse necessariam. Ex capitibus enim propositis et nomine illustrissimi principis ad me missis facile coniicio homines esse principi excellentes, qui nec verbis nec rebus destitantur longeque melius illa explicare possint quam ego. Cumque orationis dispositio ad comitia ipsa usque differenda sit, ut iuxta facilitatem propositionis occasionisque aut aliarum circumstantiarum moderatur, ego nihil aliud hic congessero, quam materiam aliquam, ad praescripta capita, si forte ex hac ille, quisquis orationem pro tempore, loco, personis atque rebus instituerit, aliquid suo instituto idoneum decerpserit. Atque hanc opellam meam boni consulatis oro. Vos enim ex animo amo et vestri causa, illustrissimi principis maxime  omnia mea impendero. Commendate me illustrissimo principi. Dominus ipsum servet et provehat. Valete vos quoque, viri, amplissimi, in Christo Domino. Datum 12. Decemb. 1565 Vester ille totus.
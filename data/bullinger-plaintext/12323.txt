Gratiam et pacem a domino. Accepi tuas literas, domine ac pater colende, quibus certe gratius hoc tempore dari nil potuit, non solum quod iam dudum magna tuarum apud me erat expectatio literarum, quas tamen a te petere non audebam, sed quod nostri ecclesięque nostrae curam geras. Revocatum esse Christianum, ludi moderatorem nostrum, honestissimi senatus vestri decreto plurimi non sine maerore cognoverunt. Ego non parum doleo me privari familiaritate iucundissima amici et compatris charissimi. Sed, quia ad meliorem vocatur conditionem, magna ex parte dolor lenitur. Diligens et fidelis fuit; talem posthac futurum iudico. Testaris praeterea pro solita tua humanitate tuam erga ecclesiam nostram benevolentiam studiumque singulare, quod nos facile tum in aliis tum in hoc negotio agnoscimus. Atqui hoc de nostris affirmo: ut solitam tuam agnovisse benevolentiam, ita animo pergrato accepisse. Mandarunt etiam mihi, ut ipsorum omnium nomine tuae humanitati pro tanto erga nos studio tam agam gratias quam qui maximas, rogamusque nos tibi ut hactenus porro habeas commendatos, auxilio et consilio nos iuvare non dedigneris (idque ego eo diligentius rogo, quo minorem numerum vere fidelium indies magis ac magis experior). Et quia nihil, quod referamus, habemus (nam nos omniaque nostra tibi deberi fatemur), deo optimo maximoque te tuaque omnia piis precibus commendabimus eum interpellaturi, qui est renumerator omnis boni, ut tibi tanto erga ecclesiam suam studio digna retribuat nobisque et omnibus fidelibus diu superstitem conservet. Quod de ministris Bernensium audivisse te scribis, verissimum est. Ita plane se res habet. Talis ille est, pro quo laborarunt, qualem esse coniectabaris qualesque omnes sunt, quos illi promotos volunt. Nondum receptus est a nostris; incertum tamen, quid futurum. Hoc certo scio, me odia multorum incurrisse in hoc negotio; pro officio enim mihi delegato resistere tam publice quam privatim non cesso. Cum maturandum esset (nam iamiam alterum illum mittendum fore cognoveram), mentionem fecimus alterius; is, cum tyro in linguis reperiatur, recipiendus non erat. Interim tuas accepi literas, quibus Piperinum nobis commendas. Is non solum ob eruditionem, sed etiam ob tuam dominique Theodori commendationem non potest non esse commendatissimus. Sed cum et tibi ignotum hominem dicas, sciscitati sunt quidam de eo a quibusdam, qui aiunt hominem doctum et sincerum, caeterum non admodum provectae aetatis, liberioris vitae, caelibem amare vitam, interim incontinentię suspectum. Easque ob causas hunc recipi nolunt. Alioqui tibi hoc libentissime tribuituri, idque liberius (ut re ipsa est, nil fingens scribo), quod te non aegro laturum animo persuasum habeam. Certum iam nullum habemus in electione. Petere a vobis aut nolunt aut non audent. A Bernatibus id periculi est, quod nosti. Interim ego experior, quam sint multi infirmi, qui fortissimi videbantur (quod non scribo, ut quenquam deferam, sed ut, quanta nobis sint pericula prae foribus, significem). Adest leo rugiens occasionem hanc sibi auferri iniquissimo animo ferens. Verissimum esse (re ipsa experior) confundendum fore omnem, qui confidit in homine. Dominus spes nostra. Seduli sunt illi in seminando lolio, attenti in omnem occasionem pestiferam istam doctrinam propagandi, quę indies latius serpit eoque maiori cum periculo et detrimento, quo occultius omnia agunt. Iam enim tanta cum expectatione audituri erant me revocari, ut somniarint aut vocatum esse a vobis aut revocandum fore; ideoque, ne ab ecclesia nostra alius eligeretur, ipsi inter se consultarant atque constituerant, quis mihi foret subrogandus. Odio prosequuntur eorum quidam, quicquid est Tigurinum; attamen hinc deo volente non cedam, nisi vocatus. Video brevi mihi subeunda fore certamina et pericula. Ea cum quibusdam fratribus fidelibus fortiter subibo. Dominum tamen (ne nimium praesumam), qui efficit et velle et posse, rogabo, ne gravius me tentari sinat, quam sim ferendo. Ei etiam confido, qui fidelis est, simul cum tentationibus talem eventum facturum, ut perferre possim. Ei honor et gloria in secula. Amen. In caeteris recte valemus; laus domino! Resalutant d. Zenderius et m. Gabriel, qui, quales sint, exitus rei demonstrabit. Uxor mea plurimum vos salutat. Salva tua omnia esse cupimus. Vale in domino et me ut hactenus commendatum habe. Prolixior fui, quam volebam; sed ignosces. Aarovię, kalendis novembris anno 1545. Tuae humanitati deditissimus Christianus Hochholzer. Clarissimo viro d. Heinrycho Bullingero, Tigurinae ecclesiae antistiti fidelissimo, domino et patri suo colendissimo.
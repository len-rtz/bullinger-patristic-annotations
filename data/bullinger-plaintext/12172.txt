Graciam et pacem a deo patre nostro et domino Iesu Christo. Literę tuę a Froschouero nostro acceptę gratissimo suscepi animo nec te, Bulingere pluribus nominibus venerande, latere volo eadem conqueri multos eruditione et pietate claros viros apud nos, quod et tu et vestrates nec sine summo animi dolore vidisse in hisce turbulentissimis temporibus exemplar Lutheri ęditum. Videmus enim satis superque periculorum imminere ecclesię Christi, etiamsi nos omnes iungeremus cor et manus, et si quidpiam alteri minus sane ac commode dictum videretur, invicem amice admoneremus et vel per literas colloqueremur. Verum sic sunt nostra tempora, quae Christus et apostoli non immerito vocarunt periculosissima. Sed legam vestra scripta, quamprimum domi me contulero, ac quae videntur - meo iuditio licet - non satis perspiceri, te discendi gratia, si deus voluerit, postea admonebo. Nec est, quod dubites me et multos alios bonos viros vestras ecclesias gnaviter tueri adversus non omnino sanę mentis homines, et in hoc habere principem non omnino male sentientem. Nos enim simpliciter fatemur in coena Christum dominum nostrum suis fidelibus cum pane et vino exhibere verum corpus et sanguinem suum. De modo investigare apud nos scelus maximum ducimus, et mallemus excitatas hac de re tragedias sopitas quam ignem sopitum rursus excitari. At aliter fortassis visum est domino, qui omnia cedere in bonum suis vere ordinat, et si nihil aliter, tamen nos, quamvis eximiis donis ornatos, homines etiam esse declarat. Utinam a nobis vere cognosceretur! Summam in Apocalypsim coemi. Verum, si fieri posset, mallem exemplum scriptum copiosius a d. Bibliandro explicatum. Licet iam omnino nostrum sit nos domino commendare, et crucem, quam intentant hostes, fortiter expectare. Non enim satis est cesari evangelium inaudita tyrannide omnibus seculis in Inferiore Germania persequi, nisi et nobis minetur extrema. Principes et omnes nostri dei benignitate alacri sunt animo, omnem spem in unum deum collocantes, at interim media non negligentes, quae bona conscientia uti possunt. Verum a deo expectamus exitum et foelicem successum. Oro itaque, ut et tu cum tua ecclesia pro nobis ores, quo nos aut a tyranno liberet aut animos addat, quo perferamus, quae in sui gloriam nominis perferenda sunt. Salutat te et omnes symmistas una mecum d. Dionisius noster. Raptim, ex Francofordia, 30. martii anno domini 1545. Ioannes Pistorius Niddanus, ex animo tuus totus. Munusculum tuum grato suscepi animo et, quoniam referre non possum, ago habeoque gratias non intermorituras. Clarissimo viro eruditione et pietate insigni d. Heynricho Bulingero, Tigurino theologo, domino suo in Christo observando, etc.
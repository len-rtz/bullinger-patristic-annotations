S. Vitum ad Traversum non transmisimus; consulto autem eum obtulimus caeteris delegatis ad huiusmodi negocia et paris cum illo potestatis. Quid sit consecutus, ipse tibi coram dicet. Quod debet pro libris amicus meus Huldrichus Campellus, per Augustinum Fries mittit, nominatim Renenses in universum octo et cruciatos 21, obolos duos. Rescribe, quid acceperis. Dedit insuper eidem Augustino cruciatos 12 pro vectura, quibus contentus fuit. Ad haec rogat te, ut non dedigneris accipere ab eo quartanam (liceat interim sic loqui) castanearum, quas in sacculum positas tibi mittit gratias agens. Ioannis Blasii causa tandem est finita. Domus enim Dei ab episcopo convocata, eiusdem episcopi necnon aliorum, qui comites ei fuerunt, (ut satis intellexisti, non dubito, e Traverso) audita accusacione rursumque Blasii defensione, rem ipsi committi volens composuit. Accepit a Ioanne Blasio iuramentum eum aliud non scire quam episcopum atque comites illos viros esse probos. Pronunciarunt insuper Blasium dare debere decem Renenses episcopo pro sumptibus, quos is fecisset multo maiores adhuc in negocio hoc. In summa: parcium neutra privata est honore suo. Blasio tamen molesti esse non desinunt pontificii, modis quibuscunque possunt, negocium ei facessentes iugiter: quidam proscriptum vellent et hunc et nos omnes, qui ipsis similia non praedicamus; sed aderit Dominus suis. Melius tamen fuisset, ut nunquam istud scripsisset Blasius. Verum, quod factum est. infectum fieri non potest, et antehac utilem semper in domino fratrem et vitae inculpatae in hodiernum diem propter hoc admissum abiicere inhumanius et saevius quam Christianius esse censeo. Postremo literas tuas ad me scriptas Ioanni nostro Traverso mitto legendas, quibus, inquam, te purgas illi tardissimo ad iram. Ego ad ecclesiam meam redibo; cur nolim diucius hoc oneris (scholae puto) portare, longum fuerit scribere. Tu, vir Dei, longe nobis atque optime valeas; quum volueris aliquid imponere mihi et iubere, scribe. Tantum scias me totum tuum esse. Iterum vale. Ex Curia, die 20. Novembris anni 1543. Tuus Philippus Gallicius. Integerrimo viro domino Heinricho Bullingero etc.
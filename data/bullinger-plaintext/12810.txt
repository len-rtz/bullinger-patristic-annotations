S. Equidem arbitror dominum Iesum nobis amiciciam renunciasse ad tempus, adeo nihil evenit hodie, quod prae se ferat animi eius favorem ac benevolentiam! Animos abstulit et Germanis et Helvetiis. Caremus enim consiliis et fortitudine, imo et pietate in patriam. Quindecim millia Hispanorum et Italorum vastant Germaniam Superiorem et civitates occupant ne-mine resistente, imo proceribus prohibentibus, ne quis resistat sub poena gravi. Quis crederet ista, nisi forent ante oculos? Congerunt interim et thesauros ingentes, quibus ditantur hostes impiissimi, Germani depauperantur. Helvetii bene contusi vulneratique ab Hispanis mendicant et mirabiliter contemnuntur. Reliqui domi desident absque consiliis bonis, fatum nimirum expectantes, quod et Svevos obpressit, tanquam malint perire soli quam cum aliis vincere. Quantam vim auri et argenti congregavit iam ex Germanis cęsar et ad quid, nisi ut milite novo collecto undique, etiam e nobis (nam ex Wirtemberga multi ad eum profecti sunt vel hodie, postquam apud Argentinenses neque spem neque pecuniam invenerunt), et nos tandem expugnet. Id enim est illi in consiliis! Dum igitur ista multi norunt, in consultationibus autem dissimulantur, equidem nihil aliud cogitare possum quam dominum de nobis quoque corrigendis constituisse aliquid. Bene illis, qui, dum hic domini voluntatem norunt, sese eidem patienter subdere non dubitant! Horrendum est tamen interim et carni ipsorum mala illa velut in conspectu habere, maxime dum sibi persuadent eis cum bono eventu posse, modo nostri vellent, iri obviam. Age vero, quod videtur bonum in oculis domini, id fiat, tantum benigne nos interim respiciat et constantiam in fide sua largiatur. Nova de Ulmensibus, Francofordensibus, Wirtembergensibus melius nosti. De iisdem quoque narrabit d. Dryander. Ulmenses valde egerunt impie contra deum et homines, quamvis rumores sint in corrigendo nunc ipsos esse. Qua de re velim aliquid intelligere ex te. Francofordienses toti sunt perfidi et interim indigni, qui vel christiani vel viri nominentur. Aiunt has ob causas et a Bürensi gravissime obiurgatos; quod mirum. Wirtembergensis prohibuit suis, ne hostibus advenientibus resistant, praetensa causa, ut sic ab incendiis cessent facilius. Displicet filio (qui apud nos est nunc) pater valde ob dictam causam, et adhuc ignoramus omnes pacificationis articulos. Male dux audit apud omnes bonos. Dixit mihi ex aula vir bonus et  doctus esse adhuc per Wirtembergam viros ad 30000, qui contra καθάρματα Hispanica et Italica pugnare voluissent ac potuissent cum laude, sed ille noluit ob metum forsitan senilem illum, qui tamen plęrumque caret prudentia. Dixit mihi alius quispiam ex eadem familia ducem potuisse propriis sumptibus et hominibus belligerari cum cęsare ad treis usque menses, et adhuc posse, verum timorem ita occupasse hominem, ut pacem quęsierit, ubi tamen non est pax; id quod sequens tempus abunde comprobabit, nisi dominus viros nequam prohibeat. Ex Saxonis scribit exercitu quidam ad nobilem quendam, qui apud nos est, omnia felicia et inter alia Traezen esse captam, sedem Mauricii, in qua et 70 tormenta in curribus, 200000 talerorum et totidem auri. Eadem felicitas scripta est ad ducem Wirtembergensem iuniorem, cuius uxor apud nos agit puerperam. Adest et Georgius comes. Per aliquot dies fama constanter volat obiisse Danum, et Hessum esse electum in regem Danię, et civitatibus maritimis optime convenire cum eo. Argentinenses neque de electore neque de Hesso aliquid norunt, quod clausę sint vię propter Francofurtum deditum et propter novum exercitum, quem episcopi Bambergensis, Eistetensis et Wirtzburgensis cum marchione Alberto contra Ioannem Ernestum, fratrem electoris, cogunt. Lubecensis civis Basileę natus, vir statura plane Helvetius, promittit ad veris initium centum millia Danorum et e civitatibus maritimis. Centum coronatis voluit concertare cum pfaffis hic Friburgensibus, si cęsar hac ęstate non pellendus esset e Germania. Literę, quas rex misit, sic habent: 10000 Gasconiorum, 15000 Italorum, quibus praeest Strozius, 15000 e media Gallia una cum equitatu. Ad hos petit ex Helvetiis 12000 vel 15000. Ego ipse pecuniam dedi Gastio, quod et scripsi 7. ianuarii (non misi, quod nuncius evolarat). Dryander proxima die Lunę solvit hinc recta ad te. Vale in Christo. Basileę, 20. ianuarii anno 1547. Tuus Os. Myc. D. Heinricho Bullingero doctissimo pientissimoque in domino suo. Zur[ich].
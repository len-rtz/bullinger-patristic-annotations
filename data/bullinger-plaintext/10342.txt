Gratiam et pacem a deo patre per Iesum Cristum dominum nostrum, amen, et fęlicissimum ac faustissimum annum tibi exoptat et toti domui tue, praeceptor colende ac compater honorande. Anno supperiori vicesima prima die septembris circa horam terciam in nocte uxor mea mihi filium genuit, quem duo quidem viri honesti in tuo nomine ac fratris tui ex baptizmatis fonte elevaverunt. Ideo secundum nomina vestra vocatus, videlicet Johannes Heinricus. In hoc meam erga te et fratrem tuum fiduciam, favorem, amicitiam, denique totam spem tanquam medium a deo mihi assignatum et in hoc seculo collatum notificare volui, ut futuro tempore, si ex hoc seculo migrarem, ipse puer meus secundum haberet patrem, praeceptorem et tutorem. Quem tibi soli commendavi etc. Scultetus Bernensis de Wattwyl[!] cum bandero uno et ceteris Francię regem petiit, quod pauci sciver[un]t, et reversus est, et rumor opem a rege quaesivisse contra cantones, qui evangelium extirpare nituntur, ut aput nos fama est et quod publice fatentur. Ceterum Soloturnenses vallos construunt, propungnacula [!] aedificant. Eciam evangelicos praedicatores in rure iam ad nativitatis festum a beneficiis et officiis privatos et amotos esse. Quorum maior pars ad dominos Bernenses confluxerunt. Ex ea parte timendum actum esse de expectacione mea aput illos. Ego tamen tuo praesidio te expecto suo congruo tempore. Denique non immemor sum tuorum beneficiorum semper mihi collatorum. Quorum gratias infinitas habeo referre, opto. Deus autem noster, qui retributor est omnium bonorum, te inesse [!] et tuo optimo proposito confortare et conservare velit. Deo ducente in proxima synodo celebratura ad te venerim. Vale, et salvere velis d. Wernherum Steyner, Leonem, Doctorem Carolstadium ac totam familiam tuam. Iterum vale et rescribe, ut tuis literis consolacionem accipiam. Datum Zofigen, ultima die decembris anno etc. 1533. Tuus Georius [!] Distellius. Erudito ac fideli M. Heinrico Bul[lingero], ecclesiasti [!] Tigurino, preceptori suo colendissimo etc.
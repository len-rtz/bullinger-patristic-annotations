[Gnad] und fryd von gott durch Chrystum. Amen. Sonder vertruwter, uff gesternn sampstag [bin ich b]y dem getrüwen Doctor von Wadt in sinem hus gesin. Mir och anzaigt üwer [schrib]enn, imme by dem jungen Appenzeller gethon etc. Daby hat mich er gebettenn, in ghaim [üc]h anzuͦzaigen und zuͦ schriben. Dann ers gernn selb thon, so well es nit fuͦg habenn, die Fuͤessly und ander Zürich sygend siner frowen verwandt und anders. Namlich alls ir berichtt dess, gfangnen halb von Wyl, darum dann ettlich von Sant Gallen zuͦ Zürich für in gepetten, berichtt er üch, das er gantz acht - doch in üwer hertz on sin melden ainer ersamen oberkait und statt - allen fromen nit wissen, och kain gfallens, daß die übeltäter durch sy entledigt und statt geben, fürnämlich die Wiler. Da er sagt: die üwern Zürich och sy, ir burger, oft übel trengt und noch, wo es nit besser wurde; dan die dryg von Sant Gallen sygend von aim einsamen rat nit gsant, habend och um fürpitt oder botten nie petten, der hoffnig, so es inen gfallen, sy ersuͦcht etc. Das dann sins achtens zuo rach dem bosen wol für die oberkait Zürich tragen und damit ablainen, daß es nit schine, als ob man ain ernsame statt verere oder gsant. Diewil gret wirt von ettlichen, es hab ainer gsagt: Hett ain statt Sant Gallen nitt mer um ain statt Zürich verdientt etc. Und damit ir die dryg botten kennent, so ist der alt burgermaister Vonwiler der größt frund und hoffnung in diser statt; hoptman Brosin üch bekannt; der stattaman von fründtschaft wegen. Das pitt er mich, üch alles in ghaim anzuͦzaigen, zum warzaichen, das er üch in sim brieff schript, uff min zuͦ achten, ist darum, damit den übeltäter zuͦ schir[men] nit fürghalten mit onbilliger wiß, als er nit hoft. Doch hab es ain schin, als ob air statt S. G[allen] gros gfallen, das aber inen onbewist noch begrüst. Hierin handled nach sinen trüwen. Pitt üch, zerrissend den brieff. Und wenn ir das gebrucht dess Rinthals halb und darus gezogen, so fil üch guͦt bedunckt, möcht ich liden ir fuͤgtend mirs wider zuͦ handen; wurd fillich künftig mir guͦt oder not sin. Das hab ich uff sin begeren yn yl gschriben. Mich wundert, daß ir im in üwer brieff schriben, daß er üch wissen lass, ob der hertzog syg oder aller dingen gruntlicher bricht. Denn er, och ich, vermaintend, ir hettend truwens solche kontschaft. Gruͤtzend mir drü wiber in üwerm hus. Actum S. Gallen, sontag pfingstag anno 34 jar. Uwer williger H. Vogler. [Ist m]in beger, ir wellend min her Doctor [in] üwerm schriben manen Bastions Apenzellers halb; wiewol wir undered ghalten, dunckt mich künftig not sin. An minen sonders getruwttenn hernn und fründt M. Hainrichen Bulligernn, prediger zuͦ Zurych, zuͦ hannden.
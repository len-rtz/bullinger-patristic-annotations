De fratre captivo et abducto Romam nihil certi. Magistratus hic proscripsit grassatores illos, qui illum vinxerint. Speramus ultra esse progressuros dominos nostros, quo tantam vindicent iniuriam. - Morben[n]ienses elegerunt in verbi ministrum insignem illum et illustrem virum d. comitem Ulyssem, qui nunc hic Clavennae degit adhuc praelucens bonis omnibus syncera pietate rectaque vivendi ratione insigniter. - Quod ad me attinet, excluso collega ab ecclesia solus fero onus, quoad deo et patri nostro ita visum fuerit. Clavennae, pridie calendas novembris 1568. Qui has perferet, est d. Guidus, verbi minister, qui tecum quaedam communicabit magni momenti.
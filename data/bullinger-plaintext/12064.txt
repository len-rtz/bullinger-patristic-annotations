Gratia et pax a deo patre et domino Iesu Christo etc. Optime Bullingere, nolui d. Nicolaum ad te absque literis proficisci, tametsi veterem neniam sive cramben nec nisi questus habeam. Audio mira, gravia, acerba, quę mihi cor meum conscindunt. Miris blanditiis sese Bucerani nostri potentioribus insinuant; dicunt se cupere ad nullius hominis sive dicta sive scripta obstringi quam ad purum verbum dei. Ista ratione disputationem nostram et senatus decreta eludere conantur, quasi vero disputatio ex Marcolfo deprompta nec scripturis divinis suffulta sit. Dicunt se non contra disputationem docere, nam eam esse celebrem idque iuxta temporis rationem, in multis tamen deficere; et quia inventis facile possit addi eaque magis expoliri, id se et in divinis rebus ex sanctis scripturis pręstare velle. Ita praestruunt viam ac sternunt modum ad sua nova et fictitia stabilienda, et quod parum audent publice concionari, id in angulis suis ogganniunt et omnibus modis cavent, ne res ad dyacosios referatur; in privatis tamen colloquiis ex illis percipimus, quę in aures insusurrarint. Et quod magis detestandum, universa iuventus per pędagogos suos corrumpitur. Satan ille nonnisi suspiriis, gemitibus et precibus ad Christum expelli poterit, qui sinit nos hic tentari, ut probemur; is suę naviculę aderit, confido. Ego privatas meas molestias, quibus accumulor, prę publicis leviter fero. Quod conatibus suis non succedat, culpam omnem in scribarum astutiam et temeritatem coniiciunt meque inprimis oppugnant, ut qui eos praeter officii mei rationem in harenam provocare ausus fuerim. Erasmus et Iohannes fortiter agunt et imperterriti constant. Eventum precemini salubrem; Bucerus non dormitat. Ego et vitam meam aliter instituam. Sunt multi boni fratres et domini, qui bono zelo me ad ministerium verbi solicitant, quo mihi locus existeret hos rabulas invadendi. Nihil promitto. Nescio, quid agam nec quid deus per me velit agere. Ille novit, cui me prorsus committo. Tu consule, oro. Id arripiunt pro occasione, quod huiusmodi negotium aliquando ad senatum sit relatum; ego tamen restiterim etc. Vale optime, tu praeclarum decus et praesidium meum. Datum Bernę, am 19. tag octobris anno 1544. Salutabis omnes doctos et Gesnerum quoque etc. Tuus totus Eberardus a Rumlang. Ornatissimo, fidelissimo et integerrimo viro d. Heinricho Bullingero, ecclesiastę primario Tiguri, suo patrono semper observando.
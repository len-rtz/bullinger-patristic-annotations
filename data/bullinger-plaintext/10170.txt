S. Quandoquidem ad constitutam horam vix adesse possum - neque enim licet duobus in locis simul esse, nisi lutheranum quoddam corpus effingam -, volui admonere, charissime frater, ne ministri verbi ceremoniis et legibus ullis subscribatis. Si non potestis obstare et senatus omnino pergit leges ecclesiasticas statuere, dissimulandum nobis erit et ferendum, modo ne simus authores. Facilius aliquando cadet, quod non fieret, si per religionis antistites authoritatem sumeret. Augustum nimis est, quod cuique specie religionis irrepit, et plus laboris in abolendo quam statuendo exhauritur. Mordicus enim tuemur, quae ratio nostra invenit. Consydera, qua specie totus apparatus papisticus in ecclesiam Christi irrepserit, at quantum negocii dederit et adhuc det. Vale. Leo tuus. Bullingero suo.
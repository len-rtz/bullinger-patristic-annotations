S. Quid sit responsum Bernae, credo te intelligere ex istorum epistola per tabellionem publicum scripta. Magis mihi magisque quottidie instituta tecum amicitia in domino placet. Scio, non deseret nos Christus dominus, nec veritate excidemus. Quae de incarnatione paucula disceptavimus, quaeso, ut expendere diligentius velis. Magna ac sublimis est, καὶ παράδοξον τὸ ὅλον περὶ τοῦ μεσίτου πρᾶγμα mirusque totus ac mirandus, qui se medium inter deum ac hominem infert. Itaque erunt hic multa, quae non statim nobis occurrunt. Quaeso, ut incumbas diligenter. Coepit Melchior consilium adeundi Wittenbergam. Socium habet ex sententia Nicolaum meum. Orat, ut te de ea re perconter. Credo prorsus ex re ipsius futurum. Instructa iam nova principis liberalitate professoribus omnigenis scola est, et audire Philippum vel unum, vides, quantum opere precium sit. Cuperent ire juvenes ad nundinas iam. Ita facile descenditur et sumptibus minoribus. Expedies iuveni optimo negotium istic apud suos. Fratres omnes volo ut diligenter unumquemque nominatim mihi salutes. Aino omnes mirabiliter. Theodorum salutabis plusquam diligenter, plusquam semel, doctorem Engelhardum item etc.[?]; Leunculum nostrum extra ordinem. Expecto, dum mihi de hac quaestione incarnationis communi epistola respondeatis Vale in domino. 22. augusti. Gryneus tuus. Praestanti viro d. Heylricho Bullingero, amico et patrono colendissimo.
Gratia Christi tecum. Heri tuas, mi venerande Bullingere, accepi, pariter autem nondum acceptis illis, quae per adulescentem Ioannem ab Ulmis ad te scripsi. Frater vicissim affirmat se magna voluptate Bullingerum coram vidisse et audisse. Interim valde sibi doluit, quod diutius illa sibi frui non licuit. Tabellariorum negocium feliciter confectum gratulor tibique magnam hoc nomine gratiam habeo. Unoculus vester nostro tabellioni ultro confessus  est se acriter obiurgatum a vestris consulibus praesente meo fratre ignoscique sibi petiit meliora pollicitus. Fatum belli nostri ferendum nobis erit, quandoquidem mutare non possumus. Sperabimus autem haudquaquam frustratum iri tot filiorum dei pia ardentissimaque vota, tametsi ob non parum multas nec leves caussas splendidam nostris de hoc hoste victoriam polliceri haudquaquam ausim, praesertim cum nondum videam veram de viribus nostris diffidentiam nec dignam pro peccatis nostris consternationem, sine qua haud unquam plena in domino fiducia poni potest. Omnino profecto nusquam animadvertimus in nostris publicam et iustam sive praecandi sive agendi ὁρμήν, qualem praesens patrię et religionis periculum iuxta scripturarum exempla requirit, ut ne alia tibi commemorem, non minus me terrentia. Confido tamen dominum non prorsus ablaturum a nobis suum regnum, sed desiderium eius amplius in nobis accensurum, quando id publice nondum adeo quęritur et ante omnia expetitur Christus rex et servator noster, qui in hoc venit mundum, ut quaereret et servaret, quod periit. Quamprimum nos ad se vera resipiscentia convertat et salvi simus! Ad novam istam Gallię et Anglię monarcharum crudelitatem plusquam tyrannicam totus cohorrui. Quod Gallus facit, in gratiam, non dubito, pontificis facit, quo illum sibi propicium retineat faciliusque a caesare (quod iam moliri ipsum nonnulli putant) alienet. Interim nostris quoque non vulgaribus rationibus se insinuat illosque sibi magna vi auri obstringit, quod ita in rem suam esse credat, si non porro crescat caesar. Verum non poterit hoc illi felix esse, quod tanta christiani sanguinis iactura efficere conatur. Dominus est, qui comprehendit sapientes in sua ipsorum astutia; quem efflictim pro afflicta sua ecclesia interpellamus. Scribitur nunc caesarem per Danubium abitum parare, sed sciri tamen certo non potest. Adeo ille mirifice simulat ac dissimulat omnia sicque se multis rationibus velut lubricus anguis intorquet, ut elabi absque magno suorum periculo se posse confidat. Sed stat etiam ipsi sua dies, nec ullum valebit consilium contra dominum. Huic nos cunctos permittemus, hunc agnoscemus fortissimum nostrum vindicem. Sub ipsius alis securi ac tutissimi futuri. In illo bene ac perpetuo vale, mi charissime et optime frater! Saluta fratres et amicos omnes cum tua domo. Nostri te diligenter salutant. Iterum atque iterum vale! Constantiae, 27. octobris 1546. Tuus Ambr[osius] Bl[arer]. Praestantissimo viro d. Heinricho Bullingero, fratri suo incomparabili. Tiguri.
Gratiam et pacem a domino. Quid scribam, mi Vadiane? Ita enim ad tuas literas obstupui et, pro dolore concidi, ut vix alias unquam in vita mea. Si enim Fernandi exercitus pedem retulit caesus, paucis post diebus audiemus et Viennam, nobilissimam Austriae metropolim, occupatam. Dominus misereatur nostri et parcat nobis propter gloriam nominis sui neque det animam turturis suae in rictum cruenti illius draconis. Vae, vae illis caecis populi afflictissimi principibus, quorum culpa fit, ut nulla possit sincerior reformatio impetrari! At citra reformationem tantum abest, ut Turcae resistatur, ut credibilius sit, viam Zedechiae, stulti, impii et idol(ol)atrae viam nos ituros. - De comitiis nihil interim scitu dignum accepi, nisi quod Hessus rediit, relicto Caesare non sine impatientia. Non punit ille incendiariorum ducem et caput H(einricum) Brunsvicensem. In religionis negotio frigidissime agit. Quid post cladem acceptam facturus sit, videbimus. Non faciet quicquam Saulus ille, nisi per manum Philistaeorum coactus fecerit. Composita est formula quaedam concordiae, sed repulsa a nostris et improbata ab adversariis. Articuli sunt 5. Non potui illos describere, adeo putidi sunt. Videntur conflati ab homine, qui sua curiositate haud dubie efficiet, ut et ab amicis deseratur et ab hostibus contemnatur. Sed de his aliquando plenius. - Superioribus diebus amicissimas ad me literas scripsit cancellarius illustrissimus principis Wirtenbergensis ducis, Nicolaus MÃ¼llerus, atque tui inprimis honorificam mentionem fecit, obsecrans, ut te salutarem et, sicubi possem, literas ad se impetrarem, quo ipsi esset occasio amicitiam tecum ineundi. Oro itaque, ne dignissimum et clarissimum virum praetereas. - Brevi a Regenspurgo habebo nuntium; quaecunque attulerit, tibi communicabo. Interim non cessabis omnia, quae acceperis, et mihi communicare; nam rem facis gratissimam. - De arce Pragensi eadem accepi, quae tu, ne litera quidem dissonante. Vale, charissime et multum mihi colende Vadiane. 2. Iulii 1541. H(einricus) Bullingerus tuus. Clarissimo viro D. Ioachimo Vadiano, Sangallensi consuli prudentissimo, domino suo semper colendo.
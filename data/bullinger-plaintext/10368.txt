Gott mitt unns. Amen. Yn yl. Min gelieptter, mir schript Thoman, prediger zuͦ Lindow, gewiss, daß im von Strassburg schribe Jacobus Betrottus, das kornn schlache vast ab, und habe ain oberkaitt daselbst erst rechtt die sach in die hand gnomen, wie ouch zuͦ Basel. Man besorge aber allgemainlich, es werde ain schädlicher krieg by inen entston, davon er noch disser zitt nitt vyl schriben welle. (Darby hör ich, daß Lutringen und Franckrich ains, fillicht der Frantzos für Franckfurt römschen küng underston etc.) Das ist ein glos etc. Witer hab gmeltem Toman der statschriber zuͦ Lindow mit fröden gsagt, wie im sin schwecher von Ougspurg, der grichtschriber, schribe, daß ain rat Ougspurg jetz 14 tag heftig und streng ghandlett, abzuͦstellen den bapsthum by inen, und syge hüt mitwoch 14 tag verschinen komen uff ain gmain oder grossen radt. Zwifel nit me, es werde alles, so wider götlich warhait, abgstelt etc. Gott welle üch und uns allen sölche werch ingeben, daß wir uns daran och bessren und zuͦnemen. Es gschech, daß wir unns unser[s] thons schämend oder us lieby bewegtt. Das wünsch ich von gott, Zürich sonders. Gruͤtzend mir üwer husfrowen und muͦter. Actum S. G[allen], yl, mitwoch vor letare anno 34 jar. Ü[wer] w[illiger] Hans Vogler, jetz S. Gallen. An min geliepten M. Hainrichen Bulligern, prediger Zürych, zuͦ handen.
S. Certum est Galliarum res omnium esse hoc seculo incertissimas propter principis lubricitatem. Nuper datis publicę securitatis literis magno viro nepharie actum fertur. Postridie quam venerat, raptum in vincula, multis affectum tormentis tandem furcis laqueo illigarunt et suspensum ignominiose custodiis cadaver tuendum curarunt in contumeliam familię nobilissimae. Pereunt etiamnum pii Lutetiae. Quę de aula super mitigatis dogmatibus, vanissima sunt; memineris excusare graviter. Impudens mendacium est ullam subscripsisse ecclesiam. Privati ad privatum cogitationes suas effuderunt, ut ansam offerrent rebus afflictis tam probato viro consulendi; nam Langius Christi nomine fertur corruptissimę isti aulę invisus esse. Caetera ex tribus scriptis truncatim congesta. Non est, quod praefantur, quod epilogo adiungunt: nihil posse esse concordiae cum iis, qui Christi non sint, ut non sint iustificationem fidei pernegantes. Non adest, quod a tractatione, nedum a concordia ecclesiastica omnes prope episcopos luculente excludit. Illud igitur oppone maxime, quod nulla uspiam ecclesia subscripserit. Equidem sane nondum vidi consilium Hedionis; Buceri primum legi Constantię nuper istuc transiens. [Qu]id nobis de tribus homuncionibus, quos tamen [u]t fratres veneramur, [q]uamquam nihil aliud neque [P]hilippus dederit, quam [q]uod Augustę ad prin[c]ipes editis libris [L]utherus scripsit et fortiter papistę reiecerunt. Velim, Bucero respondisses, et tamen, si vereris dissidii argumentum subgliscere, praestat, silentio in scintilla adobruatur. Atqui res imbecilliores multo sunt, quam plerique videri volumus, iccirco modis omnibus operęprecium contenderim, ut inter nos conventum haberemus. Locus commodus esset Basilea; facilis aditus illuc Bernensibus et eius vicinię ecclesiis. Concilium parturit cesar qui hac in re Gallum superat, quod nec initia christianismi sinat inolescere, quin mox in herba subpullulantem flammis opprimit. Ille spacium tamen dederit agendi altius radices, quam ut tot bonorum ustulationibus et exiliis extingui queat. In causa est, quod Gallus nihil de religione serio; talis enim vita eius. Cesar autem conscientia patitur in se regnantem pontificem, cui ex animo studet ut alter fucate. Quare sunt, qui a nostro plus mali timent. Equidem vero melius libenter velim ominari oroque dominum pro cesare, illuminet cognitione veri, cui talem ad religionem dederit mentem; verum necesse est nos ad omnem paratos esse occasionem. Quid putas fore spectaculi, si uno tempore a singulis ministris peteretur responsum super religione ac fundamento salutis, quanta sententiarum diversitas? Deinde quot ineptę atque impię fortassis? An non prodesset in pauca rem contrahere et in domino synceriter conspirare, dum licet, prę persecutione, quę iam iam videtur exordium meditari; nam concilium quale, obsecro, expectas, cuius autoritas milite Germano et Hispaniensi continebitur? In domino vale et ora pro ecclesiis passim laborantibus. Argen[torati], 18. octobris. Leonem, Pellicanum, Theodorum, Erasmum, bonos viros omnes iubeo salvere plurimum. V. Capito. Mitto libellos Philippi. Henrico Bullingero, viro doctissimo, pastori Tigurinę ecclesiae, sibi in domino observando.
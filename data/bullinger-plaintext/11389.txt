Gratiam et pacem a domino. Ego in praesenti quod scribam nihil habeo, nisi quod pro virili et, quantum permittunt negotia publica et privata, in libello nostro de matrimoniis instituto pergo. Video, me et vires meas rei tantae et tam copiosae impares esse. Attamen, quod dominus dedit, aliis quoque communicabo, qui, meo exemplo excitati, feliciora et absolutiora propediem dabunt. Germanice Germanis scribam. Si videbitur opus dignum et quod aliis quoque gentibus communicetur, sunt multi viri docti, qui vertere poterunt. Ego negotiis ita distrahor et ingenii corporisque imbecillitate ita impedior, ut non, quod liberet alioqui, liceat; et fortassis bene recteque sic mecum agitur, ne nimis sim officiosus. De divortio et causis eius in praesentiarum nihil scribam. Excrescet enim hic liber plus, quam velim. Dissero autem de origine et institutione matrimonii; hinc quid sit coniugium; quid requiratur ad constitutionem iusti matrimonii; quae causae coniugii, qui effectus; quam item laudabiles sint nuptiae, quam turpis et foeda scortatio ac adulterium; quam nullo iure vel divino vel humano papa ministris ecclesiae coniugio interdixerit. Rursus disputo de deligenda coniuge, de nuptiis sanctis rite celebrandis, de primo coniugum convictu, de coniugali amore; quomodo amicitia et concordia servari et augeri possint inter coniuges; quae officia coniugum de educatione liberorum etc. Institutionem enim matrimonii Germanis nostris parare studeo, Latine doctis scripsit Erasmus, Vives et alii viri docti; Germanice pauca sunt edita, quae nostris admodum sint usui futura. Fortassis et mea non adeo proderunt. Quod reliquum est: securus sis, volo; neminem traducam, nullius nomen attingam vel palam vel tecte. Cupio enim aedificare, non diruere. Video autem, dentatis chartis non admodum ecclesiam Christi aedificari. Sed ubi sunt libri tui de antiquis collegiis et monasteriis Germaniae? ubi commentarii in Melam? Qui fit, ut rerum novarum ad me perscribas nihil, cum omnia mirificis plena sint rumoribus? Absolutus es ab amicis tuis Apptcellanis; non habes, quod praetexas; sis ergo in scribendo impiger. Salvum te esse iubet RÃ¶ystius et Lavaterus, symmystae item. Vale, mei memor; nam te ex animo et sincere amo, vir colendissime. Tiguri, 2. Ianuarii 1540. H(einricus) Bullingerus tuus. D. Ioachimo Vadiano, domino suo colendissimo charissimoque.
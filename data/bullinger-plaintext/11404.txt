Pax et omnis benedictio per Jesum Christum obveniat! Pridie idus Januarias a Ricardo Hilles et Peterson fratribus Anglis literas accepi: quarum intentionem effectumque tibi exponere hisce literis est sententia, quoad tua interesse ut cognoscas videbitur. Idque ut paucis expediam enitar, ne prolixis literis te fatigem. Sanior et integrior longe est regni status ac conditio a reginae nuptiis quam prius fuit. Ipsa proba et Deum timens, cujus opera plurimum propagari evangelium multa spes omnibus injecta. Nulla jam est persecutio nisi cauponatorum, cujus sectae quidam impostor cui nomen est Wattis, quondam ordinis incurvicervicorum pecorum, compedibus ligneis jam perorat (facinus indignum) in pistrinis Cantuarii: solitus alibi proscribendi causa evangelii buccinare. Heus omnium rerum vicissitudo, nec (ut Ecclesiastes) quicquam est sub sole stabile. Interim strenuo concionatur verbum a quodam Barnes suisque symmystis. Extant tuto (quod Froschoveri amici optime do me meriti interesse ut ei significarem judicavi) omnium libri venales. Supra haec omnia (immane dictu) monasteria ad unum diruta, aut ante carnisprivium diruenda: quorum opulentissimorum, nempe Glassenberi et Reding, duo Abbates, laesae majestatis condemnati in partesque dissecti, prope januam ubi praefuere uterque suspensi emarcescunt. O impostura praemium dignum! Habes quod pollicitus sum. Porro impense te salutant isti boni viri, quorum alter viva epistola, sicuti mihi per literas spopondit, apud te coram propediem futurus est, gratia auferendi arcus, pro quibus cum Chinehe et abis Claronae proximo anno compactus est. Oro te proinde, optatissime D. Bullingere, ejus causa efficias apud istos homines ne incassum veniat Peterson. Postremo per Dominum Christum te oro, ut hujus Scoti extorris et inopis, qui ad te literas commendatitias adfert, miserearis; institutumque illius et causam, si videbitur tibi non iniquum quod exigo, promoveas et agas. Expediam, Deo duce, per patrem familias quae literis tuis a me contendis. Vale in Domino Jesu, qui te quam diutissime una cum tota familia incolumem servet. Datae 24 Februarii. Salvere jubeas in Domino omnes tuos symmystas quaeso. Ex animo tuus, J. BUTLERUS. Viro longe doctissimo D. Henrico Bullingero, celeberrimae urbis Tigurinae episcapo.
Gratiam et pacem a domino. Binas a te accepi, Myconi dilecte. Prioribus commendasti nobis Ioannem Fabricium; quem cum pro more nostro examinaremus, adeo respondit frigide, imo adeo respondit nihil, ut omnes mirari et condolere fuerimus coacti. Dedimus tamen misero consilium. Cui si obsequndarit, speramus id ei optime cessurum. Posterioribus commendasti Franciscanum, quem amice quidem recepimus, sed dimisimus rursum instructum viatico. Apud magistratum aut diaconos ecclesiae, oeconomos puto facultatum ecclesiasticarum, causam eius agere nolui. Scio enim et civium et indigenarum pauperum plus esse, quam quibus pro necessitate omnibus subveniri possit, neque libenter onero plus alioqui satis oneratos. Praetium vero, quod artifices a me postulabant, maius erat, quam cui me obstringere possem. Videbam enim precium de meo esse pendendum. Verum est mihi familia alioqui satis numerosa. Dedi ergo viaticum et commendationem. Dedi praeterea consilium et dimisi Constantiam. Nec aliud in praesenti potui. In postremis scribis: „Nil scribis, nil repondes, non salutas, agis, tanquam me non noris unquam“ etc. Quid scriberem, mi Myconi, aut quid responderem? Scripsi et meo et fratrum nomine. At eo scripto ita es conturbatus, ita commotus ut nulla alia re magis. Respondi ad ultimas tuas, publicas videlicet, et quod ad me pertinere putavi, in illis obiter non tractavi, sed attigi. Verum ad eas tu nihil respondisti huc usque. Publicas non exhibui fratribus non aliam ob causam, quam in literis illis meis indicavi. Coram deo et apud te libere et ex animo dico tuam istam sententiam de eucharistia, quam utcunque adumbras, non congruere cum ea, quam aliquando sequtus es, aut ego te non intelligo. Placuit aliquando catholica illa verborum Christi: „hoc est corpus meum“, id est „hoc est signum, figura, memoria corporis mei“ expositio. Iam vero dicis: „Wett, der tüfel hatt sy geleert, die wort des herren ’das ist min lib’ uußlegen ’das bedüt min lib’.“ Si ita dixisti, respondeo scripturam et sanctos patres eam nobis expositionem suppeditare, id quod luculentis et efficacissimis testimoniis demonstrare pos-sum. Si non dixisti, quae scripsisti in postremis et publicis, sunt huiusmodi, ut, nisi te non intelligam, pristinam illam tuam simplicitatem et perspicuitatem non habeant. Id autem dolet animo meo. Alioqui non est mutatus erga te animus meus. Amo te, colo te ac optime tibi volo. Invenies amicum et fratrem, laudabis fidem et amorem, sicubi mea indigueris opera. Qui has tibi exhibet, Bernhardus Lindoverus, iuvenis studiosus, cupit videre et audire doctos. Proficiscitur in Hassiam. Commendo illum tibi. Vale. Tiguri, 2. iunii anno 1544. H. Bullingerus tuus. D. Osvaldo Myconio, vigilantissimo Basileiensis ecclesiae antistiti, fratri charissimo.
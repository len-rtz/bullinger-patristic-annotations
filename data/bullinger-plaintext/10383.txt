S. Literas ipse principis lege et age, quod videbitur, coram pro republica et gloria Christi. Hessus occupare meditatur ducatum Wirtenbergensem pro Christophoro duce. Creditur ante pentecostes castra intra ditionem habiturus. Rex contra se apparat, ut fertur. Quodsi hic ducatum tolerabilibus conditionibus vero hęredi cesserit simulque fidem fecerit Hesso posthac nihil moturum negocii, cui hactenus sevissima queque minatur, pax redibit e vestigio. Sin rex perget concordiam equabilem detrectare neque intermittere minas in Hessum, fama est tum producturum hunc bellum, quoad poterit. Comes Wilhelmus a Furstenberg ex primis ducibus est, qui hic militem conscribit. Festinantur omnia, quę ad bellum. Leonem Theodorum,, Pellicanum ac fratres ex me officiose salutabis. Vale. 6. aprilis. V. Capito. Si cladem ceperit Hessus, heu quantum iacturae faciemus in evangelio! Qui vincet autem unus princeps tantum regem? Et tamen pleni spebus sunt felicissimaque ominantur, qui non postremas in hac tragoedia gerunt. Noster causa, pecunia, bombardis et milite superior, hostis exercitis ducibus, sed opus erit gregario milite, ad quem sustinendum magno sumptu opus erit. Ioan[nes] Weida Hungariam iterum totam occupat. Iam habes totam futuri belli faciem coniiciendam. Henrico Bullingero, ecclesiastę Tigurino, sibi in domino observando fratri
Ioannes Blasius d. H. Bullingero suo S. Remitto tibi hic una cum epistolio (quo tibi iuvenem Italum commendavit Cęlius Secundus, quem et nos literis necnon et viatico non penitendo fratribus in itinere versus Patavium versantibus impense comendavimus), demonstracionem tuam clarissimam de sacramentorum usu ac virtute, pro qua tibi (et quod tam diligenter ad nos digneris scribere) Comander et ego ingentes habemus gracias. Nam nihil dubitamus, quin in componendo hoc dissidio inter fratres multum nobis accomodabit - quam et prelo edendam iugiter optaremus. Quisnam dubitat quamplurimos (non tantum inter nos, verum alias) ignorancia (non malicia) circa hanc questionem de usu et virtute sacramentorum (quam tu hoc opere clarissime enucleasti) errare, quos sine dubio illius ędicione ab errore revocares multosque, mordaciter inter sese contendentes, reconciliares, etc. Proinde ex Italia de novo isto bello nihil certius adlatum est, nisi quod inducias ad 20 dies, quidam ad tres menses, dictas esse ferunt. Quidam vero eas administratorem Mediolanensem fregisse asserunt et idcirco utriusque, cum caesaris, tum puppę vel pappę exercitum novorum militum, eciam nostrorum et Helveticorum, conscripcione indies augeri. Postremo nec id te latere volo: Prioribus diebus episcopo literis ex aula cęsaris significatum esse cęsarem electoribus, principibus ceterisque imperii statibus liberam de vera religione inquirendi fecisse facultatem, cuius, si tu quid certius habes, fac et nos participes, ac vale, vir in domino omnibus nobis observandissime, qui te nobis diu fruiturum conservare dignetur. Idem tuus, quantusquantus est, Blasius, apud divam regulam קֹהֶלֶת. Prestantissimo iuxta ac humanissimo viro d. H. Bullingero, syncerioris theologie vindici constantissimo, ecclesie Tigurine vigilantissimo episcopo, d. suo colendissimo.
Gott wolle sin gnad in euch meren. Lieber herr, ich hab dise ingeschloßne schrifft einem vertrüwten Zuricher zuͦschicken wellen. Diewil ich aber zuͤ niemant kein kuntschafft hab, dann die allten mir all von gott hingenommen sind, weiß ich die nyemant zuͤzesenden dann eüch, dem ich yetzmol, oder dem Leo, vertrüw. Wollen die selben uff thuͤn und läsen, und so ir gedächten, das es etwas frucht bringen möchte, andren ouch vertruwten und gotgeliebten männeren läsen und hören lassen. Wo aber das nit, die selben brieff by eüch ze behalten. Aber sonst die handlung der 5 orten betreffen, wellen das volck zuͤ ernstlichem gebett, zuͤ gedult und zuͤ starckem vertruwen in gott vermanen; dann gott ist gewaltig uff unser syten und nympt uns offt zitliche mittel, uff daß wir allein uff in hoffen, sonst wurde unser ewangelium ze fleischlich, und werden wir entlich obligen, auch in diser zit. Dann der Christus, der in uns ist, würt herr und könig bliben wider allen trotz der welt. Wo wir doruber liden, ja ouch sterben, so ist es unser gewinn. Doch ist got getrüw; er gibt im anfechten ein ußkommen und leßt uns nit wyther versucht werden, dann wir wol ertragen mögten etc. Ich hab von kurtze der zit eüch nit wyther schriben konnen. Nemmen uß disem cleinen vyl, wie ichs dann gegen allen gloubigen guͤt mein. Grüssen mir den Leo, den Pellican und andre bruͤder, so den herren von hertzen lieben. Die gnad gottes sye mit euch allen. Amen. Datum Basel, den vierden decembris anno etc. 32. Uwer Jacob Meyger, burgermeister der statt Basel. Dem ersamen herr Heinrich Bullinger, prädicant zuͦ Zürich, minem gunstigen lieben herren.
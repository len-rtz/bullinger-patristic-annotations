Gratia Christi tecum. Habes hic, Bullingere frater, Michaelem Back, hic in carcerem ac vincula coniectum, iam virgis cesum et proscriptum ob caussam, quę apud bonos ac evangelii Christi intelligentes nunquam possit tam mala videri. Uxor huius, Margareta, aquis praefocata, quod duobus nupserit maritis, sic suum illum diem obiit, ut ad Christum migrasse nemo dubitet. Superstitem maritum tibi tuisque omnibus, nam plane dignus est, quam possum officiose tibi commendo. Sic suas oves pavit, tanta fide ac diligentia creditam sibi ecclesiam administravit, ut summo omnium dolore interdictum sibi sit hac ditione. Nihil lubet nec tutum est scribere de ipsa caussa, qua apud plęrosque minime cecidisset. Sed tu vale et Christi ministrum hunc ut mea viscera suscipe. Vale. Tubinge, 7. iulii anno 1536. Tuus Ambrosius Blaurerus. Clarissimo viro Heinricho Bullingero suo.
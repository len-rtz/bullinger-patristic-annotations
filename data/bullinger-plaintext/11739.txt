S. Mirum, quod scribis: „Nolui te vasto onerare codice“ etc. An ignoras libros ad aurum habere comparationem? Atqui illud quo maius, eo gratius. Quamobrem aliud esse oportet, quod nihil miseris, qui tamen omnia, quę hactenus scripsisti, miseris; nam reliquę causę, quas addis, prorsus nullę sunt. Quamvis ego recipiam et aequi consulam, quicquid in excusationem tui adducis. Nec velim, hęc interpreteris, tanquam aliquid petam; sed tuis sic amice et simpliciter respondere volui. Dominum a Rischach nomine tuo salutavi et exposui, quę scripsisti de Gallo; placent itaque magis magisque Tigurini, quod hunc nolint, precaturque constantiam eis in domino. Et profecto prudenter mihi facere videntur, quia nihil respondent, ne veniant in colloquium; adeo vafer est enim diabolus ille, ut eo male usurus esset. Perdurent, et dominus erit cum ipsis. Nos hic certe pessime nobis constamus in negocio Gallicano, dum post mandatum adeo severum poena irrogatur, ut optimi quique dicant stimulum fore multis ineunte vere turmatim excurrendi. Diebus hisce civis et senator Basiliensis civitate renunciata migrare parat Salodorum, non nisi propter aurum Gallicanum, quo tamen adeo non indiget, ut stupendum sit hominem divitem et iuvenem sic agere. Nomine Tigurinus est de familia Aescherorum. Sunt ex primoribus, qui mirantur cathenas ex coronatis convolutis factas atque id coram stultis non dissimulant. Audent loqui satis impudenter, dum sermo de militibus incidit, vel in senatu. In sinum haec tibi. Ducatus Iuliacensis totus miserrime vastatus est et occupatus a Brabantis, et quamvis Gallus redierit in agrum Lucelburgensem et de integro vastet, quicquid est reliqui, forsitan si exercitum reginae distrahere sic possit, non video tamen, quę inde sit utilitas Iuliacensi. Clivenses et Geldrii arma nunc tandem expediunt. Hic timendum, nisi pax fiat, bellum fore valde cruentum. Hactenus scripsi ante concionem; post concionem dominus a Rischach inter colloquendum: „Heri“, inquit, „in ponte obviam habui equites aliquot, qui recta venerunt ab exercitu reginio. Hos dum rogo de ducibus et exercitu, sic reddiderunt: ’Duces ad reginam profecti recessum, ut vocant, requisituri sunt. Milites dimissi sunt aliquot vexillis exceptis, quę in ducatu Lucelburgensi hibernabunt.’ Vides“, inquit, „mendacia, quę seruntur de Gallo, quod rediisset ad Lucelburgenses.“ Hęreo itaque, postquam ex Argentina superiora cognoverim. Pręterea vir mercator Sangallensis diebus superioribus hic dixit illud se per ditionem Palatini accepisse, nisi clades Hungarica incidisset, bellum certo iam illatum esse confoederatis. Et timendum vere aliquid, maxime si rumor, qui volat de cęsare, quod Mediolanum sit ad tempus occupaturus, verus efficiatur. Sic res habent. Bene illis, qui ex corde possunt dicere: „Domini ego sum.“ Vale in domino cum bonis omnibus. Salutabis Theodorum. Basileę, 22. novembris anno 1542. Os. Myconius tuus. Pręvenit me festinando tabellio. Domino Heinricho Bullingero piissimo doctissimoque, ecclesię Tigurinę episcopo dignissimo, in Christo venerando suo.
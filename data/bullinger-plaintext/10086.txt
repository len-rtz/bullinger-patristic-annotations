Pax tibi a deo patre et domino nostro Iesu Christo. Amen. Quandoquidem meę spes omnes in te, viro et eruditissimo et candidissimo, sitae sint, mihi animum sumpsi penes te liberius dolorem effundere nihil addubitans te condonaturum, si peccavero invitus. Nam et deus lubenter dissimulat eorum delicta, qui per fiduciam sese adeunt. Ecce, mi charissime pręceptor, quam astutis remoris detineor. Priusquam istuc profectionem subornassem, magistratus Alstetensis diligenciam suam sic spopondit, ut reverso me nihil opus mihi foret quam mercedem capere et rebus meis convolutis discedere. At diversum evenit. Novas mihi moras struunt. Interim comminiscuntur, quę non sunt. Quamvis autem invidia Voglerum appetat, at me contingit damnum. Proinde tardior erit reditus, quam aut velim aut expediat. Sed te, vir piissime, per Christum obtestor, ut patronorum animos retineas in officio et, si opus est, demulceas, pręsertim ut et tu per tuam prudenciam boni consules. Quod neutiquam scribo, quasi arbitrer meam pręsenciam ulli conducturam, sed ne ego vestra excutiar benevolencia. Si vos istorum calliditates sentiretis, quibus ipse degravor, indubie miseresceret vos mei meorumque, et istorum versucię irasceremini. Neque ego iacturam ex ea parte maximam censeo, qua mercedulam debitam paulatim insumo, sed quod a concionibus et lectionibus vestris abesse me necesse est. Me tibi, viro summo, credo, commendo, dedo. Vale fęliciter. Parentem tuum salutato atque uxorem. Datum Alstedii, die ianuarii 16. anno 1532. Tuus Carolstadius. Heinrichus, vicinus meus Tiguri natus educatusque, te ex animo cupit esse salvum. Eius probitas scientiaque mihi plurimum placet. Obsecravit, ut se tibi commendaret, licet ipse idem potuisset politius meliusque et mihi opus sit commendatore. Eruditissimo viro Heinricho Bullingero, ecclesiasti Tigurino primo summoque pręceptori charissimo.
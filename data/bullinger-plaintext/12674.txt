Ersamer und walgelertter, insonders gunstiger, lieber her, min fruntlich gruͦtz und gantz guͦtwillig dienst sygent uch altzit zuͦvor. Lieber her, die nuwen, leidigen zittung, so ir mir zuͦgesant, hab ich empfangen und hab ein groß mitliden und erbärmt mit den fromen, biderben lütten, so also jemerlich beleidiget werdent. Der almechtig gott welle sy trösten und den kristenlichen stenden gnad, stercke und wysheit verlichen, daß sy irem fygent ein widerstand mögent thuͦn, damit sy und wir dysserem thiranen und sinen anhengeren nit wytter zuͦ erbarmen werdent. Demnach, lieber meister Heirich, mich wyl beduncken und sorgs, der keisser welle den unseren mit sinen pratticken zuͦ gschwind und listig sin. Er hat sich bisher in sine grossen vorteil geleit, ouch den unseren kein schlacht wellen lifferen. Er ist ouch na nie uß sinen förtlen gezogen, er habe dan mit sinen pratticken und verräterig den unseren etwaß obruchs gethan, da ich denacht hette geacht, die unseren soltent ine gelert haben erkenen, und soltent die werlichen und nutzlichen plätz baß besetzt und versächen haben! Ich acht aber, sy habent eß guͦt gemeint. Sy habent vermeint, so sy in betträtten, wurde er innen ein schlacht lifferen. Diewil er aber dessälben sins nach nie gesin, sonders alß er etlich stet ingenomen und nach etlich understat inzenemen, ouch zevor mit den grusamen straffen, wie ir mir geschriben habent, understat er ein schrecken und forcht in das volck ze bringen. Und so er also nach sinem wyllen (darfar got syge) möchte fürfaren, wurde er wal zuͦ siner zit, so eß im gelägen, ein witteren angrif thuͦn, da ich acht, die unseren werdent nun hinfur besser sorg tragen, das sy im mit der hilf gottes die fullen pratticken underlouffen werdent. Demnach, lieber meister Heirich, ich bedanck mich abermalß uwers flisigen zuͦschribenß. Ich kan wal erkenen, daß eß uch ein muͤg ist und ir mit gar vil geschefften beladen. Diewil ir aber so guͦtwillig sint, fröwt eß mich gantz wal. Got wette, das ich eß umb uch verdienen könt. Ich sag üch furwar, das mir dysser krieg mer ze schaffen git dan alle mine gschäfft, so ich tragen. Der her gott welle eß alles nach sinen gnaden zuͦ guͦttem enden! Der wele ouch uch und uwer husgesint alwegen in gnädigem schirm behutten und erhalten. Geben zuͦ Kiburg, uff den 16. otobris. U[wer] g[antz] w[illiger] diener B. v. Cham. Dem ersamen und walgelerten meister Heirich Bullinger, pfarher zum Grossen Munster zuͦ Zurich, minem lieben heren und frundt.
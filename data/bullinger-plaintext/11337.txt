Hermannus Aquilomontanus Henrico Bullingero, Tigurine ecclesie apud Helvetios vigilantissimo pastori. Gratias tibi ago fratrum nomine, vir doctissime, qui nos indies novibus et spiritualibus operibus recreas, lucem accendis, spiritum sanctum renovas, salutarem doctrinam absque ostentatione suggeris. Perge, vir vere amabilis, et non modo Tigurine, sed toti catholice inservi ecclesie. Accepimus hic Paulum sanis commentariis per te illustratum, quibus in Hollandia ac Phrisia omnes pii ex corde letantur, impii vero et elementarii maxime refutantur. Accepimus ecclesie christiane infantiam et augmentum in actis apostolicis per te renovatam. Expectamus per dei gratiam evangelia optimis et spiritualissimis homiliis locupletata, quod quidem fratrum precibus non negabis, et quanquam plures tamen idem conati sunt, tuum spiritum et orationis filum in eo opere desiderant. Plura brevi tempore summis vigiliis elaborata accepimus: De veritate et autoritate sacre scripture, institutione ac functione episcopi, quod opus utinam alteri inscripsisses, opus theologo dignum. Oblatum est nuper opus divinum et ecclesie christiane necessarium De origine erroris circa sanctos ac eucharistiam. Laus omnipotenti deo, qui hoc opus in mentem dimisit, ut errores ante annos aliquot ostensi nunc omnibus oculis exponantur et lumen in tenebris luceat, ut nullus ni obstinatus errare queat. Mirum dictu, quam nostre ecclesie turbate sunt ab elementariis et novis Galathis, qui bis terve huc ecclesiam reformaturi venerunt, turbarunt maxime et tandem, quid quesierant, ostendebant. Pecuniam et gloriam quesierunt, non Christum neque pacem. Ecclesiam optime institutam et apostolicis ceremoniis adornatam turbarunt maxime, optimos et pios viros e sedibus pepulere, missam papismum sapientem in locum fractionis panis instituere ordinationemque contra libertatem christianam statuere. Satis mirari nequeo, cur isti in tantum ab institutione Christi et apostolico usu abhorreant, cum tamen papismum totis viribus oppugnent. Omnes rident et subsannant, qui eos in omnibus non sequuntur. Dominari cupiunt, non ministrare, et tandem obtinuerunt, ut eorum ritus hic in templis magistratus iussu observentur et plurimi pii (si vagari noluerint) ad eos observandos coguntur. Ego quidem libere apud te, praeceptor observande, me non posse ipsis assentiri in omnibus fateor, quanquam ceremonias liberas praedicamus. Quomodo enim ab idololatria simplicem popellum abstrahemus, si idololatrie modus permanserit? Si papisticus panis ydolo notatus, vestes, candele, altaria, idola, papistarum ritu in os ingeramus? Nosti, vir optime, plebem a ritu pendere, non a scientia. Ceremonias liberas habeo pro tempore et loco; attamen eas, quibus populus dei in infidelitate tenetur, liberas servare et docere nequeo. Iam octavus est annus, quod pastorem in minimo villagio Phrisie orientis ago, a sede lanternaria vocatus ab optimo Mecenate, qui in aliquot pagis liberam iurisditionem exercet; illic nil mutatum est, quanquam sepius a maioribus, superioribus tentatum, ut aliis accederemus. Templum purgavi, ydola, altaria, picturas sustuli, sedilia commoda ad verbum audiendum reposui, mensam debite adorno in cena, non preciose, sed terse, mensale sternitur, panis albus in vase stanneo, quo domi utor, adponitur, cipho stanneo purgato bibitur, communi et decenti veste administratur, audito sermone ad orationem omnes se componunt, fidem corde confitentur, quam distincte et clara voce pronuntio, castigationi evangelice subiicientes ad mensam accedunt, assident, audientes cęne verba panem in hoc positum per ministrum in manus sumunt, quem administrans frango in partes. Si numerus maior sit una mensa, priores surgunt, reliqui eodem modo in mensa se componunt, eadem audientes, eadem agentes. Peracta ceremonia cęne succincte, quid christianum deceat, admoneo; his peractis ecclesia una voce domino gratias agit, decantat. Hunc modum in principio optimo consilio incepi, eum servare in finem usque decrevi. Habes cene nostre modum, quem probabis, scio. Attamen, si quid tuo spiritu addere in ecclesie edificationem volueris, precor, ut fatias; te enim in hisce rebus et doctrina Christi praeceptorem elegi, quem ante tempora visitassem, ni etas et crumena me domi manere clara voce iussissent. Paterna hereditate et sedibus pulsus in remotis exul et pauper vivere cogor. Etatem apud sophistas (ut epistola indicat) trivi, nunc quinquagenarius racemos colligens. Christum unicum servatorem arripui, eum praedico, inculco, eius meritis securus mortem expecto. Nunc totis viribus et optimorum consilio censuras et castigationem in ecclesia reducere cogor, quod quidem labor est ante me, ut contra fluxum videar remis agere. Hic tuum consilium desidero, quomodo simplex, attamen natura pertinax populus sensim induci possit, ut iugum domini ferat. Sepius enim Phrisios cum Iudeis composui, quos vestitu et ornatu imitantur. Eos si videres, ex Ezaia totum mundum mulieres sumpsisse sancte iurares, cum omnes Phrisie, que exteris nupte non sint et suam gentem dehonestare noluerint, rubro vestiantur, armillas in manibus gestant, rubeas caligas et capitis velamen rubeum singulari modo factum; hec vestis primaria est. Si quid in hoc a te aut optime memorie Zwinglio relictum sit, videre desidero. Tu pro tuo spiritu et in ecclesiam Christi ardore hic, queso, discipulo tuo succurras et paucis, quid hic agendum statuas, aperias; ad quod si te demiseris, semel in anno, quamvis longissime dissiti, litteris colloquemur. Non solum me, sed plurimas ecclesias docebis, qui in te deum indies collaudant. Adiungas, velim, modum probe ad cenam apud vos servatum, an semel quemlibet in conversione, cum primum accedat, audias seorsim aut cuilibet sue conscientie probam post doctrinam sanam committas. Hic non minima pastoris cura - meo iuditio - desideratur, cum plerique absque delectu omnes admittant, quod minime agendum censeo, sed semel optime instituti et, quid sit christianum esse, instructi libere accedant, ne rursum Iudei et papenses facti ceremoniis nitamur et nomen Christi in vanum geramus, nuntios pro dominis habentes et indices pro indicatis venerantes. Insuper ante conversionem et poenitentiam se christianos ostendunt, cum nondum timorem domini ex misericordia eius conceperint nec dilectionem veritatis unquam sensierint. Optime itaque agis, praeceptor venerande, qui a poenitentia vera semper incipias et novale novum, antequam seras, tibi purges; cordate quidem in prologo Originis, ut poenitentiam agentes, orantes in timore domini perstemus, quod quidem hic rarum, cum plurimi historiali fide os lavent, pauci vera fide cor purificent. Causam sepius proclamavi pastores fore, in quibus nullum (praeter nuda verba) poenitentie signum vident, nullam curam animarum sentiunt nec spiritus scintillam experiuntur. Profitentur se evangelicos, cum vix noscant, quid sit euangelion. Currunt, antequam mittantur, penuria et acedia pressi. Offitium adepti dominos se, non ministros ostendunt. Hec scribens suffundor et epistole finem impono. Vale itaque, observande praeceptor, et hanc epistolam trivialem pro C[hristi] charitate boni consulas. Scio te maioribus occupatum, ut non vacet hisce nugis aliquid temporis tribuere; sed non semper cum doctis, sed aliquando cum indoctis, ut docti evadant, tempus terendum. Tentavi sepius, sed tandem te appellare ausus sum et gratias agere, ut scias te non modo Helvetiis, sed exteris nationibus non absque fructu inservire. Vale, virorum piissime, et Hermannum tuum inter eos colloca, qui deum in donis tibi collatis indies collaudant. Si litteris me et ecclesiam nostre gentis docere, instituere non dedignemini, Christo[phoro] Froscouero aut eius famulo in nundinis Francfordianis litteras des; eidem meas nugas committam per mercatores. Sin autem hanc scriptionem abiitias, ut meretur, et pro me et ecclesia commissa ores, velim. Leoni Iude salutem ex me diligenter nuntiabis. Gratias ages, quod plurimas Zwinglii lucubrationes in lucem emiserit; iniunges homini, ne committat quidquam operum tanti viri situ perire. Audivimus incerto relatu te cum Argentinensibus et aliis Germanie contionatoribus contulisse super ritu cęne et modo praesentie corporis Christi in pane. Quid in eo colloquio actum sit, scire desideramus. Spero vos omnes conclusisse, ut in libro De origine erroris circa eucharistiam ac missam ultimo codicem conscripsisti. Mirari satis nequeo quorundam magnorum cecitatem et, ut verius eloquar, proterviam ac pertinatiam, qui, ne inconstantes usquam dicantur, mordicus tuentur, quae semel conceperint. Pennas et cristas demittunt hic sensim, clara luce per te et I[oachimi] Vadiani Aphorismos proposita; attamen, quia semel loqui ceperunt, tacere nequeunt et eodem in luto herent, ut dicitur. Vadiano fratrum nomine hic salutem annuntiabis, qui animo intrepido rem omnem funditus et ab origine proposuit, ut plures mitius et circumspectius agant et loquantur. Conrado Pellicano, viro pio et deo dato, salutem tuis verbis meo corde annuntiabis diligenter, qui nunc toti mundo aperit, quanta vigilantia sacra volumina legerit et quo animo Christum induerit; eius volumina hic passim emuntur, sed a divitibus, cum magna sint et care vendantur. Bis miseri hic sumus, primum pauperes, deinde, si quid emendum, duplo solvendum est, ut multi uno codice tenemur stare contenti. Ceteris commilitonibus et fratribus nostris in domino Iesu Christo omnium fratrum nomine spiritus augmentum et constantiam in opere divino nuntiabis; sumus enim unius fidei et sensus ab origine evangelii. Decet itaque mutuas manus nobis porrigatis, ne unitas scindatur, quam unice commendatam reliquit dominus. Epistolam complicaturus venit in mentem, quod primum scribere decreveram nos omnes totis praecordiis desiderare, an tu unus electorum vocatus sis in synodo Norenbergensi, unde plurimi pacem in ecclesia Christi sperant, unitatem fidei et ceremoniarum. Ego quidem, ut loquar, quod sentio, in ecclesia Christi nullam pacem spero, cum dominus noster non pacem, sed crucem in terris reliquit et verbum crucis de crucifixo, nec futurum unquam, ut mundus Christi iugum suscipiat aut spiritum veritatis accipiat. Interim maximam turbationem in ecclesia praedico, si illic omnibus praescribere voluerint, quomodo in ecclesiis omnibus agendum, et liberum non reliquerint, quod Christus liberum reliquit. Venerande praeceptor et frater in vulneribus Christi, praesens illic eris aut tua scripta saltem istic legentur; oro, obtestor et sancte per Christum pro nobis crucifixum adiuro, ne laqueum alicuius conscientie iniitias aut, ut fiat, consentias. Ab hac synodo futura plures appellarunt ad Christum, ad libertatem cruce emptam, ad sacras litteras; cur hic non licet, quod in omnibus aliis praeteritis? Persta, mi frater, ut in prologo Errorum optime cepisti. Primum maiores poenitentiam agant et tum ostendant se vere conversos et deo datos. Ecclesiam pristine libertati dent, spiritui sancto committant regendam et spirituales praefitiantur, quo facto optima reformatio inchoata est. Plures meo sensui reclamant. „Necesse est“, inquiunt, „ceremonias uniformes, quibus simplex popellus manuducitur et in offitio conservatur; hasce liberas synodus ecclesiis tradet non in laqueum conscientiarum, sed in corporis exercitium.“ Huic rationi plures et magni assentiunt editisque libris fatiendum testantur. Attamen, si quis in simplicitate primeve ecclesie manere desiderat, hunc turbatorem, secte autorem, inobedientem, praefractum iudicant, nolle pacem cum omnibus, sed ferum singularem e silva pellendum, ne alios infitiat. Audis, quanta libertate suas ceremonias praescribant? Hoc modo papistica ecclesia cepit, cum pastores ecclesiarum sub pacis et unitatis praetextu cogerentur multitudini accedere, et quod principio liberum fuit, tandem lex facta est, ut nullus hiscere audeat. Vere nobis insidiatur satan per mille cavillas, ut libertatem Christi opprimat, nos rursum homines servos faciat. Vigilandum itaque, ne nos illaqueet suis versutiis, etiamsi sub angeli, pacis, unitatis ac pietatis specie appareat. Maneamus itaque in simplicitate, quae est in Christo Iesu, intenta voce poenitentiam et cordis conversionem (sine qua omnia fucata) inclamemus, orationi, eleemosine instemus, charitatis opera inculcemus. Hec omnia facilia erunt, si primum Christus suo spiritu in cordibus rexerit timoremque divinum impresserit, facile tum eucharistia instituetur, nec christianus alium ritum quam a domino traditum desiderabit, omnes larvas hominum floccifacit sciens deum minime delectari, in quibus homines ceci gaudent. Det dominus spiritum sanctum in praesidibus huius synodi, ut nec spe ac metu a Christo moveantur magisque studeant omnia papistica ponere quam fulcire, libertatem Christi sanguine partam illibatam servare. Amen. Hec audatius quam deceat effutivi apud eum, a quo merito docendus sum; boni tamen consules pro Christi charitate, quae omnia tollerat, praesertim infirmos. Novus autor magni spiritus et varie lectionis, Sebastianus Franck, hic suis Paradoxis et aliis scriptis veteres de ponte protrudit; rapitur, legitur ab omnibus tum ob novitatis gratiam, tum ob nova et inaudita, quae proponit. Plures tamen pii hic in pluribus offenduntur, praesertim in doctrina de libertate voluntatis, de Christo, quem magis indicem ac nuntium salutis quam salvatorem affirmat. Ego vero nihil huius emi et parum et idem cursim legi. Oro itaque, iuditium tuum, cui multum tribuo, perscribas. Nosti omnibus esse palatum, sed paucis sanum. Habes epistolam non minus molestam quam prolixam, qua contra omnes mores primum stomachum effutivi, quod post amicitiam fundatam sensim magni autores agendum docent. Audacem tamen me tua scripta reddiderunt, quibus cor et animum omnibus obvia et exposita offers, ut me tibi deditissimum reddideris. Et cum tanto intervallo distamus, ut nisi in anno semel aut ad summum bis litteris colloqui liceat, pudorem innatum posui, perfricui frontem, mea omnia tibi nuda proposui. Que si pastoris ac praeceptoris animo susceperis, est, quod gaudeam; sin autem abieceris, ut merentur, hec scriptio mihi perierit docebitque in posterum cautius et maiore reverentia magnos alloqui. Bene vale et valetudinem tuam cura, ut diutius religioni christiane, fratribus pusillis et bonis litteris prosis. Raptim, Laurentii feriis anno 1539. Hermannus Aquilomontanus, pastor ecclesie Borsumensis prope Embdam in Phrisia orientali. Vigilantissimo pastori ecclesie Tigurine Heinrico Bullingero, preceptori suo observando. Tho Zurich in Zwitsen.
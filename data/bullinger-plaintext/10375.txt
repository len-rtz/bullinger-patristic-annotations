S. Quicquid qui meas has reddit, tecum communicabit, in mandatis habet. Quamobrem ei credito et, quod poteris in hisce negociis, exhibeto, ut aliquit certi ferat responsi. Vir talis est, ut omnes omnia bona de ipso sperent. Scripsit senatus noster ad tuos, sed in genere, reconditiora haec multitudini non ausi concredere, quod effluant omnia mox, ubi sunt cognita. Vides ad quidnam esset senatus, de quo nuper, clancularius. Discordia illa nostra quid aliud quam nos pessundabit, si illi voluerint? Oppriment enim imparatos, consiliis et omnibus rebus carentes. Orabis cum tuis deum, ut nobis succurrat. Vale per Christum. Basileae, in die palmarum anno 34. Os. Myconius tuus. Domino Heinricho Bullingero, amico primario suo.
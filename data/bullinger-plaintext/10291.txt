Unsern freuntlichen gruß und alles gut zuvor. Wirdiger, wolgelerter, besonder lieber und guter Freunt. Uns ist in disser unser herbstmess ain büchlin under ewerm namen ußgangen uber die geschicht der hailligen aposteln beschriben und uns und unserer gemainde durch amen sendbrieff, zu anfang desselben buchs getruckt, dediciert und zugeschriben, durch den erbarn Cristophen Froschower buchtrucker behandigt und von unsern predicanten in sonderhait commendirt und bevolhen worden. Das haben wir gutwilligclich empfangen und zu freuntlichem danck von euch angenomen. Und schicken euch hiemit, nit zu vergleichung des werts, noch zu ainicher ergetzung ewers darinn gehabten vleis und mühs, sonder allain zu ainer clainen antzaigung unsers danckparen willens, ain geringe vererung; die wellet von uns gutwilligclich fur gut nemen. Das alles wollen wir, wo sich gelegenhait zuträgt, freuntlich zu verdienen nit vergessen. Datum freitags nach exaltacionis crucis anno etc. 33. Von uns, dem rath zu Franckenfurt. Dem wirdigen wolgelerten hern Hainrichen Bullinger, predicanten zu Zürch [!], unserm besonder lieben und guten freundt.
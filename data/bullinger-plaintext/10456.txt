Gnad und frid von got durch unsren heren Jesum. Wolgelerter, ersamer, wiser, guinstiger, lieber her, nachdem ir mier neher mals geschriben von wegen meister Ruͦdolfs Webers, hab ich mich so fil bearbeit und nachfrag gehept, das mich dunckt, er werd gunst hie haben, wiewol ich in noch nüt versechnen kan. So es im aber gelegen, sust har ze komen, wet ich so ernstlich in siner sach handlen, das erkundigen wurd, waran er wer, im och mins teils von üwer und sinen wegen beholfen sin mins vermügens. Das hab ich üch guͦter meinung uff üwer nechst schriben zuͦ entlicher antwurt wellen schriben. Ich schrib im och gliche meinung. Hiemit sig der frid gotz mit uns allen. Zuͦ Bern uff 28. tag julii 1534. Uwer guͦtwilliger H. Jacob von Watenwil. Dem wolgelerten, ersamen und wisen Meister Heinrich Bollinger, minem guinstigen, lieben hern.
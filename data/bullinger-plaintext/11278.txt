Gratiam et pacem a domino etc. Quanquam non multis abhinc diebus literas ad te dederim, patrone charissime, nunc tamen alias his addere non piget, ne in tanto literarum mearum (quas nunc mitto) numero tu meis omnino careas. Pristina etenim tua erga me benevolentia et amor paternus, quo me prosecutus es praesentem, efficit, ut non dubitem, quin absentis literę tibi gratissimę sint. Basileam me rediisse rerumque statum prioribus literis exposui, quare non operae pretium puto te harum rerum relatione diutius detinere. Hoc unum te obsecro (si modo, ut Basileae maneam, tibi animus est), ut Ciceronem meum aliaque, quę petii, ad me transmittas. Cuperem etiam meam habere chelim, si modo quis esset, qui aequo pretio hanc ad me transferret. Quirinus fortasse onus hoc subibit. Mitto hic tibi spheram armillarem, quam per otium, antequam Argentinam peterem, composui, quam iam dissolutam compingere poterit Binderus. Mittam hac aestate etiam alia quędam, si modo deus meis secundus fuerit studiis. M[artinus] Beyer Frankfordiam nunc petiit; hinc cum Philippo Vitembergam abibit. Hic abiens ab Argentina mihi scripsit rogatque, ut suo nomine te plurima salute impertiam. Scripsisset ad te ipse, nisi pudor obstitisset. Iniunxerat idem mihi Argentinę, ut Froschouero scriberem, ut optimae papyri, quam habet, ein rysen Frankfordiam advehat ibique bibliopolę Mauritio Golz eam tradat, ut Martino Witembergam deducat. Solvet is, quodcunque constiterit. Tu, quęso, Froschouerum hoc roga; tuę enim preces plus quam meae proficient. Bätend inn allein, das er deß reinisten bapirs nemmy, so er hatt. Iussit etiam Miconius, ut suo scribam nomine, ut etiam illi papyrus Tigurina advehatur. Vale bene, pater observande, et Rodolphum tuum semper tibi commendatum habeto. Salutabis meis verbis matrem et uxorem tuam cum universa familia. Basileę, ex aedibus d. Myconii, 4. martii 1539. Tui observantissimus Rod. Gvalterus. Vere pio et erudito viro M. Heinrycho Bullingero, patrono suo imprimis colendo.
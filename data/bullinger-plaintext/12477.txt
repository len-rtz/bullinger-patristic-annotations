Erwurdigen, wolgelerten, frommen und ersamen, lieb herrn, euch sygen zu voran berait unser fruntlich und willig dienst, sampt was wir eeren, liebs und guts vermögen. Gunstig, lieb herrn, nachdem unnd unsere herren und obren ouch von euch und andren erlichen stetten mer ain gutt abnemen, ain nottwendig und loblich insechen gemerckt, und nemlich der cloͤstergutter halb, die furhin uff die jugent in gutten kunsten der sprachen uff ze erziechen und ze underrichtten anzewenden furgenomen, unnd also jetz drü jar lang etlich der unsern landen jungen knaben mit dem verordnetten stipendio ze lernen angericht, versucht und erhalten, das uns ouch bishar gefellig und anmuttig worden, verer also zu vollfuren gesinnet, got geb gnad. Under welchen stipendiatischen junglingen ouch ainer gewesen ist, Paulus Blasius, zaiger dis brieffs, des wurdigen und wolgelerten Johannis Blasii, pfarrer und im wort des herren der kirchen Sant Regulen zu Cur vorstender, eelicher sone, den wir jetz und mer malen sines lernens nach insatzung flissig examiniert und nach gstalt siner jugent in der ler befunden, das uns gefallen und wir uns sunders gutter hoffnung zu im vertrosten. Wyl und aber die jar sines versprochnes stipendiums er vollendet und ain andrer in sin statt angenomen, habent wir dis knaben lieben und erlichen vatter beredt, damit diser an sinem son bishar angewendter costen nit vergeblich, das er uns zu gfallen, ouch im und sinen son selbst zu eeren und nutz (als wir ouch bas, sin fug sin, bedacht habent), sinen genanten son witter in gutten kunsten und sprachen wil lassen anhalten, lernen sol, und in witter verschicken wil, sunders mit unserm rath in ewere statt und schulen sich ze verfugen und vor euch, unsern gunstigen herren, erstlich sich zu ertzaigen furnemens ist. So bitten wir euch gantz ernstlich hoch flissig, ir wellent disen jungling nit allain von unsertwegen (als wir besonder gutt vertruwen zu euch tragen) oder von sines vatters wegen (der dann uns gantz angenem, ouch der sich hierin dis schulen an und uff ze richtten vil bemuet und groß furdrun[g] gethun), sunders dis knaben gschicktlichait halber furdern, im behilfflich sin, in bevolhen haben und, sovil muglich, inne fruntlich, guttwillig und gned[ig]klich uffnemen und euch gegen im ertzaigen, als dan sin vatter ouch selbst mit euch reden wurt. Das stadt uns, als ewer besonder gutt frund gantz dienstlich gnaigts willens, in der glich und mererem gegen euch und den eweren zu verglichen. Datum zu Cur und mit gemaines gotzhus Cur aigen insigel beschluslich verwart, uff 24. tag aprell des 46. jars. Ewer willige der closter und schulen zu Cur verordnet verwalter, comissarii und sunders uffsecher der schulen, Lutzi Haym, burgermaister zu C[ur], Ioannes Travers, aman zu Zutz, Wilhelm Mugkli, aman zu Trim[mis], Iohannes Comander, pfarrer by der kirchen zu Sant Marti, Iohannes Brüning, alter statschriber zu Cur. Den erwurdigen, wolgelerten frommen unnd ersamen N. der schulen zu Zurich ver[or]dnetten uffsechern und schulherren, unsern [gun]stigen, besonders lieben herren und gutten frunden.
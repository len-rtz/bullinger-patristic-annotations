Salus et vita per Christum. Scripsi his diebus Gvalthero, fratri nostro, in quibus nihil eorum, quae nunc prae manibus sunt, significare potui, quia dubia erant omnia. Nunc ergo ad te pauca haec. Festinat enim abire tabellarius et has meas expectat. Ignosce ergo, quia turbulentius scribo. Urbs nostra tota commota est. Caesar Ratisponae ita agit, ut nihil possimus nobis quam praesentissimum promittere bellum. Indixit dry musterpletz: Fuͤssen, Werdt und Nördlingen. Confluunt illic milites multi. Omnes existimant Augustam primo incursu obsidendam. Werdam ideo elegit, ut transitum prohibeat Ulmensibus et Noricis ad Augustam. Magistratus noster ex parte pusillanimis, sed animamus eos, quantum in nobis est. Pleps commota. Milites etiam apud nos colliguntur. Schertlius 2000 colligit, alii item duces quoque. Circa Coloniam 1500 equites iam diu discursibus factis iam in langrafii irruperunt ditionem. Elector Saxonię in armis est, langrafio se iuncturus. Dux Mauricius Ratisponae caesari dixit aperte se veritatem non derelicturum, quoad vivat. Sicque ubique per Germaniam incenditur bellum. Aiunt parari in Italia exercitum magnum, quem imperator recta contra urbem nostram sit ducturus. Aliquot millia etiam Hispanorum in Inferiore appulisse Germania. Turcam etiam quidam in armis esse ferunt. Missus hac septimana ad vos nuncius auxilium imploraturus vestrum. Fac ergo, obsecro, horteris fortiter tuos, ne Germanię, cuius et ipsi pars sunt, interitum ita quieti sedentes spectent. Scitis, Germania subacta quid vobis sit expectandum. Adhaec pro veritate hic dimicatur, non pro ullis terrenis possessionibus. Nos erimus fortes in domino, licet diffugiant multi iam ex urbe nostra et suas dimittant pecunias. Spero tamen dominum tanto magis nos liberaturum, quanto magis paleae hae a tritico segregantur. Ego itaque paratus sum pro domino meo Iesu Christo mori, quando velit, et ago illi gratias, quod se mihi manifestarit. Hunc summum thesaurum meum esse duco. Tu ora pro nobis cum omnibus tuis dominum. Utinam familiam meam possem dimittere ad vos, si altius ingruerint mala, quo fortius agere possem! Valde enim eorum me commovet aspectus. Sed uxori iam instat partus; sic deo placuit. Rogo, rescribe, quamprimum potes Constantiam saltem missis literis, ut, quid Helvetii in animo habeant, sciam. Nostra enim urbs plurimum eorum innititur fidei. Vale. Augustae Vindelicorum, 17. iunii 1546. Tuus totus Ioan. Hallerus. Clarissimo viro d. Heinrycho Bullingero, domino et patri suo colendo. Tiguri. Zürich an m. Heinrych Bullinger.
S. Excusavit te satis tabellio vester, quod scribere non valueris, id quod tamen iam aliquamdiu expectavi. Accipio. Tacuissem et ego, nisi grandis occasio oblata foret hodie. Venit ad nos vir Italicus nescio quid magni spirans de regno dei petitque colloquium non tam mecum quam cum fratribus doctoribus et, ut ipsius verbis utar, audire et audiri. Incipiebat ita praecinere apud me, ut protinus succurreret decanus Pataviensis ille, quem nosti. Equidem honesta petenti non potui quicquam denegari; statui ergo horam, in quam et fratres vocavi, ut inter nos invicem audiremus. Interim accipio quendam esse apud nos, qui noscat hominem; mox igitur illum advoco, rogo. Respondet: „Equidem pro exploratore habeo; nam Lucę audivi pridem ipsum disputantem cum Paulo Italo, qui nunc est Argentinę cum Petro Martyre, et ita quidem, ut vix auditus sit alius contra Christum pro papatu verbis sic digladians. Conabatur enim papatum erigere velut de novo, quicquid Christo placeret.“ Placebat supra modum vel tantulam me hominis habere cognitionem; nam hoc modo longe facilior erat futurus congressus. Adfuit iam hora. Congregamur; vir tam diu moratus est, ut fratres tędio affecti discederent exceptis Marco, Wolfio et me; erat enim, quod nos diutius simul retinuerat. Et nobis iam quoque disgressuris adest ille, salutat. Ego mox: „Quid tu tam tarde? Fratres abierunt, ades igitur frustra.“ „Age“, inquit, „differemus negocium in reditum meum.“ Et cum hoc semina iacit, ut clare posset intelligi a Pataviensi eum prorsus nihil, quod adtinet ad consilium, dissentire. Uterque enim unum pastorem vult et unum ovile, sed diversis rationibus. Nam hic multo crassissime fertur; decanus astute et pene fraudulenter agit. Coepit igitur vituperare Italus, quod quadragesimam negligeremus et statuta ieiunia et ferias et sanctorum intercessionem et horas canonicas et nescio quę alia, ut nemini posset obscurum esse velle ipsum Belial et Christum, modo valeret, connectere. Paucis respondimus, quod reliquum est, reservaturi in reditum eius scilicet. „Sed quid“, inquis, „hęc tam multis?“ Ut colloquar; tempus enim sic fallere nonnunquam soleo. Miramur interea tamen, qui factum sit, ut nemo ex vobis praemonuerit; dicit enim se per Tigurum ad nos venisse et cum quibusdam isthic colloquutum. Verum de hoc satis. Est alius Italus, qui cum Calvino tam egit placide ac pie, ut ei dederit commendaticias. Is postquam pervenit Arouviam, expuit se non credere quicquam de spiritu sancto. Si transiit per vos, bene quidem; si venturus est, ut constituit, cavete. Aiunt papam castra circum Romanam urbem extructa demoliri, et dum ego: „Quurnam ita?“, respondetur: „Timet suos et timet cęsarem; Turcum non timet.“ Volat item Scotos in regem elegisse delphinum, Galli filium. Hęc ex Sabaudia. In proximis nostrorum comitiis feruntur hęc ventilata: „Quur non aliquando renovamus foedus nostrum?“ Et hunc sermonem non ita displicuisse legatis civitatum quarundam evangelicarum. Quid tu, quęso, ad hęc? Perstat Coloniensis. Suffraganeus in urbe praedicat evangelium sincerissime, et monachus minorita, cui et fratres totius conventus dicuntur polliciti vel veritatem se in lucem educturos esse vel mortem passuros. Responde literis prioribus, si placeat. Vale cum tuis, Theodoro, Pellicano, omnibus bonis. Basileę, raptim, 30. martii anno 1543. Tuus Os. Myconius. D. Heinricho Bullingero doctissimo, ministro Christi optimo, fratri in domino suo venerando. Z[uric]h.
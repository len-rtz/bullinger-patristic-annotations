S. Quę mitto ad te, mi Bullingere, sic mitto, ne cuipiam verbum facias; nam eadem ratione et ad senatum nostrum missa sunt, attamen ut consilium doctorum suorum exquirant. Et mihi prohibitum est, ne ad fratres alios quidpiam, singulariter, sed non nisi ex amica prohibitione dominorum, imo principum et amicorum, qui nostris eandem taciturnitatem commendarunt. Duces Saxonię et Hessus conventum indixerunt principibus et civitatibus evangelicis una cum doctis eorum, quos illi secum adducere debent Smalkaldum ad diem septimum februarii ad consultandum de articulis sequentibus ob concilium papę futurum. Articulos audi nunc ordine. Cum concilium sit indictum propter eradicandas hęreses, non propter negocium aliquod christianum, quid sit hic faciendum principibus evangelicis, imo nobis simul omnibus. Et an verisimile, quod papa sit colloquium aut disputationem admissurus de rebus fidei aut quod articulos, quos hactenus condemnavit, declarari sinat. Tum, si hęc permiserit, an commode peti queat a cęsare et rege fratre, locus mutetur a Mantua in Germaniam pro litteris imperialibus Augustę proximis comitiis datis. Ut in hoc concilio per mansuetos, pios, doctos et intelligentes viros agatur et iudicetur, non autem per adfectuosos, unctos, praelatos, sicut actum est in concilio Constantiensi. Utrum vero legatio ad cęsarem et fratrem ante concilium congregatum vel post fieri debeat. Per casum esto, quod nihil obtineatur dictorum et principes imperii, qui stant a nobis, non vocentur ad concilium Mantuanum, aut si vocentur cum reliquis, an obtemperandum an protestatione sit apta seu scripto utendum. Iidem si citentur aut per poenam admoneantur, ut doctrinam suam relinquentes papę adhęreant, quid legatis sit dandum in commissis. Quomodo plana sit impetranda securitas legatorum et libere loquendi et corporis ipsorum. Per quas personas sit quęrendum concilium. Et postquam timendum, ne conaturi sint adversarii, ut separentur principes et praedicatores, quo soli sint hi in defendenda sua causa, id quomodo praecavendum. Et ut simul maneant omnes sicut Augustae. Si mandata in ius vocantia nostrę parti concionatoribusque a papa seu concilio insinuarentur, quibus conditionibus sint recipienda. Si papa mandet sub poena templa, ordinationes, unctos et monachos restituere, quid agendum? Postquam constat papam mala tentari per concilium istud (er practiciert), ubi iam determinata fuerint, quae verbo sunt adversa, et papa vellet ea cum membris suis persequi, quid contra faciendum? Et si quid est aliud, quod pertinere videtur ad concilium istud. Hęc, ecce mi Bullingere, scribo impellente charitate fraterna - quamvis prohibitus, ne facerem -, ut clam apud te dispicias, quid agendum, si ad vos quoque tale quidpiam in futurum adveniat. Consultatur hic, scio, qualiter etiam vobis hęc omnia dimittantur. Et consultatione res indiget, postquam ad nos clam et ignorantibus negocii primoribus eadem sunt etiam dimissa. Quid fiat tamen, paenitus nescio. Ubi perspexeris omnia, cave, non respondeas propediem, sic opus facto. Et si quid videbitur addendum, itidem ad me perscribas, quaeso. Nam quamvis diligenter illa sint cogitata, mihi videntur nonnulla omissa, quae non in postremis habenda tamen. Hactenus vero de his. Scripsisti nuper de nescio qua defectione nostra a vobis. Nihil tale metuendum. Quae respondimus enim, talia sunt, ut a vobis stent. Theodorum velim diligenter ab apologia scribenda dehorteris contra Bucerum. Non enim poterit esse christiana, quodcunque tempus expectet. Equidem brevi scribam et ad ipsum, quid hic mihi videatur. Bellum Svevicum reliquit Utingerus manu scriptum. Scire cupio, prae manibus ne sit. Vale cum tuis omnibus feliciter. Basileę, raptim, 16. ianuarii anno 1537. Tuus Os. Myconius. Dimissa sunt tandem scripta communia illa ad Lutherum 12. ianuarii. Ad articulos vero propositos Grynaeus et ego respondimus hodie senatui. Domino Heinricho Bullingero, Tigurinorum episcopo, fratri in domino colendo suo.
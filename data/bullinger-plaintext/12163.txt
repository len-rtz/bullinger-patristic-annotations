S[alutem] in domino, Bullingere charissime. En tragędiam mihi ex larva Carolstadii conflatam. Die iovis vocatus sum ad senatum; adfuerunt frequentes senatores. Nescivi causam. Literę mihi pręlectę sunt, quas ante 8 annos scripseram ad Genevensem quendam de corrupto ecclesiae nostrę statu in hęc verba: „Der Carolstadt leyt uns allewegen im spill, das wir nuit kynnen ußrichten; die laster gondt im schwanck, die baͤpstler nemen zuͦ, kommen wider.“ Et propter hęc verba offitio diaconatus privatus sum. Quid iam mihi sit agendum, ignoro; nescio, quo me vertam, an ad vos vel ad Argentoratenses, cum quibus mihi per omnia non convenit. Nolo amplius nostris inservire propter illam contumeliam mihi inustam, etsi me restituerent in pristinam dignitatem. Fratribus cras indicabo meam calamitatem, qui lepore meticulosiores sunt. Inservii nostris 17 annis; pestilentialis aer quinquies nostros infecit iis annis, et omnibus auxilio fui, qui aegrotarunt. Iam domi habeo puerperam et 6 liberos et expellor. O ingratitudinem plusquam belluinam! Consule igitur tu, quid mihi agendum. Postulavi ab illis literas meę abitionis. Parati sunt dare. Iussi hos articulos, si vellent, adiicerent. Vale in domino et ora pro me, ut crucem hanc ferre aequo animo possim. Basileę, 19. martii 1545. Tuus Gastius ex animo. Domino Heinrycho Bullingero, suo charissimo fratri. Zurich.
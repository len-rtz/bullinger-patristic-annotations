Früntlicher, vylgeliepter herr und bruͦder im herren. Auff gesterigen tag hab ich in grossem gehaim erfaren, das unser medicus, doctor Hans Menlishofer, by herr Hans Jacoben von Landouw, landtvogt zuͦ Nellenburg, gewesen ist. Der hat im angezaigt, das die kai. mt. ime vor wenig tagen geschriben habe, wie das ir mt. glouplich und vertrauwlich bericht werde, das die von Costentz ir mt. zuͦ verachtung, ouch wider ir ehr und aid, damitt sy ir mt. und dem reych verwandt seyen, mitt den aidgnossen ain pundtnusß uffgericht haben; derhalben solle er von stund an sich gen Costentz verfügen und inen anzögen, sover dem allso seye, so hab ir mt. gross und schwere ungnad darab empfangen und werde nitt rübig sein, byß sy der gepür nach darum gestrafft werden, mitt mehrerem innhalt etc. Daruß er dann wol verstanden, das die von Costentz by der kai. mt. von iren widerwertigen gar ubel versagt und ingebildet seyen worden etc. Ab disem schreiben seye er ouch sehr erschrocken, habe besorgt, wa er den bevelch so rauch ussrichten sollte, es möchten die von Costentz dardurch mehr zuͦ unwillen dann willen verursacht werden. Derhalben habe er der kai. mt. und irem cantzler, dem herren von Navis, widerum geschriben, warum er den bevelch nitt usgericht, und sonderlich ouch darum, das er in erfaren kommen, das die von Costentz ychtzit mitt den aidgnossen gehandelt haben; wol seyen sy uff ettlichen tägen by inen gewesen, aber aines usgetrettnen burgers halber; so geduncke inn auch nitt, das diß der weg seye, mitt denen von Costentz zehandlen, sonder das hielte er für guͦt, diewyl er wisse, das die von Costentz der Ow und anderer sachen halber treffelich beschwert seyen, das ir mt. yemandts zuͦ denen von Costentz verordnete und gnedigklich an sy begeren hette lassen, das sy die kai. mt. aller irer beschwerden berichtent, mitt vertröstung, inen milterung zuͦverschaffen. Daruff habe ime der cantzler widerum geantwurt, die kai. mayt. hab ir diß mainung gefallen lassen und werde in kurtzen tagen bevelch und beschaid geben. Das möge er, Menlishofer, ettlichen vertrauwten des raths wol anzögen; das hat er im ouch zwaymal bevolchen und im darneben vyl von der Ow gesagt, wie der bischoff dem könig nitt halte und der könig mitt im nitt zefriden, item wie ungütlich und unbillich denen von Costentz bescheche, item das ain mal davon gereddt seye, das man denen von Costentz ain circk uber Rin geben sollte, und and[ers] mehr hat er anzögt und sich gar hell vernemen lass[en], wie genaigt er denen von Costentz seye und in all we[g] begere, by der kai. mt. ir sachen zum besten helffen ze fu[rderen]. Menlishover wurt noch hinacht zuͦ aubend, wie ich v[er]nym, diß alles unsern gehaimen räthen anzögen. Auss disem allem hapt ir wol zuͦverstehn, erst[lich] das ich euch lengest nitt unrecht geschriben, kai. mt. werde mitt Costentz handlen; item warum ich geraten, das die aidgnossen meinen herren ain früntli[chs] briefflin by guͦter zyt solltend geschriben haben; item das mein muntlicher ratschlag nochmals d[er] best were, das offentlich nichts zuͦ handlen; das we[der] den aidgnossen noch Costentz zuͦ raten, das sy sich [in] die ungnad diser zyt begebend und den kaiser v[er]ursachend, mitt abschlachung der profyandt o[der] in ander weg etwas tetlichs gegen Costentz furzenem[men], sonder das allain daruff ze sechen, das Costentz sich m[itt] dem ander tayl nitt vertieffe. Es wirt aber schwär sein, grosse ding ausschlach[en] und dargegen am andern ort nichts hoffen mögen; so wirt es ouch nitt guͦt sein, das man inen die [hoffnung] offenlich insteckt und allso der gegentail spüren möch[t], was man im abschlüg, das es von der hoff[nung des] anderen nutzes wegen gescheche; denn darusß w[urde] gleiche farlichait volgen. Das hab ich euch guͦter, vertrauwter mainung nitt verhalten wellen, mitt bitt, ir wellen den sachen, diewyl euch und unß sovyl daran gelegen, mitt vleyß na[ch]dencken. Ich mains ja vor meinem gott getru[lich] und guͦt, wie das end zuͦ erkennen geben wirt, es ge[rate] gleich, welchen weg es welle. So schreib ich euch die [war]heit coram domino, wie ich das muntlich vor euch ou[ch] bezügt hab. Gott verleich gnad, was man guͦts handlen welle, das man es ouch uff den besten w[eg] handle, damitt es zuͦ fürgang komme. Amen. Dem herr Rösten wellt vyl dienst, guͦtz und gruͦtz von mir sagen. Dem mögend ir ouch disen brieff zögen; anderen aber, sy seyen, wer sy wellen, sollen ir die nammen nitt anzögen uß grossen ursachen, mögen aber den vertrauwten wol die summa on die namen anzögen, damitt die sach meinen halb in gehaim beleybe. Datum in grosser yl, den 26. mayens zuͦ 1 ur nach mittag 1544. Est istic, ni fallor, Hieronymus quidam Hofman vel Kofman, qui alicubi apud Helvetios ludimagistrum egit, Gręce et Latine doctus, et qui concionando quoque plurimum valeat. De quo rogo te, ut diligenter ad me scribas ętatem, conditiones alias, quot liberis gaudeat, quibus praeterea aliis dotibus domini ornatus sit, praecipue an in praedicando Christi evangelio periculum fecerit et qua felicitate. Postea intelliges, quur istuc ex te rescire tantopere cupierim. Saluta uxorem cum tota tua domo et domino nos diligenter commenda. Clarissimo atq[ue] longe charis[simo d. Bul]lingero su[o].
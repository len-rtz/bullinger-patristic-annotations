Fruntlicher herr, lieber bruͦder, ich hab nichts sonders. Allain maint min l[ieber] v[etter] und ettlich guͦt frund und gunner, es were guͦt, acht ze haben uff Gottlieben und Arba, das der bischoff nienen etwan untrüw brüchte und volck unversechner sach in dise vestinen brechte. Dann es gar bald beschechen, und darnach aber nitt wol widerum zuͦ erboren und ain treffelicher, grosser nachtail were in vyl weg, wie ir lichtlich zuͦ gedencken. Gottlieben möcht man in wenig tagen (sollt es veruntrüwt werden) dermassen erbauwen, das darnach nieman lichtlich mehr gewynnen möcht. Verzicht mir min untuchtig schreiben. Wir thaind alls die sorgfeltigen: Es ist die wellt voll untruw, und waist sich nieman gnuͦgsam zuͦ verwaren! Ich wart yetz widerum bottschafft by dem botten, den ich euch geschickt hab. Angli libellum ist mir worden. Gott seye unser ewiger schutz und schirm. In il, 12. novembris. A. Bl. Es kompt minen herren noch kain schreiben noch antwurt von nieman. Gott well, das kain butz darhinder steck! Man wartet noch vyl mehr raisiger zuͦ Ravenspurg: Hat gestert ain burger von dannen hie anzögt; und das sy die schlüssel zuͦ den thoren by iren handen habind; und seye die gantz statt voller Spanier. Jetz schickt mir der vetter diß zedelin. Ist erst von Ulm komen. Das schickt mir wider. Mögts abschriben, aber des j[unker] Besserers namen nienen melden, sonder verkeren.
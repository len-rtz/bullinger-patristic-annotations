S. in domino. Mitto tibi, Bullingere charissime, libellum monachi Colmariensis, quem mihi papista quidam communicavit (et vix potui precibus impetrare), in quo te et tuam doctrinam oppugnat. Adhęc etiam Zvinglii et Oecolampadii mentionem habet satis invidiosam. Irridet autem praecipue Zvinglium, in cuius locum tu successisti. Si tibi videtur et commoditas aliqua ecclesiae hinc oriri possit, velim, responderes. Dignus et est, ut responsionem aliquam habeat, eamque sine convitiis, quum iam adspiret ad episcopatum, qui et illi promissus est a Ferdinando rege. In magno pretio est apud omnes papistas, et sacrosanctum habetur, quicquid ille dicit. Lege itaque libellum et tuum iudicium hac de re mihi communicabis. Novi nihil habeo nunc temporis; tu si quid habes, communica. Aiunt patrem apud vos filium occidisse, quibus autem ex causis non audio; quidam exaggerant negotium. Cupio autem ex te scire, quid actum sit. De libris nuper editis nihil certi possum scribere nunc temporis. Oporinus expensis Frobenianis Promptuarium excudit ex Thesauro linguę Latinę per Stephanum Robertum excerptumque Parisiensem collectum. Quidam conatur strictius omnia comprehendere, quo liber vendibilior sit in secunda editione. Er hat 20 bücher papir; quo autem pretio prostet, adhuc ignoro. Si voles, librum mittam per Froscoverum vestrum, item Ionam carmine redditum cum Ioannis Baptistę vita Gręce conscripta per Sebastianum Castellionem. Nihil praeterea, nisi Alcimum poetam cum novo commentario Menradi Moltheri. Edidit Hervagius Musculi commentaria in Ioannis cap[itula] 7. Bryllingerus opera Xenophontis Gręca et Latina, omnia versa, quę hactenus desiderata sunt. Frobeniani nihil habent novi. Henricus Petri Cosmographiam iterum excudit cum augmento. Si quos ex illis libris petis, ego mittam proximo tabellione. Vale. 25. septembris 1545, Basileę. Tuus Gastius. D. Gvaltherum nomine meo, si in illum incideris, salutabis cum Frisio nostro. Summa eruditione et pietate prędito d. Heinrycho Bullingero, domino ac fratri charissimo. Zurich.
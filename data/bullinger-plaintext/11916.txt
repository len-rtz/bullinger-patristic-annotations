S[alutem] d[ico]. Accepi non a te, Cochlee, sed ab amicis, quem tamen ad me scripsisti libellum. Mirabar profecto consilium tuum, qui ad me dignatus esses scribere, at eadem mittere supersedisses. Caeterum, ubi libellum legere coepissem, mox d[e]prehendi post amicam inscriptionem reliqua omnia esse hostilia, nil aeque expetere te atque responsionem a me saltem aliquam. Morem itaque gess[i] ac succisivis horis haec ad tua respondi, quae vides, quae et mitto, ne responsio per omnium manus oberret, priusquam ad te veniat, ad quem pertinet maxime. Glori[am] servatoris Iesu, puritatem religionis animarumque salutem me querere novit is, qui nihil nescit. Neque ad tua respondi et ita te excepi, ut verit[us] es, sed ita, ut me decere putavi, qui Christo servio et omnes illi adducere cupio. Faxit gratia Christi salutaris, ut filio dei syncere cognito in ipso aeternum vivas. Tiguri in Helvetiis, martii 14. anno domini salvatoris 1544. H. Bullingerus, Tigurinae ecclesiae minister.
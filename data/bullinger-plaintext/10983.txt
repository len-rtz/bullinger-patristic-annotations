Gnad und frid vonn gott durch Jesum Christum, unsernn herrenn. Frommer, ersammer, wyser und günstiger, lieber herr, ich wünschen üch von gott vil heyls, glücks, wyßheyt, bestand, gerächtigheyt und bescheydenheyt in üwerm eeren von gott geordnetem ampt und bitten unsernn herren Christum, das er üch verlihe, das ir mitt eeren und heyl der loblichenn statt Constants langwirig vorstandint. Wo ich dann zuͦ sölichem christlichem werck ützid verhälffen und üch dienen könde, söllend ir mich allwäg willig und gantz den üwern finden. Dannenhar bin ich ouch bewegt worden, volgenden handel üwer wyßheyt fürzetragenn: Es hatt sich begäben innet kurtzen tagen, das ettliche üwere domherren, die ettwan zuͦ Constans gesässen, jetzund zu Überlingen unwerd sind, habend an ettliche miner herren von Zürych radtsfründ langen lassen, es verwundere sy, das doch niemandts sich ynlege, zwüschen inen und der statt Constants zuͦ scheyden. Habend unsere geantwurt: "Darzuͦ ist nützid zuͦ reden; dann ir wellend meß haben und üwer wyß triben; dorumb hilfft üch niemandts." Habend sy geantwurt: "Nein, möchtend wir nun in ein gespräch mitt inen kummen, ob sy uns vilicht hieltend wie die statt Straßpurg die iren" etc. Uff sömlichen antrag habend die unsernn nüt wyters handlen noch antwurten oder sich erbieten wöllen. Und hatt doch sy für guͦt angesähen, üch durch mich sölichs handels zuͦ berichten. Von denen ich ouch wol verstanden, wo üwer eer und nutz darby sin möchte und mir des ützid entwändt, wurdent sy ghein muͤy, kost noch arbeyt spaaren. Wo aber unradt daruß entstan oder nachteyl dem göttlichen wort, oder das es der statt Constans ghein lieb were, wurdent sy sich der sach gnodt und gar nützid beladen. Wer weist aber, ob sy vilicht durch den anlaß under inen möchtind tränt werden und ire ettliche gepürliche mittel annämind etc. Hierumb begär ich ein antwurt von u[wer] w[yßheyt], wo es müglich. Bitt ouch, ir wöllind diß min schryben früntlich annemmen, dann es uß trüwen beschicht. Ir wüssend, was üch hierinn zuͦ handlen. Gott beware üch trüwlich. Ich sag üch vil guͦts und [---]tzes von minem h[errn] burgermeister Röysten etc. Datum Zür[ych], 2. februarii 1537. Heinrych Bullinger, der üwer. Dem frommen, ersammen, fürsichtigenn und wysen Thoma Blaurer, burgermeisternn zuͦ Constants, sinem günstigen, lieben herrenn.
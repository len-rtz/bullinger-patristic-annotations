Constantissime equidem olim pronunciavit quidam e numero sapientum omne solum forti esse patriam. Sed quandoquidem omnibus seculis celebratissimo proverbio ictatum [!] sit patriam suam cuique esse gratissimam, arbitror eum ἀπαθείᾳ illa philosophica, non sensu metitum esse patriam ac non, ut fieret, sed ut facto opus esset, voluisse demonstrare. Nec enim puto cuiusquam quantumvis stoici ἀπάθειαν eo severitatis processisse, ut vel crederet vel sentiret quemlibet [!] patriam cuique ex aequo esse gratam. Nam et Luciano vel patriae fumus alieno igni lucentior videbatur. Quin et Ulisses ὅς μάλα πολλὰ πλάγχθη quique multorum hominum mores vidit et urbes, ut poetarum verbis utar, tandem exoptat patriae surgentem cernere fumum. Imo Homerus quoque ipse quasi epiphonemate exclamat: «ὡς οὐδὲν γλύκιον ἧς πατρίδος οὐδὲ τοκήων». Ego vero eam patriam vere iudico, non quae nos produxit, licet etiam eam, sed quae nos aluit magis atque ubi omnem fere vitam transegeris. Hinc fit, ut licet hic mihi optata adhuc omnia eveniant, mira tamen dulcedine ac amore me Tigurum ducit et immemorem non sinit esse sui. Quo si non tanta spes superesset redeundi, idque tuo et aliorum praesidio, dei vestra[m] fidem, quam ingrata mihi, quae hic fiunt, esset [!] omnia. Sed quandoquidem scio te atque adeo omnes bonos meis votis aspirare, non dubito, quin brevi ad vos rediturus sim. Neque iam moror quorundam, si qui sunt, invidiam, qui mihi protinus Terentianum illud oggannient: «Prius mansum oportuit», cum ego solus sciam, quo affectu quamque iniquo fato inde avulsus sim. De quo libet potius tacere quam pauca dicere. Sed quod me abeuntem litteris tuo atque multorum nomine scriptis induxisti, quibus me et laudasti eximie et commendasti amicissime, fecisti mihi rem non minus gratam quam multo maxime necessaria[m], te autem dignissimam. Eae enim litterę solae in multorum manus venerunt et ostentante eas passim Conrado nostro omnium lectioni patuerunt. Publicum autem hoc instrumentum, quod exactissime scripserat Utingerus, studiosorum omnium singularis patronus, vestri collegii autoritate, licet exhibere vellem senatui, tamen propter vestram autoritatem et meam bonam famam legere recusavit - indignum rati, si ab eo vitae eruditionisque rationem exposcerent, de quo tam bene sperarent cuiusque fidem iam Tigurini ipsi perpetuum decennium essent explorati. Vale, decus Tiguri, mi Bullingere. Plura enim iam scribere non licet nec pluribus tibi obstrepere par est. Alias non deesset materia. Fac, quod facis, scio, me commendes Ysnensibus, si quando potes commode. Tuam familiam omne[m] salvam ego cupio. Quibus officiis me exceperint Ysnenses, scibis ex litteris Binderi. 5. die aprilis. Benedictus Euander. Domino M. Hennricho Bullingero, contionatori Tigurino primario.
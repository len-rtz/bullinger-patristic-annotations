Gnad von gott. Ich weiß üch uff dißmal anders nüt zuͦ schriben, dann das uff hütt der handel vor räth und burgeren gsin; ist ein einhellig meer von gotts gnaden, das man sich von Zürich nitt trenne. Ist deshalb beschloßen, das man mitt sampt üch well botten schicken in die Siben Ort, wie ir das uß miner herren schriben verstan werdend. Ist wol ein rathschlag gschehen, das man sich von Basel nitt trennen, aber allein von eim einigen man; hatt nitt einen volger ghan. Gspür von gotts gnaden anders nüt dann trüw und redliche. Sobald mir üwer brieff ward, gieng ich zumm h[erren] sch[ultheiß] Nägeli, Imm Hag, seckelmeister etc. fand jederman ufrecht und guͦtwillig. Hütt und gester hand wir examen. Farellus ist hie; es hatt inn einer deß sacraments ein buͦben gschulten; deß wil er sich vor minen herren entschlahen. Es sind auch hie H. Michel und her Jacob von Biel; die laßen üch allsammen fast gruͤßen mitt sampt juncker Nicklauß von Witenbach, H. Josen, H. Hansen, Eberhart und Niklausen, auch von mim h. seckelmeister und fenner Imm Hag. Datum 28. Decembris 1548. Bern. Tuus H[allerus]. Blarers halb bitt ich üch, verschaffend, das wir entlich wüßind, woran wir syend. Von Xysto han ich auch not nüt. Musculi sach hanget allein uff Blareren. Ir wellind mir üwrem volk mitt sampt Musculi allen ein glücksälig jar wünschen. Sinem fürgeliepten herren und gevatteren M. Heinrych Bullinger, vorstenderen der kilchen zuͦ Zürich.
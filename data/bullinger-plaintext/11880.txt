Eruditione et pietate insigni viro Domino Magistro Henricho Bullingero verbi Dei praeconi apud Tygurinos amico ac domino bene merito Tygurum. Salutem et in Domino pacem etc. Satis incolumis, laus Deo altissimo pridie Natalis Domini in patriam redii, quo equidem ubi ventum esset, statum totius regni hungarici plus satis turbatum reperi, quamquam quod ad Christianae vitae attinebat religionem, nemine obstante foelicissimum progressum coepisse notavi, et spero etiam deinceps multo ampliorem esse futurum. Turca sc. nihil minus quam nostram religionem impedire conatur, nihilominus tamen non nimium hosti fidendum erit, praesertim eiusmodi qui hactenus fraudulentissimis technis meliorem fere Europae partem occupavit. Cum autem nemo sit inter Duces Christianos, qui huic resistere valeat, solus Deus erit invocandus, ut is aliquando quum sibi visum fuerit gregi suo succurrat. Sed et vestram Ecclesiam rogo ut nostri in precibus suis meminisse velit, nostra itidem factura est. Haec intelligenti dicere satis est. Saepenumero meis literis quas ad te dedi cum adhuc Witembergae essem gratum animum meum erga te futurum, ubi semel reditum esset in patriam. Quare vir humanissime quum nunc maiore prestare nequeam, minimum hoc munusculum boni consulas oro, donec Deus opt[imus] Max[imus] fortunatiorem me reddiderit. Vale foelicissime, et me apud Dominum Pellicanum, D. Bibliandrum diligenter commendato. Scripsissem profecto et eisdem, si tantum ocium nancisci potuissem. Iterum vale. Datae Coronae Transylvaniae 3. No[nas] Januarii. Anno 1544. Martinus Hentius tibi semper deditissimus Humanissime vir peto si fieri potest, ut aliquando tuas videam literas, nihil sc. unquam iucundius in vita contingeret quam has videre.
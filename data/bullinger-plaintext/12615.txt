Salutem in Christo Iesu, salvatore nostro. Faciunt bellici tumultus, charissime Bullingere, ut tibi in tempore nequiverim rescribere; quin etiam dum incertus sum, quando tandem heę literę ad te perferentur. Itaque nihil certi de bello possum scribere, quod non longe antea ad te aliis nunciis perlatum iri putem. Omnium evangelicorum res agitur. Facietis itaque vos, Helvetici concionatores, quantum in vobis fuerit, uti tot lupis in nos furientibus vires iungamus cum deo inter nos. Nos nostros ad id ipsum cohortando et instigando non deerimus. Literas tuas multis amicis, iisque magnis, communicavi. Grata fuit omnibus vestrorum propensio erga nos. Speramus adhuc meliora successura. Cęterum dum tui libri De sacramentis capita et marginales indices ad Dionysium transmissos accuratius relego et expendo, ita mihi arrident, ut cupiam vehementer ipsum librum invulgari. Quur enim hunc cunctaretis emittere, posteaquam Zvinglii opera prodierunt, qui ignem sopitum denuo incenderunt? Ut vero videatis, quam prope Lenyngus vobis hactenus accesserit, en habes eius Aphorismos, quos ante annos fere 14 in hunc usum sibi congessit. Qui si tibi fratribus usui fore videbuntur, nihil moror, quominus edantur etiam tuo libro iuncti. Sin aliud videbitur, tamen habebitis testimonium meę fidei et indicem libelli mei olim ad te missi, qui mihi interim periit. Multi apud nos, qui olim Luthero fuere addictissimi, nunc mitiores reddentur et propius in viam redeunt. Sed Mysnenses, Saxones et Thuringi satis etiamdum gnaviter a suo Pythagora pendent, tametsi etiam multos Nicodemos inter eos liceat invenire. Summa: Nihil hactenus tam obstitit veritatis cognitioni, quam quod non fuere libera iudicia nec liberum vestra scripta ęque ac aliorum legere. Quod ipse puto re ipsa utrosque idem sentire, id facio cum Bucero in suo Dialogo Arbogasti et Seboldi, in Apologia adversum Abrincensem episcopum. Alioqui vobiscum et cum Augustino nego Iudam corpus Christi oretenus manducasse; non agnosco aliam Christi pręsentiam in terris quam spiritualem cum Athanasio, Augustino, Fulgentio et cęteris. Certe, dum olim Capito, Bucerus et Bonifacius a Luthero redeuntes Dionysio et mihi Hombergę Hessię iussu nostri principis fucatam illam concordiam (quę tamen hactenus semper lucem fugit) referrent, ego liberrime omnibus audientibus dixi me nullam concordiam agniturum nec recepturum, quę non conveniret cum Dialogo Oecolampadii. Quem dialogum dispeream si mille et mille Lutherani bis terque legentes queant sane intelligere. Et demiror, quum is dialogus ex professo Philippi opinionem et libellum impugnet, neminem hactenus fuisse repertum ex omnibus Lutheranis, qui ausus fuerit eum solidis scripturis et iustis rationibus confutare. Quod tamen ipsis omnino faciendum erit, si velint suam opinionem apud posteritatem (cuius semper melius solet esse iudicium) salvam fore. Tu si librum tuum es editurus, cura, ut is Dialogus ei denuo adiungatur; a multis enim desideratur. Latina vestra Biblia cupio in enchiridii forma minutissimis literis, quę istic habentur, imprimi, ut queant circumferri. Bene vale in Christo, charissime frater. Saluta Gwalterum omnesque fratres meo nomine. Salutat te Dionysius. Datę Milsungen, 5 septembris anno 1546. Ioannes Leningus, verbi minister in Milsungen Hessię. Eximię eruditionis ac pietatis viro Henrico Bullingero, Tigurinę ecclesię episcopo, suo in Christo charissimo fratri. Ad [manus prop]rias.
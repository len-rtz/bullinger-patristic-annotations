Gratiam et pacem a deo, patre nostro, per dominum Iesum Christum. Venit ad nos, colendissime Bullingere, pręsentium lator, vir, ut nobis videtur, ingenuus et comis, ex caesaris curia et familia sese recta, Tigurum petiturum affirmans - illic ei negotia esse pro sua persona, de quibus, cum praesens fuerit, ipse disseret -, ratus tamen audatiam fore et temeritatem, si incognitus neque a quopiam commendatus aedes tuas importunius irruperit, rogans nos tibi admodum notiores tuique nominis observantes, quatenus per literas ad te datas liberior ac decentior sibi pateret aditus. Nos itaque de tua humanitate nihil meriti, sed tantum candore tuo freti commendatitias has qualescunque ad te damus, quo honestiorem, ut sperat, te adeundi occasionem habeat, simul praecantes, ut et nostram praesumptionem non aegre feras. Caeterum literas tuas cum libello episcopi Wintoniensis iamdudum accepimus, pro quibus tibi ingentes agimus gratias, libellum quoque, ut iussisti, propediem remissuri. Rumores ex Italia non refert scribere, cum pręsentium pręsentator iamiam festinus ex illa adveniens certiores ipse narraturus sit. Vale, vir eximie. Ex antiqua Rhetorum Curia, penultima aprilis 1536. Salvos optamus plurimum M. Leonem, Utingerum, Pellicanum ac simul omnes fratres. Comitia indicta sunt ad decimamquartam diem maii, quibus peractis institutum nostrum de ludimagistro prosequemur. Tui ex animo Ioannes Blasius et Comander. Pietate et eruditione clarissimo viro magistro Henricho Bullingero, Tigurinae ecclesiae antistiti vigilantissimo, domino ac fratri suo observando.
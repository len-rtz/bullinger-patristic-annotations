S.P. Si mortuus est Lutherus, opto illi, ut feliciter sit mortuus. Nam sunt in illo multa, quae optimi quique merito mirantur et laudant, ac malignum revera fuerit illum damnare in totum. Iuxta ipsius quidem sententiam posset reiici in universum: In ultimo enim scripto suo contra nos edito dicit in nullo articulo recte sentire posse illum, qui errat in uno, at manifestum est errasse illum in nonnullis. Ideo vero non damnaverim in ipso, quae bene, prudenter et pie dicit. Ergo ut in caussa imaginum, confessionis auricularis et coenae dominicae ipsi nunquam accesserim, ita in reliquis bene dictis et actis meum patrocinium nunquam negarim. Si reliquit contra nos scriptum, praeterita persona respondebimus ad argumenta. Turpe enim est mortuis maledicere et cum larvis, quod dici solet, luctari. Haec copiosius scribo, ut et tu de mortuo loquaris modeste, imo honorifice. Cum ventum fuerit ad coenae, imaginum et confessionis negotium, dices magnos viros in ecclesia quondam etiam suos habuisse errores; sic Lutherum in haec quoque divina providentia impegisse, ne haberetur pro deo, etc. Si vero mortuus non est, vivat (per nos quidem licet), donec domino vitae et mortis fuerit visum! Cuperem autem primo quoque nuntio, quid verum sit, significares, praesertim vero, quo mortis genere extinctus sit et quomodo excesserit. Ego, cum habeam colloquia dei cum Mose et Christi, filii dei, cum suis discipulis, consilia item patriarcharum et prophetarum, denique scripta apostolorum, cassa nuce non emerim colloquium Ratisbonense et Tridentinum concilium. Illud enim, quia ex integro (atque utinam ex integro, non ex vitiato) et corrupto compositum est, nullam mihi spem facit reformationis syncerae. Hoc autem (cum sit ab antichristo institutum nec in aliud, quam ut restituatur satanas et explodatur Christus) quis non videat, non modo in nulla esse authoritate, sed et conspuendum esse, uti veretur blasphemia? Vertumnus ille impinget aliquando in petram solidam. Vale cum tuis, etc.
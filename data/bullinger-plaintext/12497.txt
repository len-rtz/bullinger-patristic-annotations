Gratia domini tecum. Respondit mihi Theodorus Vitus ante quinque ferme menses, priusquam ad colloquium Reginospurganum concessisset, per alienam epistolam. Scripsit enim Ulstettero, cui benefitium apud suos Noricos impetrarat, quem nos nuper revocantes pinguiori alimus stipendio. Reddita est vero mihi semilacera, ut vides, 8. die maii, priusquam veniret in manus Ulstetteri. Hanc tibi mitto iuncto exemplari a me illi scriptum, tametsi brevius ac castigatius forte, quo intelligas, quam adposite responderit. Schwermerorum vocabulum pugilice admodum defendit, adorationis vero Christi sub sacramento nullam facit mentionem, forte in aliud tempus illi magis oportunum differens vel magno libro mihi responsurus. Nuper in apprili scripsit Ulstettero ac in fine epistolę me honorifice salutat. An vero illi respondendum vel eius scripta silentio sint pertranseunda, fac me certiorem. Negotium tibi et Gvalthero committo, qui maximis dotibus polletis. Ego enim muscula impar sum huic elephanto, tametsi cupiam dei gloriam ac veritatem Iesu Christi vindicare. Tamen non possumus omnia omnes, neque omnibus contingit navigare Corinthum. Scripsi illi, ut videtis in exemplari, at quam prudenter, novit dominus, etc. Quod si omnino per me respondendum censueritis, age fiat, hac tamen conditione, ut vos, qui exercitatiores estis, pręscribatis aliqua argumenta. Ego enim non meam (quamquam alienis me ornarem plumis) gloriam, sed eius, cui omnis debetur honos, vindicarem. Gloriam siquidem huius mundi fragilis, caduca, imo perfunctoria, etc. Dum haec scribo, redditur mihi epistola pientissimi viri Gvaltheri 3. calendas aprilis scripta, in qua agit mihi inmortales gratias pro admonitione nomine cognatorum. Ego certe omnem meam operam adhibebo, ut Geroldus, si me bene monentem audierit, ad vos redeat eruditior probaque indole. Obsequens est suo hero, bonis pollet moribus, religioni addictus, neque metuendum, ut aulicorum moribus, quos ipse horret, conspurcetur. Nam suę functioni intentus nil cum illis habet commertii, quemadmodum iunior fecerat Voglerus, etc. Miramur et nos viros admodum doctos mortem d. Lutheri adeo pueriliter descripsisse. Priusquam typis excusa fuit, principi nostro a Hedione missa est, qui statim indoluit Hedionem monens, ne publicaretur. Verum a suis publicata est. Male habuit illum Iusti Ionę ambitio et petu-lantia, quando sui ipsius mentionem facit: „und ich doctor Ionas und magister Caelius.“ Ja, dicit doctor Dreck, man wust sunst nit, das er doctor were, wan erß nit selbs von im zeugt, etc. Lavat nunc princeps in Cellensium thermis. Palatinus pergit. Mihi nuper vere dicebant, ut scripsi tibi, missam omnino abrogatam. Verum nunc aliter audio ab iis, qui sunt oculati testes. Utuntur reformatione et moribus Noricorum, und ist halb hund, halb leyczsch. Got helff uns zum besten. Amen. Rursum exigitur pecunia ab imperii urbibus pro expeditione Turcica; sed quędam renuunt dare, ne forte suis sumptibus iugulentur. Nuper quingenti Hispanorum per Rhenum traiecti, Pannoniam petierunt Viennam Austrię defensuri. Aiunt viciniores Bohemos spoliatos, plures occisos ac ad predam captos, etc. Ego spero benignum deus ecclesiis Christi per Germaniam pacem propediem daturum, modo velint, ac dei gloriam propagarent. Amen, etc. Bene vale, optime Bullingere, cum tota domo tua, ac fratribus et ecclesia. Salutabis meo nomine totum piorum ac eruditorum chorum, inprimis vero Gvaltherum, Pellicanum, Theodorum, etc. Raptim, Richenvillę, 22. die maii 1546. Tuus ex animo Erbius. Vere docto et pio viro d. Henrycho Bullingero, ecclesię Tigurinę precipuo theologo, patrono observando.
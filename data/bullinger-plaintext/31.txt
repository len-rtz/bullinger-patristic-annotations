Gottes gnad und alles gůts. Ich hab euch gestert by ewerm vetter geschriben undglich daruff ewere schreiben by dem teutschen schůlmaister empfangen. Sag euch ewers fleysß grossen danck. Das ehvolcklis wart ich all stund, wie es stand. Dann der landtvogt sich vernemen lassen, alls welle er selb gen Zurich diß und anderer sachen halber. So er keme, wellt das aller best euch möglich hierinn handlen. Unser sach muͤssend wir allso in geduldt erharren. Gott geb grosß unnd vyl gnad, damitt die lenge nitt zů undult und anderm unrat gerathe! Die vulgaria ingenia senatorum et plebis seind wunderbarlich in der not. Deß Gyslingers halb were gůt, wa er etwan in zucht und maisterschafft sein köndt, das er nitt aigen verwaltung hett. Er empeut sich allweg, er wellt sich lassen ziechen und strauffen. Vyllicht ist im ernst. Interim tamen impotentibus illis affectibus vincitur. Gott erbarm sich sin! Von Baden allso will ich wertig sein, was ir weyter schreibind. Ich hab euch vor ettlichen tagen brieff uff Bern geschickt. Sind noch nitt dahin kommen, dann der jung yetz brieff hieher geschriben hat, darinn kain melldung der andern brieff geschieht. Wellts nitt vergessen! Gestriger zöger, dieweyl er yetz ain aidgnosß ist, mag er on all fahrlichait wol hinuß kommen. Man thůt im nichts. Hab im kaine brieff uffgeben wellen, damitt er nitt von deren wegen etwan in unfal keme. Vom hertzog von Ferrer hab ich hie noch nichts gehört. Das bůch, davon ich euch gestert geschriben, Onus ecclesię genant, ists zů Zuͤrich fail, wellt mirs, so bald ir kondt, zůschaffen. Es ist die tag noch ain bůb zů Hemahofen gestorben under denen, so von den Steckborern geschlagen worden, und sollend mehr kranck sein. Aber es gibt den Hemahofern yederman unrecht. Das ist das best. Euch gruͤtzend die unseren all. Gruͤtzt die ewern von meinen wegen und bettend mitt allen truwen für unß. Gott mitt euch hie und dort ewigklich. Amen. Datum calendis februarii 1548. Tuus Ambr. Bl. Bullingero suo. Tiguri.
S. Mirum, quod scribis: „Nolui te vasto onerare codice“ etc. An ignoras libros ad aurum habere comparationem? Atqui hoc quo maius, eo gratius. Quamobrem aliud esse oportet, quod nihil miseris, qui omnia, quę hactenus scripsisti, miseris. Nam reliquę causę, quas addis, prorsus nullę sunt. Tanquam ego recipiam et ęqui consulam, quicquid in excusationem tui adducis. Nec velim, hęc interpreteris, tanquam aliquid petam, sed tuis sic amice et simpliciter respondere volui. Dominum a Rischach nomine tuo salutavi et exposui, quę significasti de tuis et Gallo. Ut ergo salutationem gratanter excepit, ita placent magis magisque tui, quod illum nolint, precaturque constantiam in domino. Et profecto prudenter mihi fecisse videntur, quia nihil responderunt, ne veniant in colloquium; adeo vafer est enim diabolus ille, ut eo colloquio male usurus esset. Persistant, et dominus erit cum eis. Nos hic certe non ita bene nobis constamus in negocio Gallicano, dum post mandatum adeo severum poena irrogatur, ut omnes cordatiores dicant stimulum multis fore ineunte vere turmatim excurrendi. Pręterea ducatus Iuliacensis totus vastatus est et occupatus a Brabantis; parsum est neque sexui neque ętati; sic ad me scriptum est Vitenberga. Qua re motus Saxo conscripsit exercitum contra Mariam. Quid putas futurum, si pax non fuerit facta? Scimus cognatos et amicos Saxonis, ad quos et Gallus accedet propter affinem Iuliacensem. Danus per se quoque adversarius est cęsaris et Turca amicus Galli. Cogita Martis in annum futurum perturbationes! Commendatores, quos vocant Teutonicos, quatuor profecti in Hungariam, duo sunt occisi, tertius ęgrotat in itinere, quartus his diebus huc venit, apud Rischachium coenavit, et postquam de opugnatione satis dixit, de ducum quorundam coepit perfidia, quatuor plexos capite adserens, quintum Hungarum et proditorem nequissimum in cathenis teneri mittendum ad comitia Nurenbergensia. Is statuerat ex pacto cum monacho Germanos a tergo invadere, dum hi coepissent pręlium cum Turca, et parta victoria regem pro voto creare Ferdinando reiecto. Negavit se iterum contra Turcam esse profecturum, postquam eundem inveniret amicos habere inter nos quoque. Adde, vir mercator Sangallensis diebus superioribus palam dixit sic se in ditione Palatini audivisse: „Nisi clades Hungarica praepediisset, bellum certo iam illatum Swiceris.“ Et timendum vere aliquid, maxime si rumor, qui volat de cęsare, quod Mediolanum sit ad tempus occupaturus, veritate comprobabitur. Bene illis, qui ex corde possunt dicere: „Domini ego sum.“ Bucerus revocatus est a Coloniensi et forsitan ibit etiam ad Mindenses, Ossenbruckenses et Padebornenses. Consensum est enim ab his omnibus, quod evangelium velint recipere. Dominus det, ut evangelium totum recipiant, hoc est poenitentiam et remissionem peccatorum, non - ut nos - posterius solum! Lutherus scripsit ad nostros propter Alcorani liberationem, simul etiam Argentinenses; quid rei sit, deinceps audies. De his, quę nunc misisti, alias. Vale per dominum Iesum cum tuis et Theodoro. Basileę, 6. decembris anno 1542. Pręvenerat me superior tabellio festinando etc. Tuus Os. Myconius. Domino Heinricho Bullingero, theologo pientissimo, domino suo observandissimo. Zü[ric]h.
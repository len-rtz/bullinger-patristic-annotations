S. Attulit ad nos tabellio iste copiam literarum a Blaurero ad te missarum, quam vellem tu ipse ad me misisses, quanquam homini huic satis pio mihique charissimo optime faveam, quicquid muneris illi a nostris contigit. Primam de bello hoc veritatem a te accepimus. Deinde scripserunt Argentinenses. Terciam nunc accępimus. Nostri non cessant admirari tuorum taciturnitatem. Videntur nonnulli male propicii negocio huic. Obsecro non cesses quottidie scribere quae accipis. Admoniti sumus strumas Vales[ianos], Allobrogum regulum et Antronios octo in foedus coiisse. Quid vero moliantur, tu facile coniecturabis, qui hominum istorum ingenia habes perspectissima. Num vero Abbazellani aut Glareani 7 accesserint, plane nescimus, cęterum vero exploratissimum habemus. Haec tibi in secretis. Si quid in Corinthios excusum fuerit, dum poteris, praemitte. Vale. 30. maii. Tuum minimum nummisma. Consul te salutat ex animo. Suo Heinrico Bullingero, fratri semper charissimo.
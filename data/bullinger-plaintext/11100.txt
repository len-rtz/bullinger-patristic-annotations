Gratiam et pacem a Deo patre per Iesum Christum. Literas tuas una cum Bernatum actione accepi, Heinrice doctissime, feria tertia ante Galli hora meridiana, quum mercatores iam omnes abiissent, ut copiam eodem die remittere non potuerim. Nequeo satis mirari hominum inconstantiam: fatentur omnia simul quantumvis contraria. Credo firmiter, quod omnes, quotquot nunc vivimus, lucida veritate indigni simus; Deus optimus sua nobis ope subvenire dignetur! Adulescentulo Pontasellae adfuturum te spopondisti, de quo permultum gratulor, ne literarum studium relinquere cogatur. Hic neminem habet nisi matrem bis miseram. Ego tamen, quod pollicitus sum, illi fideliter praestabo; post vindemiam mittam illi Lucianum et aliquantulum pecuniae, quantum corradere possum. Corcyram, quam vulgo Corfunam vocant, Venetorum portum nobilem, Turca invaserat, suburbana coeperat, sed abactis multis hominibus iterum reliquit. Horrenda undique nobis imminent; sed parum terrent nos, ut a flagitiis recedamus. Vale, vir candide. Ex Curia Rhetiae, 16. Octobris 37. Vindemiarum
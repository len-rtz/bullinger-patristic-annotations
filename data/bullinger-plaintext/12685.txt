Gratiam, pacem et vite innocentiam a domino. Oportunitatem nunctii nactus, vir spectatissime, meis scędis vacuum ad te ire censura dignum iudicabam, etsi occasionem aliam quam abs te, veritatis norma, que in castris cęsareanis principumque imperii in agro Ingolstadiensi hactenus gesta sint utrinque, percontari non habuerim. Varia ad nos veritati dissona in dies incertis nunctiis deferuntur; ad te, quicquid cęsar et ex adverso principes gesserint, dubio procul scriptis amicorum et veritate adlatum est. Quare te hortor, optime Bul[l]ingere, ne, que tibi in hiis comperta sunt, te pigeat nobis communicare, quo ceteros fratres tui studiosos horum participes magnoque desiderio talia expectantes reddere valeam. Preterea in vulgum eructavit fama Helvecios nostros simultatem inter sese nutrire, partium cęsaris seu Cattorum principis affectibus motos; quo dubitatur ex bellico successu Helveticam amiciciam dissecatum iri. Si quid huiusce rei futurum senseris, curiosum amici animum tuis scriptis solve. Ceterum presens nunctius, gener meus, duos nepotes ex fratre Tigurum ex consultu conduxit bonis litteris et moribus educandos; nati sunt boni et catholici viri. Huic consilio adesse velis, amicissime frater, quo probo viro, virtutum amatori, commit[t]antur, te iterum oro. Quod pro eis erogandum venerit, sine cunctatione mittetur. Filius meus Ioannes Tiguro Friburgum Brisgoe, quibusdam commillitonibus stipatus, profectus domini Glareani lectiones audit; bonum superis ducibus proventum spero. Novarum rerum scriptu dignum nihil habemus. In Italia omnia pacifica, apud Insubres frugum abunda[n]cia et omnis rerum penuria dempta est; nos optata tranquillitate degimus. Si alicubi tibi possem inservire, esset quod gauderem; precipe, obsequar ex animo. Vale, dulcissime frater. Ex Zutzs, 11. kalendas novemb[res] 1546. Ex corde tibi devotus Ioannes Traversus Rhętus. Orthodoxe ecclesiae Christi fide[lissimo m]inistro Henrico Bullin[gero], Tigurino ecclesiaste, domino [suo cu]m primis collendo ac fratri observandissimo.
S. Si in dies magis ac magis revalescis, gaudeo. Ecce, remitto vobis Ottonem (nam rogatu parentum e Gallia revocavi). Iuvenis est pius et doctus, et qualem (verbo sit venia) Tigurum hactenus non fovit. Hoc testimonium non ego solus, sed docti viri tribuunt. Ergo si recte fueritis ipso usi, gaudebit olim non tam schola vestra quam civitas tota. Habetis scholam egregiam et cui nihil videtur deesse, verum si adieceritis dialecticen et mathemata, quibus recte praeerit Otto, minus deerit. Artificem hic praestabit; nam non solum illas artes tradere, sed etiam exercere novit. Qua quidem re si quid possit magis prodesse adulescentię, praesertim hac tempestate, non video (de humanis disciplinis loquor). Excipite igitur Ottonem et sustinete, quemadmodum dignus est, et nunquam vos poenitebit. Cum Rudberto a Mosham egerunt Argentinenses et hominem repererunt in consilio suo pertinacissimum; securus est eorum, quę obiecta sunt. Dogma eius nuper scripsi, opera videlicet una cum fide iustificare. Nunc addit hominem in hac vita pervenire posse ad summam perfectionem ideoque legem dei possibilem esse. Carolus adhuc subsistit in Germania Inferiore; quid moliatur, clam est. Illud certum, quod squamę pontificię plus satis ipsum in nos extimulant. Verum spes est dominum adfuturum nobis, modo nos non deficiamus. Valete cum liberis et uxoribus; Pellicano item et reliquis semper bene opto. Basileę, raptim, 20. augusti anno 40. Os. Myconius vester. D[ominis] Heinricho Bullingero et Theodoro Bibliandro, viris doctissimis, in domino suis.
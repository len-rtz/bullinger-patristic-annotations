Gratiam a domino. Bullingeri, charissimi nostri fratris, scripta novembris penultima sub noctem accępimus, unde non modico męrore affecti - quod petitis, satisfacere non datum est. In tempore enim dies indicta insinuata si fuisset, per nos nequaquam neglecta foret. Consilium enim habendi conventus, praesertim fratrum in Helvecia Christum profitentium, a nobis summopere probatur; ut fiat, et brevi quidem, obnixe rogamus. Opere precium - quid dico? - e re ecclesiarum nostrarum esse videtur, ut de veritate inter nos conveniat et ad eventum omnem confirmetur. Quin igitur hac vice negotium[?] non successit, fratres charissimi, alia a vobis erit indicenda dies illaque per certum nuncium et in tempore significanda nobis. Locus Aroae ut omnibus fere nobis aptus non displicet. Bernę, ultima novembris anno 35. Megander, totus ex animo vester. Leoni, Bullingero Tigurinis, fratribus suis in domino charissimis.
S. De Spirensibus comitiis, quamvis Bucerus inde nuperrime literas miserit, ne verbo quidem meminit. A nobili tamen viro hic ita accipio: Quod attinet ad exercitum, convenisse, ut 40 milia peditum et octo equitum imperii nomine sint missuri in Ungariam. Rex promisit 28 millia suorum. Similiter papa certum numerum daturus est. Dicunt de Dano et Anglo, quod et ipsi sint facturi officium. Polonus pro se curam habet. Sic nemo principum est, qui non sit navaturus condignam operam excepto Gallo. Is enim bonis verbis expediit omnia. Hęc sunt, quę hac de re scribere valeo. De Bucero tacui, quod nescivi rem omnem, quam egit, et adhuc nescio. Audieram principio abiisse Spiram una cum legatis Argentinensibus, mox vocatum a Coloniensi episcopo, verum id neminem nosse debere. Post longum silentium scripsit quidam ab episcopo discessisse ad Hessum, Sturmium vero, qui comes fuerat, rediisse domum, sed ne verbo quidem meminisse, quę forent acta. Idem tamen exposuisse dicebatur, ut sequitur: primo quidem episcopum optime sentire de religione et hoc certis quibusdam factis comprobasse. Comiti a Manderschen puerum levavit e sacro fonte una cum alio comite. Iussit, ut sacrificus papista acciperet aquam puram, tolleret exorcismos, chrisma et salem ac legeret omnia Germanice, ut adstantes caperent. In mensae benedictione precibus utitur et gratiarum actione, sed absque cruce, „Quod benedictum est“, inquiens, „a deo, non debet contaminari per hominem.“ Propter cruces et exorcismos non adit missam. Non patitur apud se sacerdotem aut monachum. Dixit reformandam esse ecclesiam, at non ex canonibus nec ex patribus, sed ex scriptura dei tanquam ex lapide Lydio. Cętera omnia ignorantur. Tantilla potui per gravem dolorem capitis. Vale cum tuis in Christo. Basileae, 22. martii anno 1542. Os. Myconius tuus. Theodorum et Pellicanum salvos opto in domino. Domino Heinricho Bullingero doctissimo, in domino suo.
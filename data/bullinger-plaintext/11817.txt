Bartolemeus Pratensius Bullingero s[uo] S. D. P. Et absentium ignotorumque virtutes, ornatissime Bnllingere, e longinquis locis odoramur atque suspicimus, atque eae quidem, quo sunt in homine quopiam majores, eo magis in sublimi loco positae affulgent iis qui procul absunt. Atque ut navigantes in alto ad conspecti phari lumen cursum dirigunt, ita ceteros mortales facere arbitror decere, ut in quo homine excellentis virtutis splendor emicat, inter hujus vitae humanae tenebras, ad eundem concurrant seque recipiant veluti ex obscuritate, id est, eorum benevolentiae ac familiaritati insinuare se studeant. Qua de causa, utar in presentia literarnm bono, quo magis obligationem amicitiae, qua tibi me devinxit singularis doctrinae rarique ingenii tui admiratio, firmam judices, et tanquam syngrapha confirmatam habeas. Neque vero mirum tibi videbitur aut prorsus temerarium, quod tibi incognitus literis meis obstrepere atque interpellare studia tua ausus sim. Est enim haec propria et singularis clarorum virorum ratio, ut ab ignotis diligantur, absentibus interpellentur, familiares iis sint quos nunquam viderint. Meam itaque audaciam velim condones lucubrationum tuarum excellentiae, quae te apud herum meum, Regium in hac Republica oratorem, maxima in gratia posuerunt, me vero tibi addictissimum reddiderunt. Quod ego tibi non potui non significare, quo magis uniuscujusque referre arbitror, ut omnes suas facultates norit. Venetiis, 3 idus Augusti 1543. Maturinus Virginius. Fonteniensis apud Pictones, in Gallia.
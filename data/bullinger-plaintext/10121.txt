Gottes gnad und sin erbärmbd erhalte unns. Gelieptter herr und bruͦder, üwer zuͦschriben und dancksagung gott für mich hab ich empfangen. Dancken gott, der welle sich üwer erbarmen an das end etc. Demnach nüwe zittung von der lantzgmaind Appenzell sontag ghalten: Es habend die evangelisch gnanten für meren mögen, gott syg danck. Es habend min herren die 5 ortt ain brieff ab dem tag Ainsidlen an die gmaind geschriben, summa der inhalt, daß ir ernstlich pitt, daß sy im land Appenzell in allen kilchhörinen, in jeder, mess halten lassend, wer der beger. Ist haiter abgemeret, nit zuͦ thuͦn, sonder das sy blibend ston, wi si standend, und vormals gmainden und groß rät angenomen habend etc. Es hat och Berweger, der redlich, on glichsnery, gott durch in, ernstlich trutzlich ghandlett und sin helden gmuͤt, über den aptt, dess amptlüt etwas wort etlicher brucht, und die supenesser under inen bim apt inkerend, redlich antastett. Desshalb mich nit geruwen, daß ich in oft entschulgett gegen meister Haben und ander. Gott welt, daß als wenig falsch in filer hertzen steckte, als ich in im hoff. Ich acht och, ain prediger uß dem land, so eß gott wil, werd uff sinody zuͦ üch komen etc. O Bulliger, ir wissend, was ich üch oft gsagt: wenn der tüffel tuͦt, als ob er tapffer sin, ob der warhait zuͦ halten, so ist er aim aller ergstenn. Das hand ir jetz zway drü mal im schwären gsechen. Dess fall alle fromen klagend und ergerend. Wolhin, es ist aber überhin. Der herr uns nit drü mal lognen oder gar zuͦ schanden werden. Es ist warlich not, mitt großem ernst Herodianem ins angsicht zuͦ sagen. Gott bhuͤt uns vor der haimlichen pestilentz. Ich hab noch nüt ferkoft; will nit gon. Ich bin och noch har witer onangefochten bliben, so lang gott wil. So erst gott wil, wil ich komen, dancken und zalen. Min husfrow, die groß ist, dancket üch. Grüst üch och mir üwer frowen, kind, den vatter, Leon und andre etc. Gott sterck üch. Actum Santt Gallen, 30. tag aprillen anno 32 jar. Grüsend mir meister Kaspar, den trüwen. Üwer armer w[illiger] Hans Vogler. An min fylgelieptten Maister Hainrich Bullingeren, prediger der statt Zürych, minem glieptten hernn und bruͦder.
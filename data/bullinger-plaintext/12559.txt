S. Quę dixi de Schertlio et occupato auro papę, vanum esse intelligo; quod mihi dolet. Hoc certum: Fuit nobilis de Mülinen in itinere ad Campidunum, cui ut cognato dominus de Rischach et equos et famulum dederat. Illo tamen penetrare non poterat. Venit ergo ad monasterium Salmerschwilam. Reperit milites ad ducentos egregie bibentes et monachos iuvenes fortiter et fundentes et potantes. Adiit ibi nobiles, quos norat, qui omnes uno ore hoc modo fatebantur: „Wenn uns der keyser in Ungarn fuͦrte, werend wir allsamen fruͦtig und froͤlich. Wenn wir aber gedenckenn, wider wän er uns fuͤren wil, ist uns hertz und muͦt empfallen.“ Expende, quid hęc verba significent! Oremus nos, ut sit mens sana in corpore sano ac forti. De Quinquepagicis equidem vehementer ringor. Vellem, quod olim volui, si foret occasio. Aiunt eos simul esse in Beggenried. Si quid rescieris, exponito. Heri intellexi ex Argentina exercitum 25000 venire contra nos ex Belgico. Quod si verum, miror, cur Hessus a patria discedat tam procul, nisi forte post tergum omnia sic habeat munita, ut timere nequeat. Est hic Monbelgardensis, qui milites conscribit, non Basilienses, sed extraneos. Mittit eos Argentinam, credo ad comitem fratrem ducis Wirtenbergensis. Gulielmus comes Furstenbergensis laborat melancholia, nimirum quod nihil processerit ex animo. Qui has reddit, aditurus est d. Cunhardum Gesnerum. Ei, quęso, hominem commendes. Et iube, ut fidem solvat; novit enim, quid mihi sit pollicitus. Eundem salutabis. Timent boni, ne dilationes, quibus nostri utuntur, cessurę sint nobis in malum. Ego tamen spero, quia dominum habent in oculis, consiliis non aberraturos. Vale cum tuis in domino. Ich sott studieren, so tribt min anfechtung zuͦ schriben. Basileę, 24. iulii anno 1546. Tuus Os. Myco. D. Heinricho Bullingero, viro doctissimo, ecclesię Tigurinę pastori fidelissimo, fratri in domino observando suo.
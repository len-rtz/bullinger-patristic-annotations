Gnad sey mit euch und frid von gott, unserem vatter etc. Lieber her gfatter, ich lon üch wissen, daß eß mir wol gnuͦg gatd von den gnaden gotz. Aber doch so muͦß ich uch min anligen und jamer anzaygen alß minem sunderen lieben und gunstigen herren und lantzman. Namlich lan ich üch wissen, daß diß land gnuot gar ist wider min natur, und weiß ouch gar nit do zie bliben. Und trum so ist min hochste bitt an üch, und durch gott bitt ich uch: Wo eß doch yenen mochte gsyn, daß ir mir wider hulfind in min vatterland, aß were in miner herren piet oder Berner, Basel, Schaffhusser. Wo ich deß konte vergelten, wett ichs gern thuͦn. Und helfend durch gott, durch gott helfend, und ich bitt üch, ir wellend mich lassen ein antwort wissen by disem botten, gott geb, sy sigi boeß oder guͦt, ob ich mich vertrösten solle, widerum in min vatterland oder nit. Ouch dorbin sond ir wissen, daß wir unß vil muͤssend liden schmach und verachtung von deß frommen Meister Huldrich Zwingliß wegen, daß eim sein hertz mochte brechen. Ich bitt üch, min her Meister Heirich, durch üwerß frommen vatters wegen und muͦter, ir wellent mich üch lassen anpfollen sein, alß ich uch den vertruw. Dann ich weiß nit in dem land zie bliben; dann min hertz wil nit diß lantz art han. Und sind betten, min hertzlieben Meister Heirich, und helfend mir widerum im vatterland. Ouch dorby so sond ir wissen, Meyster Heirich, daß der guͦt her und bruͦder min goten nachpur ist gsyn und hett daß best mir thon. Wie aber visitatio ist kommen, und kon ist in daß examen und gefragt worden von syner ler ye so witt und betroffend hatt daß sacrament, hatt er uß sinem buͦsen ein collectur zogen, yedoch darin der Meister Huldrich fur hatt troffen, yedoch so vil, alß Zwingliß ist er verartgwonet, alß mir denn zie wissen ist, und ist abgesetzt von der pfruͦnd. In dem so bitt ich üch uff das trulichist, ir wel[lind] im ouch hilflich syn; dann er hat ein eerlich wessen by unß gefuͤrt und allweg uff unser eidgnos[sen] syten gstanden. Und dorum so bitt ich üch, ir wellint im daß best thuͦn, wo er mochte underkon. Ouch er hatt ein erlich wib und ouch ein kind. So ist er ouch anfencklich im handel deß herren do gsyn und hatt die kilchen uffgricht. In summa: Der Schneff ist der Schneff, sunderlich unser eidgnossen halben. Dan waß unser art ist, denen ist er nit hold. Nit me, denn grössen mir üwer frow, min glatter, und üw[er] muter. Gott sig mit uich. Amen. Datum decimo die iulii anno 37. Von mir Conrat Luthart, allzitt üwer williger. Diser brief g[ehört Meister Hein]rich Bullinger, pred[icanten zuͦ Zürich], minem lieben g[ünstigen herre]n und glatter z[u sinen ha]nd[en].
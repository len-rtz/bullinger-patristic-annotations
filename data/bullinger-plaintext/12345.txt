Gratiam et pacem. Tardius seriusque respondeo ad tuas, vir observande, quia, cum scribere vacat, tabellionibus careo, cum non vacat, ultro se ingerunt. Haec mox ab initio commemoro, ne aliud subesse suspiceris. Caussam Schvenckfeldianam committamus iudici deo. Colloquia hominis virulenti fugiamus. Simulat miram sanctimoniam, modestiam et aequitatem, sed exquisite pungit et mordet, nec audiri cupit, ut discat, sed ut aliis affricet suam scabiem. Vidimus, quam infauste res illius cedant omnes: Tu non mala mente, quae ab aliis acceperas, transscripsisti ad nos, et mox induxisset inter nos qualecunque dissidium mentio illa Schvenckfeldii facta, nisi charitas intercessisset media. Omnia enim nunc sublata sunt e medio, et recte habent res. Caveamus modo, ne quid vobis negotii sit cum infausto hoc homine! Gratias agimus deo optimo maximo, qui victoriam celebrem Hesso nostro concessit. Is concedat optimo principi, ut victoria recte et bene utatur atque sic tractet Hagagum et Benhadad, ne uspiam sibi numinis iram contrahat. Ego suspicor ac vereor illa ingentis belli incendiique maximi fore initia. Notum est illud crudele, ambitiosum, superbum et impium ingenium Hispanicum, cui multi magnates flammas subiiciunt, quo aestuet ferocius. Quod colloquium offert, pro ingenio suo Hispanico offert: Id quod eventus, nisi dominus praevenerit, declarabit. Pro iis, quae diligenter consignasti in tuis, ingentes ago gratias. Si quid habes praeterea de exercitu et instituto Hessi, de bello Anglico vel Gallico, item de comitiis Francfordianis similibusque scitu dignis, oro communices. Literas electoris Saxonis et Hessi ad Argentinenses scriptas, ut Bucerum Ratisponam mittant ad colloquium, legi. Quod moneo, ne id scriptum mittas, si forte habes et missurus eras. Rediit e Mediolano legatus noster, quem nondum salutavi. Audio tamen ab aliis marchionem illos non admisisse ad colloquium, nisi post diem 9., cumque mandata illi exposuissent, respondisse illum [p]aucis et superbe relationem legatorum esse imperiosam noluisseque responsionem dare aliam quam literis inclusam obsignatamque, quam et attulere [o]mnibus Hel[v]etiorum inscriptam [o]rdinibus. Sic, inquam, audio. Ubi habuero certiora, scribam. Ego nihil dubito Hispanum quaerere nocendi subiugandique occasiones. Dominus perdat nebulonem impiissimum crudelissimumque. Vale una cum omnibus tuis. Tiguri, 27. novembris 1545. Tuus Bullingerus. Praestantissimo viro d. Osvaldo Myconio, Basiliensis ecclesiae antistiti vigilantissimo, suo in domino colendissimo charissimoque fratri. Basel.
Gratiam et pacem a domino. Propter negotia urgentia transcripsi epistolam Bucero scriptam ut, simul apographum haberem et tuae quaestioni satisfacerem. Ea ergo lege. Apographum hoc mitto, ut aliquando remittas. Cupio te in domino valere plurimum. Nihil nobis a Ferdinando metuendum puto. Magis timendum, ne a luxu nostro vincamur, tandem vero subigamur ab auro gallico. Quod enim nostri per universam Helvetiam contra omnes leges sumptuarias commessantur et omni substantia mulctis partim exuuntur, partim intemperantia, quis, obsecro, symbolum tandem dabit nisi Gallus? Hic enim, vereor, alienis inhians regnis nostro sanguine aliquando sibi illa parare cogitat. Utinam vanus sim vates! Nostrorum certe multos neque leges neque mulctę neque correctio ulla - quamquam et hanc severiorem optarem - neque veritatis verbum acre quicquam permonent, quo frugalius viverent. Videor mihi videre Helvetiam omnem se non invidia solum, sed et fatali luxu seipsam, inquam, brevi absumpturam. Utinam spolia aliunde importata eos oppressissent solos, qui importarunt. Verum istiusmodi sunt iudicia domini. Sed ne nos quidem immunes sumus. Placent vel hodie nobis maiorum triumphi. Cęterum, dum Bucero scriberem, ita stilum ducebam, quasi iam tibi scripsissem, quod utrique unica epistola respondere cogitarem. Est autem hoc istius apographum: «Nescio, quid [...] monentem etc.» Hęc sunt, Myconi, frater venerande, quę Bucero scripsimus, quibus et tibi satisfactum credimus. Tu, quid ab Argentorato receperis, indica. Salvum volo Carolostadium, Bersium, Thomam et reliquos, precipue autem W[olfgangum] Wissenburgium. Octobris 28. 1534. H. Bullingerus tuus.
S. Nugas putavi, quod serium esse nunc ex literis tuis intelligo - de tumultu loquor. Habent in vinculis tui, quem si recte examinabunt, audient nimirum, quod nosse proderit. Nomen est mihi notum, ut de quo nihil unquam quicquam audierim boni. Miror, quod nomen sit alteri. De Gallo sentis pessime et iure quidem, de caesare melius, qui si maneret, ut fuit hactenus, aeque sentirem et ego. Verum audi et iudica: Ambit uterque Germanos et serio profecto. Quos si in amiciciam pellexerit Gallus, nihil erit aliud, manebit sui iuris Germania. Sin caesar Germanos obtinuerit, tentabit constituere monarchiam in toto orbe christiano. Quod dum intelligit nobilitas, in dubio est, utro nam se inclinet, imo dolet, quod timet de libertate germanica. Haec non ex me, sed ex nobili quodam viro et evangelico nudius tertius animadverti, cui res germanicę sunt admodum curae. Hisce pene verbis loquebatur: "Si victus fuerit Gallus, constat Hispanum tentaturum esse libertatem nostram haud aliter, quam coepit in Germania Inferiore. Absit a Germanis, ut hoc oneris subeant, quod parat iste." Coniecit hic me in dubium, ut nesciam fere e duobus malis eligere. Haec tibi, ut videas, quę sint huius temporis pericula. De quo in fine scribis, alias respondebo. Vale. Basileae, 9. aprilis anno 35. O. Myconius tuus. Domino Heinricho Bullingero, domino et fratri percolendo suo.
Gunstiger und vertrauter, lieber her und frundt, ich kan eur eren vertreulicher weis nit pergen, das diser lakay, anntworter diß briefs, ainen brief und bevelch gehabt hat, mir denselben zuzebringen. Als er aber in ain dorff nahend bey Zurich hieherwerts kumen, sind im die stifl und der darein genet brief bey nacht gestolen worden. Und wiewol ich nit wais, was daran gelegen, so ist doch bey mir ain große vermuetung (sunderlich bey disen leuffen, da der außganng villeicht vil leuten beschwärlich fahlen möcht, etc.), mit höchstem und fruntlichem vleis bitend, dieweil ich derort, auch den heubteren zu Zurich, nit bekhannt bin, ir wellet von disem poten muntlichen bericht seins verlusts hören und mit ernnst nachfrag haben, auch in gehaim vleis tun laßn, ob die stifl zu hannden gebracht und mir der brief, darinn vernet, zuegeschigkht werden möcht. Was daruber geen wirdet, soll von mir danngkhperlich bezalt und eur mue mit hilff des heren fruntlich verdient werden. Datum eilend Costentz, den ersten decembris anno 47. Ewer williger Gabriel Arnoldt. Meinem gunstigen und vertrauten, lieben hern und frundt, maister Hainrrichen Pullinger, predicanten im munster zu Zurich.
Gratiam et pacem a deo etc. Lieber Meister Heinrich, ich bitt üch, min schriben von Anna Schmidlinn wegen an üch mir nitt verargen, vorab so ich Meister Löwen vor geschriben von iren wegen und mir die frommen mine herren vom eegricht von iren wegen widerumb geschriben, sy sich iren nitt werden beladen, wilend sy usserhalb irer herren von Zürich gericht und biett sye; dann ich abermal so hoch gebetten und ermant von iren worden bin, daß ich söllichs mitt kainen fuͦgen han können abschlahen, und sy ouch nütt anders begert, dann daß sy durch üwer bitt, hilff und ratt als ain sunderin unnd schuldige, deß sy sich wol bekent und hoch beclagt, von iren gnedigen herren begnadet werde. Darumb, gunstiger, lieber her und bruͦder, sidmal unß Christus, der trüw hirt unserer seelen, unß haist, den sunder mitt guͤtte und fruntschafft straffen und zuͦ unß trucken, und der thur apostel Paulus die Corinther haist, den ußgeschloßnen huͦrer widerumb zuͦͦ inen in ir gmaind nemen, main ich, mir nitt zuͦ verwyssen sin, ob ich abermal iren zuͦ willen worden, jetz üch mitt minen schriben von iren wegen unruͤwigen. Bitt üch also und verman üch uff daß höchst, daß ir unßere gnädigen herren von iren wegen bitten und ermanen wellint (mög es ienen sin), si widerumb zuͦ begnaden und iren verzihen die vorgenden ire mishendel, welches sy uff daß aller demuͤttigest von iren herren und ohren begeret. Bin guͦtter hoffnung (sy deßglichen), schmach, schand, armuͦt und daß ellend, daß iren umb dhend gangen ist, werd iren nitt lichtlich empfallen, werd sich ouch dermassen inschicken, daß sy in der glichen hendlen nitt mer betretten und üch noch mich, daß wir fur sy gebetten, und mine gnädigen herren, daß sy sy begnadet hand, nitt geruwen werde. Vale. Datum quinta die augusti tricesimotertio. Tibi deditiss[imus] Theodorichus Hasenstain, verbi minister in Rinow. Doctissimo viro Heinricho Bullingero, ecclesiaste Tigurino, fratri suo in Christo summe diligendo.
S. Burcherus Anglus heri scripsit apud vos se duxisse uxorem et cupere civitatem vestram. Quia vero hęc ipsa nulli nisi bonae concedatur famae, rogavit me, ut vitę suę, quamdiu fuerit apud me, testimonium scribam ad te; reliqua te dein persequuturum. Dico igitur coram domino, quod per id temporis, quo ipsum novi, non solum, quo fuit in ędibus meis, talem se gessit perpetuo, ut non esset, quod in eo possem vituperare. In laboribus literariis fuit diligens ac fidelis, id quod typographi testabantur. In mensa sermo perpetuus erat de rebus divinis, quarum causa ex patria et eiectus est et nunc in totum exclusus. Vita erat plane inculpata, ut sępe sim apud me miratus, qui fiat, ut nihil maculę adspergi a quoquam audire contingeret. Quapropter ego in hoc sum, ut pro bono cive et, qui scis, in posterum commodo commendare possim. Si quid igitur hac in re tu valebis prodesse, quęso, prosis; apud me namque dubium non est, quin beneficium non sis collaturus in ingratum. Virum itaque habeto vel hoc nomine, quod bonus est ac pius quam commendatissimus. Expecto praeterea nescio quę a pontifice Romano, quę missurus sum propediem. Vale in domino cum fratribus piis omnibus, imprimis Theodoro et Pellicano. Basileę, raptim, iamiam ascensurus suggestum, 27. ianuarii anno 1545. Os. Myconius tuus. D. Heinricho Bullingero, antistiti Tigurino doctissimo, amico et fratri in domino suo.
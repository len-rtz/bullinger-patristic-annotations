S. in domino. Quod nihil in hoc bellorum strepitu ad te scribo, Myconius in causa, qui incredibili voluptate afficitur, si occasionem ad te scribendi habet, et quicquid ad me scriptum est hactenus, id Myconio communicavi, ut ad te scribat, idque sancte promisit. Quotidie me interrogat de rebus novis, et si quid habeo, mox profero. Est bonus senex ac gaudet levi ex re, cui libens obtempero in omnibus. Quieta omnino est Alsatia, Sungovia et Brisgaudia. Nobiles passim quotidie apud nos agunt percunctaturi, quid rerum agatur in exercitu Hessico. Sibi maxime timent nec, quo se vertant, norunt. Caesarem diris devovent, qui tale instituere in Germania bellum conatur; per quod Germaniam aut omnino delere aut sub iugum servitutis subiicere studet. Vale in domino. Basileę, 31. iulii 1546. Tuus Gastius ex animo. Salutabis nomine meo d. Theodorum et Pellicanum cum Gvalthero et Frisio, etc. D. Heinrycho Bullingero suo. Zürich.
Non dubito, quin heri meas acceperis satis longas per bonum quendam virum, quem in Coronę hospitio inveni, de cuius nomine non rogavi; affirmabat autem recta se Tigurum profecturum ac omnia tibi bona fide redditurum. A prandio ver[.] attulit mihi adulescens Turgoianus a Iungio literas 20. iulii Basileę datas. Is inter cętera sic scribit: "Venerunt heri ad nos duo ex valle Agronię fratres christianissimi, qui testantur pacem iam factam cum Sabaudo, postquam decies ab ipsis in fugam actus tandem apparente quamlibet impiis aperta manu domini miraculose pro ipsis pugnante; nunc eleemosynam ab ecclesiis petunt." Hęc ille, quę significare tibi volui, si forte vestras (puto autem ad vos quoque venturos) et alias verbi dei amantes ecclesias, ut earum pia fraternaque collatione iuventur, plane digni, qui omnium liberalitatem large sentiant. Bene vale. 23. iulii 1561. Tuus Amb[rosius] Bl[aurerus]. Bullingero suo.
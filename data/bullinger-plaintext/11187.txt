Gottes gunst mit unns. Min fürgeliepter herr und bruͦder, wissend unsser wolstandt, doch mitt schwärem last des amptes. Das üwer lieby husfrow kranck, ist mir und miner husfrowen von hertzen laid; der herr verliche ir gedulltt und segne üwer gantzes hus. Uwers frünttlichen zuͦschickens deß abscheids sagen ich üch danck, voran gott dem hernn, der da wol liden mag, das sine kinder offt uß yffer um sin eer, jedes vermeint zuͦ pessrem pryß, und so der zanck langck wert, kan der husfatter solchen kampff zuͦ sinem pris und zuͦ schreckenn allen dern, so sich deß zwytrachts gefrowt, niderlegen und sine kinder vereinigen; ja durch söllichs er uns och sin güty lert erkennen. Bitten üch, für üwer person, wie allweg, kein bitter wurtzen uffwachssen zuͦ lassen, dann frömbdy üch doch für andre lobenn und gethruwen. Ich bin die mess zuͦ Strasburg gelegen, mines sons halb, och die statt zuͦ besechen. Haben warlich die brüder uns vylen ernn bewyssen, sonders üch anzaigt und nachgfragt, ouch Leony. Sagen vyl, vyl ernn von allen. Wiewol der anfang Josephs angesicht zuͦ sechen ruch, syg doch das end zum pris gottes volfürt; dann in mir gantz kein zwyffel, dann das die from, erlich statt Strasburg m[ine] g[nedige] h[erren] ein statt Zürych mitt grosser langmütigkeit und gedult meinen, jaa frylich der lantgraff und ander, darinn billich unsser hertz hinwider mitt erkantnus gott danckpar sin. Ich acht wol, ir tragen guͦt wissen vor ettlicher Schmalkaldischen handlung. Alls man sagt, das der küng von Tenmarck in Schmalkaldischen punt genomen, und noch ain herr, dess namen ich vergessen hab. K[üng] Franckrych hat drin begert; ist im abgschlagen. Item das der küng uß Engelland och darin begert hat, aber nochmals nitt mogen fürgang haben. Dann die sag, ettlich den kayser sinthalb nitt gern erzürnen wellen (als Ougspurg), welchs etlich mainen, es müg zletst nitt sin, zwayn hern dienen, Christo etc. Ittem das och die diener des wort gottes gmein artickel zuͦ Schmalkalden ghept, was in anglegen, darunder einer, daß man sich mitt den gütern der kirchen gegen gott nitt belad etc. Hedion und ander haben mir warlich gesagt, das der pfalltzgraff einen erlichen prediger by im habe, ime, Hedion, wol bekant. Item es soln och etlich der sinen ein prediger begert haben. Hab er gefragt, wo sy ein wissen? Haben die gesagt, sy wisten ein, er hab aber ein mangel. Fragt er: „Was mangel?“ Sy gsagt: „Er hat wib und kind.“ Sag er: „Y, nemend in hin“ etc., dem doch die ee vor pitter gewest. Ab dissem andre hie umligende hern und stett heimlich erschrocken; dann sy fast all uff den pfaltzgraffen gesechen. Der hergott mere es. Es ist aber ein wunderlich urttel gottes an deß pfaltzgraffen hoff. Sin dirnn, die bringt in vyl zum evangelio; dann sy das wort gottes lieb hat und zuͦ ettlichen sondrigen predicanten zuͦgang. Die berett in vyl, sagt man. Ittem die sag mir vertruwt: Als der küng zuͦ Franckrich och in den Schmalkaldischen punt begert, ime abgeschlagen, sol er wie die schlang an Strasburg begert haben, ime zuͦ vergunen, ettlich gellt in ire statt zuͦ legen lassen; aber sy truwen im nitt, her ich. Doch lass er jetz denen, so um deß gloubens willen vertriben und wider in Franckrich gnadet, guͦte rouͦw. Verhoffen noch, Franckrich söll der stim gottes zuͦfallen. Ittem die sag, das ein graff nebett dem bischoff zuͦ Minster demselben bischoff etlich lantschaft ingenomen etc. Diewil aber der bischoff mitt dem lantgraffen ein verstandt hab, mane er in, im ze helffen. Der lantgraff rüste sich och, ouch ettlich mer, so vor Münster glegen. Doch maint einer, es dörff guͦt ufsechens; bedörfte wol ein bös anschlag sin. Es ist ouch die sag, kaysser und küng sygen zerschlagen; ob aber ein anstand ist, rett man von. Man hat ouch zuͦ Ensheim etlich knecht, so etlich dis lantschaft hierum gält geben, gemustert wider Türcken. Etwas wit, komen wider. Die sag, das einer, dess namen ich vergessen, dem Türcken einen best verwanten und bekanten umbracht und schaden gethon. Dyß die ursach, daß der Türck gewent worden. Die Venedyger haben och irnn knechten, so wider den Türcken, geurlobet und erlich zalt etc. Ittem entlich die sag, das der Salamang zuͦ Ensheim wider lantvogt worden und disser urloub gnomen hat. Last sych ansechen, das vyl sin vast wenig fröd haben. Min son Johann hat anfangs schwarlich gelert, aber yetz lidenlich. Die hern von Strasburg haben in und andre verhört; hat er inen in der prob zimlich gfallen. Der her segne in wither. Er last uch früntlich dancken und grüssen. Ittem ich möcht wol liden, das wapen wär gemacht sin; dann es lang verzogen. Doch so es gemacht wirt, pitt ich üch (ob die zit nieman minthalb herab fur), ir mir dasselb, so erst ir konnen, by einem guͦten fründt, da es fersorgt, gen Bassel dem Miconio zuͦschicktend und im daby schriben, daß er mirs dann empute oder by guͦter botschaft, so oft gen Colmar kompt, in das wirtzhus Zum Pluͦmen schickte. Derselb wird mirs dann zuͦschicken. Miner bassen halben kan ich dißmals nieman kein beschaid geben, ursach, dann nochmaln weder sy noch ir bruͦder mir nichtz befolt noch empotten uff min schriben, so ich inen gethon. Der brieff aber ist in zuͦ spat zuͦkomen, den ich bim vogt uff Platten us dem Rinthal hinuff geschickt hab; der ist, als ich vernem, von Zürich den nöchsten gen Pfäffers zogen. Was sidhar ghandlet, mag ich nit wissen; muͦss desse erwarten, eemals ich mit jemand kann handlen. Ich find fründ gnuͦg, diewil ich hette, die vyl guͦtz hettend; ich welt alweg gern fründ haben, so in der not fründ wären, so als ich dannecht ettlich, gott lob, funden hab. Ich hör, Göthart hab sine bed ledige sön uffhe mit meister Haben geschickt. Glob, er syg so geschickt, daß er gern noch ein fogel hette etc. Den Laffatter thuͦnd mir fruntlich grüssen. Ich pitt minen gott, daß disser tochter einer werde zuͦ pris gottes und irer hail etc. Pitt üch, ir wellen mir hern vogt Laffater fruntlich danck sagen um sin fruntlich zuͦschriben der nüwen zitung. Disser werd ir minem hern Rosten und ime och anzaigen zitung. Schriben mir bald wider. Fragen der botschaft halb min hern schwager, den propst. Min husfrow last uch, uwren frowen, muͦter und kinder, och magt, früntlich grussen, bis uns gott dermaln eins wider zuͦsamen hilft. Meister Erasmus urlob hat er by im. Wir haben an sin stat ain erlichen man. Actum zuͦ Rychenwyler, uff den 9. tag july anno 38. U[wer] w[illiger] Johann Vogler, schaffner zuͦ Rychenwyler. An Meister Heinrychenn Bulligern, prediger zuͦ Zürych, minem fürgeliepthenn hern und fründt zuͦ handen etc.
S. Tuas tam ad senatum nostrum quam ad me datas literas, desyderabilissime vir, perlegi. Quantum ad d. Erbium pertinet, expectabimus, quid adulescens tibi ad ipsum ablegatus reportaturus sit. Magistratus noster interim agit tibi gratias pro diligentia et labore in hac re impensis polliceturque se aliquando tibi regratificaturum. Ego, etsi negotiis distringar, tamen amicos pręterire neutiquam debeo, cum plęraque facere cogar, quę multo minoris momenti sunt quam ea, quę in amicos, omni metallo preciosiores, iure optimo semper vel scriptitando vel respondendo conferenda sunt. Utinam illis pro decoro et dignitate satisfacere queam! Quod d. d. Gesnerus et Froschouerus tam honeste de me sentiant, ipsis decori adscribo, qui etiam negligentiam et tenuitatem amiculi candide accipiunt. Volui sane plura cum illis conferre, nisi quasi insperato abiissent. Fuggeri vocatio viri tanti, nostri nempe d. Gesneri, fęcit mihi varias cogitationes, cum sciveram Fuggerum esse extreme papistam, illum vero per omnia pium; inde non mirum est, si de conditione inter eos parum convenerit. Dominus virum hunc ad meliorem frugem nobis servaturus est. An Lutherus adversum vos iam denuo scripserit, mihi omnino non constat, neque aliud exemplum quam illud ipsum, ad quod tu tam pie tamque necessario respondisti, hactenus vidi. Verum, si quid pro more suo relatravit, brevi crędo ad nos venturum. Habet enim Lutherus et hic suę farinę homines, qui regnum ipsius propagatum velint; sed, deo gratia, frustra. Quamprimum tale quid prodierit, tibi citra moram communicabo. Comitia iam tandem dirempta sunt cum magno deludibrio tam caęsaris quam ordinum imperii; nam nihil pręter technas et imposturas pepererunt, maxime vero ad id instituta, quomodo status imperii alioqui male concordes discordiores redderentur. Discessum est ex Wormatia rębus omnino inconfectis, ita ut neque pacis conditiones neque ius et iustitię administratio extent. Velint profecto et ex animo cuperent Itali et Hispani Germaniam totam pessum iri. Osiander iam valeat. His diebus tertiam duxit uxorem, iuvenculam omnino, doctoris Magenbuchi filiam, tanta cum pompa et apparatu, ut Sardanapali insolentię sponsalia ista conferri audierim. D. Nicolaus Mayer, tibi olim et adhuc addictissimus, iam consiliarium nostrum agit. Fuitque per totum comitiorum tempus Wormatię. Ante triduum vero reversus domi delitescit. Vir pius et optimus, mihi in fratrem selectus. Bibliothecam d. Gesneri mihi ex Franckfordia advehi curabo, neque operibus divi Zvinglii, papę fulminis illius trisulci, carebo. Vale in domino et salutem ex me dicito viris incomparabilibus dominis Megandro, Pellicano, Bibliandro, Gesnero et Gvaltero, cuius delectabilem venam in carmine vidi et ob id, antea dilectus, mihi dilectior erit. Celerrime, 18. augusti 1545. Ignosce oscitantię. Incomparabili viro domino Henricho Bullingero, Tigurinę ecclesię anthistiti vigilantissimo, amico et fratri perpetuo.
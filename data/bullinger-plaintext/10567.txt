S[alutem] d[ico], Bullingere observande. Didici in hoc itinere te turbari, quod falsum de te suspicatus sum. Oro, istuc mihi condones; nam video et agnosco me falsum esse. Sed caussa ea fuit, quod tu veram caussam in tuis literis non expresseras adiecerasque non videri tibi, ad quid opus esset tua praesentia, cum scripto vestram confessionem abunde expresseritis nec possitis ultra quicquam dare, ut qui nesciatis cauponari verbum dei. Hinc quid aliud potui animadvertere, quam vos nolle colloqui et de nobis iudicare, ut qui velint verbum domini cauponari? Nam petebamus ultra scriptum illud colloquium vestrum et in eo, ut plura daretis, quam dedistis, maxime quantum ad verba attinet. Videor enim videre vos rem ipsam agnoscere. Si vel verbo significasses non esse integrum vobis sine Bernatibus et Basiliensibus venire, cum eam ipsam caussam suspicatus essem obstituram, ego profecto nihil motus fuissem. Obsecro nunc, ut dominum oretis, uti is nos plene iungat. Ex Augusta scribam plura, et de nostro alicubi conventu. Nam vel nihil video vel valde necessarium est nos sępius convenire atque de religionis nostrae locis nos solidius tractare. Optime vale et commenda me pientissimis viris, Leoni Tubingae, 15. februarii. M. Bucęrus. Optimo et vere in domino docto viro Heylrycho Bullingero, fratri charissimo.
Gnad und frid von gott, dem vatter, durch sinen Christum Jesum, unsern herren. Ersamen, wolgelerten, sonders lieben herren und bruͦder, ewer schriben belangend unsern lieben herren und bruͦder Leo Judę haben wir alles inhalts vernommen. Und wiewoll wir mit herzlichem frolocken gehört die liebe und geneigten willen, so ir haben, wa ir mit guͦtem gewissen khondend, uns zuͦ rathen und ze helffen, des wir uns dan brüderlich und getrüwlich gegen euch bedancken mit dem erbietten, das wir derglichen willens allezyt auch wöllen erfunden werden. Jedoch khonden wir des abschlags, so ir uns gedachten Leo Judę ze lassenn versagt haben, nit gesättiget sin. Wan ouch der hochgeporn fürst, unser g[nedige]r herr, grave George von Württenberg etc. deßhalben an ewere und unser gnedige herren burgermeister und rhate zuͦ Zürich, derglichen auch an Leonem, hiemit ernstlich hat geschriben, demnach haben wir abermals unsern geliepten bruͦder Nicolaum Künig, pfarherren zuͦ Hunawiler, zuͦ euch gesandt, beyhändige gedachts unsers g[nedige]n herren von Würtenberg etc. brieve an ein rath und ine, Leonem, auch unsere an euch zuͦ antwurtten und mit ernst anzehaltten, das uns Leo gelassenn werde; dan ir ine uns unbillichen versagend, uß ursachen, diewil das wort gottes sinen lauff by uch fry und ungeirret uberkhommen, sollen ir das angezündt liecht under den sester nit stürtzen, sonder auff den leuchter stellen, das es allen menschen im huß gottes leuchte, ja noch vil meer, ir als die sterkern sollen uns, den schwächern, helfen und ine, Leonem, und sins glichen schnitter, ob sy glich nit woltten, in des herren grosse ernden außtryben, und was ir umbsunst empfangen, umbsonst geben. Hierumben langet an euch unser brüderlich und vertruwlich bitte, ir wöllen zuͦͦ merung der eeren gottes und erpawung sins lybs, der kirchen, sonderlich aber in ansehung hochgedachts unsers g[nedige]n herren vonn Württenberg etc. schribens, by einem rath, auch under uch selbs, die sachen dermassen fürdern, uff das unß unser geliepter bruͦder Leo gelassen werde, an welchem ir sonder zwyfel die eer des götlichen namens fürdern und sin lob und pryß meeren werden, des auch wir alle zyt bruͤderlich und getrüwlich umb euch begerend zuͦ verdienen. Datum Richenwiler, donerßtags, den 16. tag septembris anno etc. 35. Pfarheren und predicanten zuͦ Richenwiler und andern fleckenn der herschafft Württemberg. Denn ersammen, wolgelertten und getrüwen predicanten und leßern, dienern der kilchen zuͦ Zürich, unnsernn liebenn herren und bruͤdern.
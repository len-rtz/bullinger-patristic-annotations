S. P. D. Redit ad vos Io. Henricus. Quem mihi vestris literis commendastis. Is sane apud nos honestissime se gessit. Equidem optassem illius et vestra causa plura efficere, sed non semper optatis successus respondent. Quod ad me attinet, nunquam sane isthinc aliquis veniet mihi per vos commendatus, quin sit futurus longe gratissimus. Quare de meo erga vos animo et voluntate nunquam addubitetis. Tibi et ecclesiis vestris ut omnia prospera et foelicia succedant, cupio et exopto. Nec plura in presentia. Vale et salve cum universo piorum cętu. Londini, 10 die iunii, 1562. Tuę pietati addictissimus, F. Bedford. Clarissimo viro d. Henrico Bullingero, fidelissimo ecclesię Tigurinę ministro. Tiguri.
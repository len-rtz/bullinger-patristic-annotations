S. Nichtz neuws bey uns, clarissime Bullingere, dann daß der sterbend in allem Schwabenland einbricht. Zuͦ Ulm getth vil mentschen ab, in dreyen tagen 117 mentschen gestorben, und ligend die landzknecht dess zuͦsatzes vast durch nider. Zuͦ Augspurg facht eß an, vast zuͦ machen. Daß kriegsvolk hat man fuͤr die statt hinauß beschaiden; wirdt aber über daß arm volk geen und korn und heuw verderpt. Dess von Madrutz regiment ist demm kayser für die herberg gefallen. Hat straks wellen zalt sein von 3 monaten, die in völlig nit erlegt. Ist der von Madrutz von den knechten geschedigt, und zuͦletzst die aufruͦr gestillet. Kayser hat imm übel endtsessen. Der churfurst hat dem kayser anfangs dess tömmels enbotten, sein leyb und leben zuͦ imm ze setzen. Sol dem kayser seer wol gefallen haben. Wirt wol gehalten und gewöndt vil geltz mit spylen. Sol demm duco de Alba etlich und nit wenig tausend guldin abgewonnen haben; welchem nach die unruͦb endtstanden und die knecht geschruwen, man habe wol gelt zuͦ verspilen, aber sye zuͦ bezalen habe man khain gelt! Man mommlet, daß die Spannier willens werind, den reychstag gen Straßburg ze legen, wo die pestilentz in Augspurg überhand nemen welte. Bischof zuͦ Augspurg treybt wonder mit almuͦsen geben und gelt zuͦ verschenken. Wil im (wie man acht) ain placebo damit beym demm gemainen mann erholen. In dem thuͦmb prediget der suffragain von Mentz. Fart hoflich und listenklich. Beschellt  niemand. Fuͤrt aber sein gesang, daß mit demm papst sich größlich vergleycht. Doctor Hofmaister, der zuͦ Ulm imm Predigerclöster seinen glauben gepredigt und unsere leer als kätzerisch außgossen hat, ist gen Augspurg beruͤfft worden. Und als er gen Gintzburg khomen in das nonnencloster, hat in pestilentz ergriffen und schnell außgemacht. Allda sol er sich offentlich bekendt haben, das er sich bewerben laßen habe, wider offentliche und bekandte warhait zuͦ handlen; darfür er reuwen gehabt und gott umb verzeychung söllichs übels gar treuwlich gebetten. Kayser hat die von Magdenburg in die acht thuͦn. Waß ursachen, mag  ich nit wüssen. Churfürst Mauritz ist mit dem marggraf Albrechten erstlich gen Mönchen, darnach gen Augspurg khommen. Sol in grosser werbung ston, seinen schwecher, den landtgraffen (so noch zuͦ Nüwenburg endthalten wirt), ainmal ledig zuͦ machen. Auß Antorff schreybt man, das Frankreych und Engellandt übel zuͦsammen sechind. Achtet man dess papstz prattik sein, der nützit underlaßet, damit er sein feudum und daß groß ingon, so er auß Engelland gehabt, in die hend bringen und demm evangelion damit abbruͦch thon möge. Also geeth eß alles mit prattiken zuͦ. Gott welle uns erretten. Ich zweyflen aber nit, unsere nachkhomen werdind von dissen Carlen und Paulsen mer und größers und ernstlichers schreyben, dann von khainen Iulianis, Maximinis, Constantiis, Diocletianis und Maxentiis ie geschriben worden seyge. Und wirdt sein die sach wol wert sein, das eß ist erst bißhar (wie ich besorg) umb den anwurf gespilt worden. Mönch und pfaffen werdend noch wonder stifften, damit sy bey irer unsünnkhait ghandthabt werden mögind, etc. Glaubwurdig aber schreybt man, daß die gelerten in Hispanien kay[serliche] m[aiesta]t an consilium zuͦgesandt habind, in welchem mit langem erklärt wirdt, daß ain kayser in maßung und ordnung der concilien und der kirchenreformation über den papst seygi. Nodus quaesitus in scirpo, quasi vero isthoc vel pueri nesciant! Utinam vero adiecerint, caesarem talem Christianum et orthodoxum esse oportere! Vale et haec, oro, consulibus praelege, quibus et me ut amantissimis dominis et amicis commendabis. Sangalli, 10. die septembris anno domini 1547. Vadianus. [D. Heinr]ycho Bullingero, am[plissimae ecc]lesiae Tigurinae episcopo, [domin]o longe colendissimo.
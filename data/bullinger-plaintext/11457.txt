Salus. Hic bona fide ad te mitto exitum comitiorum nostrorum. Tabellionum penuria citius mittere non potui, neque otium michi fuit omnia ordine describere; quare benignius feras confusam illam scriptionem. Facile potes te explicare, cum satis versutus sis nec careas iuditio. Sed remitte haec mea per hunc tabellarium; nullum enim aliud exemplar est michi. Vadiano non opus est aliquid de hoc scribere, nam a me habet omnia. Nonne vero egregie conantur nobis imponere adversarii tot dilationibus? Tandem forte non deerit nobis dominus, ut liberemur aliquando ab impostoribus istis. Fiat brevi, o deus! Praeterea non est, quod scribam. Pellicano, Leoni, Theodoro, Megandro, Sertorio potes summam rei communicare. Tu ne cesses amare nos. Vale cum uxore, matre et liberis. 11. augusti 1540. Tuus Io. Zvick. Froschoferus chartam conficit subtilem et valde mundam; id ex tuis et Vadiani literis video. Igitur velim, paucula quaedam folia ad me des, ut videam, qualis sit. Ambrosius salutat te cum fratribus perquam studiosissime. Domino Hainricho Bullingero.
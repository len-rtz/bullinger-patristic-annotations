Clarissimo viro doctori Martino Luthero, domino colendissimo. Gratiam et vitae innocentiam a deo patre per dominum nostrum Iesum Christum. Legimus, quae scripsisti, doctissime Luthere, de consiliis et patribus, necessarium plane et congruentem nostro saeculo nostrisque moribus et hominibus librum. Dominus confirmet te, ut sic pergas antichristi regnum ferrea constantia et fortitudine invicta oppugnare et destruere. Dolet vero illud, quod in eo optimi et doctissimi viri H[uldrychi] Zvinglii felicis memoriae, praeceptoris nostri, mentionem feceris non omni parte honestam, quasi is aliquando sequtus sit dogma Nestorii aut certe a Nestorianicis parum discrepantia tradiderit, cum tamen ex ipso in synodo Marpurgensi, si bene meministi, plane diversum didiceris. Nam et articuli illi, qui ab utroque subscripti omnium teruntur manibus, testantur atque fatentur Iesu Christi personam esse indisiunctam. Et certe catholicam ille fidem de unitate personae Christi naturarumque proprietate ad eum modum semper et ubique confessus est, quemadmodum ipsam confitendam tradidit praescripsitque scriptura canonica, priscorum denique consiliorum et antiquorum patrum, praesertim autem divi Athanasii fides. Videre id licet in confessione illa fidei suae, quam scripsit ad Carolum caesarem Augustae comitia celebrantem, ut interim de aliis eius libris nihil dicamus; illum in postremis vitae suae annis aedidit. Neque aliud nos ipsi vel hodie docemus, quam quod ille de hoc negotio tradidit et quod confessione illa Basileae conscripta et tibi per d. Capitonem et Bucerum oblata expressimus. Caeterum illa tibi non displicuit; non displiceat ergo, quod ab illa nihil variat; imo hortamur, Luthere optime, tuam integritatem, ne Zvinglii nostri fidem apud ecclesias de haeresi Nestoriana reddas suspectam. Zvinglius enim cum Nestorio plane nihil commune habuit, sed vir fuit pius et orthodoxus, veritatis catholicae et aequitatis sanctÄ™ amantissimus, qui si tibi recte cognitus fuisset, non adeo incruduisset proculdubio inter vos noxia illa concertatio. Verum cum diversum evenerit et dissidium ipso vivo non quiverit prorsus sopiri, cupimus saltem, ut rectius perpensa et cognita fide hominis piissimi vel post fata cesset altercatio veterisque dissidii scintillulae penitus extinguantur tandem. Atque haec ideo scribimus ad te, charissime Luthere, praesertim cum ultimis illis literis ad te e Tigurina synodo mense maio anno 1538 scriptis polliciti simus fraterne indicaturos nos tibi, si quid in te desideraremus, quo pax inter nos firma constare queat. Amico ergo animo haec apud te quaerimur et tuae modestiae indicamus per charitatem orantes, ut, si quid in nobis quoque desideraveris, amice indicare nobis ut fratribus, interim et de Zvinglio nostro meliora animo tuo polliceri ac nostra haec amico profecta animo boni consulere velis. Vale cum tuis omnibus. Tiguri, 30. augusti anno 1539. Tui ex animo Leo Iudae, Gaspar Megander, Conradus Pellicanus, Theodorus Bibliander, Heinrychus Bullingerus, ministri ecclesiae urbis Tigurinae.
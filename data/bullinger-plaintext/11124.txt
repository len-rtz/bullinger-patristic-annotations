Gracia et pax a deo per Iesum Christum. Geliepte herrnn und brüder, wie wol ich, sidhar das ich zuͦ der kilchen Bernn pin khomen, selbs nie zuͦ gschriben, so habend aber doch dasselb in minem namen mine lieben herrnn und brieder Megander und Rhellicanus erstattet, wil und mir uns einhellig miteinander betragen in dem weg, so mir von den getruwen unsernn vätternn Zwinglio und Oecolampadio gewisen und gelernet send worden, in dem selben für zuͦ farenn nebend und mit uich, unsernn geliepten briedernn, ouch andernn eydgnosischen kilchen, zum höchsten beflyssend hand, ouch mit der hilff gottes mit guͦtem sig wider menckliches anrennen, welches mir aber vil erlitten hand, byß zuͦ letst, das Buccer, der listig, py uns gsin und under andernn sachenn uns ein catechismum für gschrotten von den sacramenten uff buccerische wyß, welchi sych aber mit unser gehaltner disputacion, confession zuͦ Basel gstelt, ouch antwurt an Luther nit verglicht und gantz ein neuer bruch ist von sacramenten zuͦ redenn in unser kilchen zuͦ Bernn, ouch andernn eidgnosischen kilchen nit erhört, welchenn Rhellicanus Theodoro hatt zuͦ gschickt in disen tagenn pym Huiuff, dem krämer. Ob er im aber sy worden, wissen mir nit, aber umb merer sicherheitt willen schickhen mir uich desselben noch ein warhaffte abgschrifft. Und ob mir wol flissig habenn angehaltnn py rädten und burgernn und anzeigt, wie das da ustilckhet, das aber gots wort und disputacion vermög, nemlich, quod simbola sortiantur nomina rerum, quarum sunt signa, als in der disputatz zuͦ Bernn im grossen truck fo. 116 fa[cie] 2. Oecolampadius et fo. 149 fa. 2. Zwinglius, demnach anzeigt, wie etlich stuck geendert und durch die enderung vertunckelt, als die frag: "Was ist essen den lib Christi", antwort: "Es ist glouben", da habend si entzwischen gsetzt "in also empfachenn" etc., welches aber die frucht ist, die dem essen nachfolget, wie die confession zuͦ Basel gstelt vermag. Demnach so habind sy uns uff getrochenn, mit den zeichen brott und win ubergeb der herr die gmeinschafft etc., so aber die disputacion also luttet fo. 143 fa. 1.: Oecolampadius: "Aber unser pündtnusß ist allein am crutz versichert worden nach dem ewigen rhatt gottes, der sim eingebornen sun umb siner unussprechlichen gehorsame willen byß in tod hinan die erweltnn geben hatt; und aber in der zitt ist solche usteilung und besprentzung einem yeden verliehen worden und wiert verliehen, so er mit der gnad dess heiligen geists bewegt und geheiliget wiert" etc. Und bald hernach: "Aber das ist war, solche gnad gottes und usteylung wiert uns hie verkhindet, darumb man ouch gott danck sagt" etc. Item fo. 145 fa. 1: "Und die wil aber das testament allein in dem todt erfult wiert, wie es klarlich statt zun Hebreernn, so gibt uns der war glouben die natürliche uslegung, so es stadt: 'Das ist der kelch dess newen testaments' [Lk 22, 20; 1Kor 11, 25], oder ouch: 'Das ist min bluͦt dess newen testaments' [Mt 26, 28; Mk 14, 24], das mir so vil da erlernend, das mir hie habind ein verkindigung durch den kelch der dancksagung, was trosts mir empfachen sollend von dem liden [...] Christi etc. Der geliehen unser confession vermag: durch die zeichen brott und win werden "die ware gemeinschafft [...] dem globigen fürgetragen und angebottenn werde". Vom touff: "durch die sichtbarnn zeichen [...] anbüttett und darstelt". Antwort an Luther, vom touff: "Der touff ist ein sacrament, in dem der herr mit einem sichtbarnn zeichen sin gnad bezügt und fürstelt". Vom nachtmal: "Das nachtmal" etc., "in welchem er uns ernuwert und bezügt" etc.; "dann mit dem brott und win verkhindt er uns, was er" etc. Und wie wol das alles mit trewen ist anzeigt, hatt uns doch Buccer ein solchen somen geseiet, und ist die pratick so grosß, und hand sich alle päbstler dahin gschlagenn, das mir nit hand mögen behoptenn, sunder das mer ist gsin, das man den catechismum soll trucken, und welcher nit darin welle bewilgen oder darwider welle handlen, dem werde mann urloub geben. Beschechen 2. decembris. In dem hatt sich der handel witter uffzogenn, das ich mit doctor Bastion und Contzeno gietiklich gehandlet und so vil beworbenn das, sy den catechismum so vil gemiltert: "Mit den zeichen brott und win ubergibt der herr sich selb oder die gmeinschafft sins libs sinen gloubigen; dann die ungloubigen nit dann prott, win entpfachen." Der geliehen die frag: "Was ist essen den lib Christi", antwort: "Es ist anderst nit dan glouben" etc., hand sy lassen ston wie vorhin, und das, so sy entzwischen gesetzt, ist hinderhin gethon wordenn, nemlich: "in also empfachen, das er in uns und mir in im leben" etc. Zum dritten, wil so offt darinn statt "die gmeinschafft dess libs und bluts" etc., ist ein frag darzuͦ thon worden: "Was ist die gemeinschafft dess libs und bluͦts." Antwort statt glich, wie Oecolampadius in disputacione definivit fo. 126 fa. 1; dann glich us der disputacion ist darzuͦ geschriben von wort zuͦ wort. Aber das "mit zeichen brott und win ubergibr" etc. hette ich gernn gesechen, das es lutt der confession oder antwurt an Luthernn were gesetzt wordenn, die wil sy doch mit gwalt den catechismum woltenn truckhen. Aber ich han es nit khinden erlangen, und das truckht mich ouch ser hoch, das mich wil bedunckhen, die würckent krafft gottes welle den creaturen angehefft werden, oder doch zum wenigsten, das es in der zitt solchen mißverstand bringen mag; zum andernn, das mir durch solchen catechismum von uich abtretten, uns witter inlassen, weder disputacion, confession oder responsio vermag. Demnach und aber uir schriben, an uns gethon, uns worden, habind mir es rädt und burgernn uberantwort. Aber sy hand wie vorhin erkhennt, und ist das die ursach: Die wil mir nit sagind, es sye offentlich wider die gschrifft, so vermeinen sy, es sye nit von uns dann ein kib, send ouch beredt, es sye nit wider die disputatz, confession, responsion etc. Darumb, geliepten herrnn und brüeder, so statt es deshalb ubel py uns; dann mir hand gewerett, als vil mir hand mögen. Aber je doch so ist noch die hoffnung, wann doch uiren einer, so nit zwenn, mit einer radtspotschafft khäme und minen herrenn eigentlich den handel erzeltend, so were zuͦ hoffen, das es alles wider zuͦ ruckh triben wurde. Anderst so wiert Gaspar von dannen ziechen, urloub nemen. So han ich ein verdanck pegert, ich welle mich mit gelertnn luitten witer beradten. Und was ich mit guͦtter gwüsnen thuͦn mög, das wöll ich mich nit widernn (dann si hand erckhent, mir sollind dem catechismo underschribenn oder urloub han); was ich aber nit thuͦn khind, welle ich inen anzeigen. Demnach mogent sy gegen mir handlen, was sy recht beduncke. Darumb, geliepten herrnn, so standen mir inter sacrum et saxum und die kilchen zuͦ Bernn. Ist desshalb min ernstlich, flissig bitt und beger, ir wellend uich die kilchen zuͦ Bernn lassen anglegen und, wie ir mogend, derselben zuͦ hilff khumenn, demnach umb gots willen uffs peldest uns ratten, wie wir uns hinfuran sollen haltenn. Dann underschrib mir uns, so send mir von uich zertrent und gand in newen tuncklen bruch von sacramenten ze reden; thuͦnd mir das nit, so miessen mir von der kilchen. Das wissen mir nit, ob mirs umb solche sach willen thuͦn sollind etc. und also die herlich kilchen dann gar zur huͦren wordenn. Darumb, geliepten herrnn und brüeder, land uich müe und arbeitt, kosten nit duren, ob ir der sach möchtind helffen. Es send noch fil guͦthertziger lütt; aber der pabstisch huff hatt sich zuͦ den Buccerischen gschlachen. So send vil frumer lütt, die send beredt, es sye khein gefärlicheit darinn. So ist Gaspar zuͦ vil verhasset; so han ich nit so grosse auctoritet, das ich den Buccer uberwege, ich wolte dann dar ston und mich wider den Buccer begeben zuͦ disputiernn etc. Und were deshalb guͦte hoffnung, so ir mit ernst handlete, ir wurdent ethwas guͦts schaffenn; wo ir aber die sach also wellent lassen liggen, bitten mir uich umb gots will, wellent uns py ylender potschafft uiren radt mitheilen. Darmit send gott pevolchen. Datum Berne, 21. decembris 1537. Erasmus Ritter vester ex animo etc. Ob aber uich angezeigter radtschlag nit wolte gefallen, so bedunckt uns das nutz und guͦt sin, damit die eidgnosischen kilchen veraint und unzertrent plibenn, das ir an uiren herrnn vermochtend, das sy ylends allen eidgnosischen kilchen, ouch Costantz, ein tag ansatzten und den selben, wo es in radt mecht erfunden werdenn, gen Bernn gelegt wurde, ouch Buccer und Capito daruff beschriben; so möcht man allen unwillen ableinen und mit Buccernn handlenn, das er uns unbetruͤbt und unzertrent liesß. Ouch möchte also der kinder bericht hinderstelt werden, ouch doch zum wenigsten der confession glich gstelt werdenn. Daran tragen mir gar khein zwiffel; dann es ligt als allain daran, das unsere herrnn dess handels recht bericht wurdent. Man hatt vil tagleistung in diser sach gehebt, do es ethwan nit so not hatt gethon als aber jetzund. Doctissimis et piissimis fratribus pastoribus et lectoribus, diaconis, ministris ecclesie Tigurine, charissimis fratribus.
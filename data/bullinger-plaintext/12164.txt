S. Ad breves tuas brevibus respondeo. Non miror, quod raro scribis, postquam habes, ad quos nunquam non scribis. Ago vero tibi pro munere transmisso gratias. Legam et respondebo, nisi res captum meum superet. Quę scripsit Bibliander, obiter vidi, nam Marcus adhuc habet literas. Accepimus, quę iussit dare Oporinum. Equidem nondum legi ob negocia huius temporis. Non dubium est, quin magnifice laborarit. Gastius ex literis Bibliandri narravit mihi summam veluti totius Commentarii. Videtur esse aliquid magni, quod dedit. De utroque vestrum iudico, quod dignum est. Sapere vobis dedit dominus. Facite, ut probe utamini. Scomma istud tuum, ędidisse me catechismum, ęqui bonique consulo. Tria verba d. Oecolampadii reddidi pro viribus Latina. Cur ideo dicis illud? Obprobras, quod non ad te miserim? Cur mitterem aliena, imo tantilla? Num, ut darem aliquid novi, vel ut te oblectarem, vel ut afficerem gaudio, quod Myconius etiam scriberet libros? Ridiculum! Sed docuit te Momus aliquis sic ludere, etsi non docuit, exemplo tamen suo induxit. Tam abest vero, ut, quod egisti, feram iniquius! Ut gaudeam magis, quod ioceris tam belle mecum. Quęso per dominum te, literas tuis adnexas mittere digneris Constantiam, quam primum valeas. Vale cum tuis et Theodoro semper. Basileę, raptim, 19. martii anno 1545. Tuus Myconius. D. Heinricho Bullingero, ministro Christi doctissimo in domino observando suo. Z[urich].
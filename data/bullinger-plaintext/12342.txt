S. Mitto hic ad te, vir maxime, formam loquutionum sacramentalium, quas me addiscere vult Musculus et quibus in ecclesia utuntur Augustana. Mihi videntur omnia ita esse amphibola et ambigua, ut in utramque possint rapi partem, magis tamen Buceranam et Lutheranam opinionem quam veritatem. Ego simplicibus et apertis magis delector vocabulis et talibus, quibus nullae nebulae offunduntur rudibus sicut hisce. Tu ergo examinata, quam primum potes, remitte et, quid agam, consule. Conantur enim me adigere, ut haec verba legam in administratione coenae, quod tamen non faciam, priusquam abs te habeam consilium. Indicavi d. Laeto mihi istas amphibologias valde displicere et me Tigurino modo celebraturum coenam. Ille se consulturum et deliberaturum mecum dixit. Vellem tamen, ut tuum haberem prius consilium, quo me non destituas, obsecro. Et mitte tantum literas Constantiam; inde singulis septimanis ad nos deferri poterunt. Vale in domino. 22. novembris 1545, Augustae Vindelicorum. Totus tuus Ioan. Hallerus. Clarissimo viro d. Heinrycho Bullingero, antistiti ecclesiae Tigurinae, domino suo plurimum colendo.
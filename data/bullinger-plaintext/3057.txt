S. De Bavarica idem sentis, quod ego; artificium Satanae novum est, ut linguae vernaculae obtentu tegatur impietas eoque noceat impensius. Sed prodetur et haec larva sicut paulo ante interimistica. Comicia Ratisbonensia processura feruntur; adventum enim suum Ferdinandus promisit ad ultimum novembris et instanter hortatur principes electores et caeteros, ut et ipsi compareant, potissimum vero Palatinum electorem, quod privatim cum eo cupiat de rebus magnis conferre. Bellum Liflandicum et Bruttoum sedatum est; sed adparatus bellici interim et magni et variis in locis. Lubecenses hostiliter impetuntur a quibusdam praedonibus, quibus aliunde suppeditantur auxilia. Rostochium vero a duce Mechelburgensi ob nescio quas inusitatas exactiones  aliive complures ad mare Balticum. Brunsvicensis conflat equitum peditumque iustum exercitum; sed quo intendat, ignoratur videnturque ad tumultus spectare omnia, quod id mereatur prodigiosa mundi ingratitudo pacis bono ad praefatam tantum licentiam abutentis. Nos, qui domi secure degere poteramus, exigua invitati pecunia bella alibi quęrimus accersimusque sanguinis reatum in nostra et posterorum capita. Captivi tenemur foedere male sarto et multos per cętera pellicit insana bellandi libido; dicas iurasse in proprium exicium plerosque. Bene vale in Christo Iesu cum tuis omnibus. Basileae calendis decembris anno 1556. T[uus] Sulcerus. Viro praestantissimo d. Heinricho Bullingero, domino et fratri colendissimo et charissimo suo.
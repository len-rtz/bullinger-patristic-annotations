Fürgeliepter, insonders vertruwter herr unnd bruͦder, üwer schryben hab ich empfangen und gemeinlich mitt h[er] Röysten, was gemeiner sachen, geläsen. Sagen üch von sinetwägen und ouch minet wägen flyssigen und hohen danck; dann wir sunst warlich die groß trüw, muͤy, flyß unnd arbeit nimmermee vergällten mögend. Doch söllend ir uns in trüwen alle zyt befolhen sin etc. Min herr last üch gantz früntlich gruͤssen. Gemeiner sach unsers landts halb stat es also: Uff vilfaltig warnung eeren, biderben lüten und vertruwter habend min herren ein gemeinen tag allen eydgnossen uff palmarum gen Baden gesetzt, dahyn verordnet h. seck[elmeister] Lavatar, und habend den eydgnossen, so mitt dem könig in püntnuß, fürhallten lassen die gfaar, so gemeiner eydgnoschafft daruff stadt, so sy mitt irem uußlendigen kriegen fürfaren wöllend etc., und deßhalben sy abgemandt, wie sy nun me ob den 20 jaren sy abgemanet; deßglych hatt sy ouch Bern abgemanet, nitt mitt minderm ernst dann ouch min herren etc. Daruff sy geantwurt: „Wir erckennend üwer trü[w] und unser gfaar, in dero wir stand. Wie söllend wir imm aber thuͦn, insonders in der nodt? Wir habend ein vereynigung mitt dem künig alein uff schirmm sins landts; dorumb hatt er uns vil guͦts gethon etc. Söllend wir inn jetzund in aller nodt verlassen? Das wirt gemeinen eydgnossen ein eewyg uffheben sin. Und wiewol wir an den hertzogen von Meyland dheine schuld tragend, muͤssend wir doch schwarlich verdacht sin. So wir jetzund von dem könig abston in sinen nöten, were doch schantlich. Dorumb werdent wir imm namen gotts unser lib und pluͦt zuͦ imm setzen. Hand wir das guͦt angenommen, so wöllend wir das böß ouch beston etc. Wüssen[d] ir uns aber mitt eeren daruß ze hälffen, so pitt[end] wir üch früntlich, ir wöllindts thuͦn. W[ir] wend alles das thuͦn, das trüw eydgnossen thuͦn s[öl]lend“ etc. In dem sind allerley radtschlegen beschähen, ist ouch der fürsten schryben [uß] Spyr (deß meldung ir ouch gethon) durch einen eignen botten fürbracht. Das lut, wie ir schrybend. Es zeigt an, wie der Frantzoß sich mitt dem Türggen vereinigt, wie das rych willens, das vatterland zuͦ rätten etc., mitt ernstlicher vermanung, die eydgnossen wöllind ire knächt vom Frantzosen abmanen und imm nitt zuͦziehen etc., mitt ernstlicher begär einer gschrifftlicher antwurt. Diewyl dann die botten darumb dhein empfälch gehept, habend sy das schryben genommen in die abscheid, hinder sich zuͦ bringen etc., und ein andern tag gen Baden angesetzt 8. paschae, mitt radtschlägen ze kummen, was man antwurten und wie man in der sach handlen wölle etc. So wirt man hie morn darumb rädt und burger halten und ouch radtschlagen. Desßhalb hatt es gott gar wol gefuͤgt (imm sye danck), das üwer schryben, kundtschafft und radt kummen noch uff hütt, das es noch hütt mag bedacht werden. Es ist von ettlichen der eydgnossen gar ernstlich angetragen, man sölle gen Spyr 13 botten von den 13 orten uff den rychßtag senden, sich da vor allen ständen ze entschuldigen etc. Ist aber ettlichen, ouch minen herren, gar widerig uuß vilen ursachen. Das einmuͤtig schryben wirt, alls ich hoff, by uns wol erhept. Das aber nochmals den stetten nitt geschriben, kumpt dahar, das man besorgt, man mache inen ein verdacht und unwillen by der herrschafft etc. So söllend ir das wüssen, das min herren gar nüt thuͦnd, sich by dem keysser ynzeflicken; dann man imm so wenig alls dem Frantzosen nachvragt. Was da beschicht, beschicht zuͦ uffenthallt des landts. Schrybens halb und der tittlen muͦß imm rächt beschähen. Wir bittend früntlich, ir wöllind in uwerm guͦten willen also beharren und schriben wie bißhar. Unser pitt ist ouch, diewyl das jetzund der ander bott ist, ir wöllind den kosten anzeigen, was der sye; wöllend wir von hertzen gern schicken; dann ich sunst nüt mitt dem botten gemachet. Die nüwe zytung von Rom sind seltzam; ist neißwas dran, so möcht wol ettwas spans daruß kommen. Quid, si tempora redirent Honorii, ut nunc occidentale imperium prorsus dilaberetur, quod sub Honorio inclinare et laborare coepit? Die ursach, worumb Billican gefangen, möcht ich wol wüssen. Leid ists mir, das sich ein nüwer unwill zwüschen Fridrychen und sinen bruͤdern zuͦtragt und das der bösten suw die best eychlen worden ist. Der keysser hatt aber ein wagen an sim wagen etc. Üwer vragen halb hab ich by minem herren Haben empfangen bescheid. Wo das erb gefallt, da muͦß es berächtiget werden. Val[t] es in einem ort der eydgnoschafft, so muͦß es darin gerächtfertigt werden, und ist dhein appellatz darvon. Valt es in gemeinen herrschafften, so muͦß es da berächtiget werden; die appellatz gadt für die ort, die teyl und gmein an der herrschafft hand. Kamergrycht und hoffgerycht, proceß und brieff gältend nüt by uns. Man rycht noch des landts bruch und der billickeit. Zuͦ Frowenfeld ist gesässen der lantschryber Locher, hatt kind gehept, dero er ettliche in die klöster gethon, und insonders eine gen Kalcheren. Die hatt sich des erbs verzygen, und die anderen geschwüstergid sind in hyrradten daruff uußgericht. Mitt der zyt hatt die zuͦ Kalchern ein priester genommen; der hatt die geschwistergid nach des allten Lochers todt umb den erbfaal angenommen etc. Die sach ist kummen für die ort, die am Turgöw teyl [hand]; die hand iro iren teyl ouch heymgsp[rochen]; doch diewyl sy uff 100 gl. in das kl[oster] gekostet, sölle der geschwisterged eins ouch 100 gl. vor dannen nemmen, darnach zuͦ glychem teyl gan. M. Eraßmus Fabricius hatt ein Blaurerin, ist xin zuͦ Veldpach in dem kloster; diewyl sy ein pfaffen genommen, hatt die muͦter die dochter enterpt, und stadt M. Eraßmus also still; weiß nitt, ob ers neißwan hin bringen wirt. Zuͦ Baden imm Ergöw ist gsässen einer, genampt Roggenman, hatt sinen son ins kloster zuͦ S. Bläsy gethon mitt dem geding, das imm ouch volgte sins vatters guͦt und das kloster den münch arpte. Alls der vatter gestorben, ist der jung münch uußgelouffen und hatt sin erb angefallen. Die von Baden habendts imm abgesprochen und dem kloster zuͦgesprochen. Die appellatz ist für die 8 ort kummen. Ist das meer worden: wol gsprochen, übel appelliert. Uß gemelten välen mögend ir jetzund ettwas mercken, das ir begärend. Es gadt denocht nitt allwäg alls glych zuͦ, und gipt sölichs vil spans und strusses zwüschen den orten. So ich ettwas hätte, ließ ichs der zytt ruͦwen. Gott mitt üch und den üwern allen. Datum fritags vor ostern umb die 3 nach mittag. Uwern hab ich empfangen umb die 8 vor mittag. Wölte gott, es were üwer nutz und wolfart und ir werind by uns. Man sagt, es sye ein prattick, ein pundt mit Carlo und Ferdinando ze machen, damitt der schmalkaldisch kommlich uffgelöst werde. So nun ir gloubens gefrigt wie wir by üwern gerächtickeiten blybind, darzuͦ üch ein grosser teyl des Durgöws für eigen wurde, darinn mitt klöstern [u]nd dem glouben und grichten ze handlen nach üwerm gfallen etc., was manglete üch? Ich hoffte, es wurde gon und ir wurdints erlangen und ein eerlich ort in eydgnoschafft. Lieber, betrachtendts. Non frustra haec scribo. [No]n relegi.
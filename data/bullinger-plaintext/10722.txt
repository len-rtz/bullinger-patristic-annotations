Min früntlich, guͦttwyllig dienst bevor, insonders günstiger herr. Üwer brieff sampt den buͤchern, her Berchtold zuͦhörig, hab ich entpfangen. Sy söllend ouch mit guͦter sicherheytt im überantwurtt wärden. Denne der handlung zuͦ Niews in Saffoy halb so wüssend, das Jacob Wildermut von welschen Nüwenburg und Erhartt Burger von Nydow, zwen houbtman, zuͦ trost den Jänfferen uffgnommen und besamlett haben 415 man, allso sagend die, so hie by und mitt gesyn, das sy in abzellung nit eins me noch minder befunden haben, und hand disse all von und uß innen selbs sich zamen versamlett, der mertell uß miner herren von Bernn gebiett, alls uß der statt, den vier landtgrichten, Bürren, Erlach und anderschwo, deßglychen ouch ettliche von Biell und welschen Nüwenburg. Und ursach söllichsse sind ettlich botten von Genff, zuͦ welschen Nüwenburg gelägen, die mitt obbemellten houptlütten söllichen anschlag zewägen bracht. Sind allso söllich 415 man mitt ein anderen hinin durch gebirg gezogen, keinen rächten wäg, ettlich nütt bewertt dan allein ir schwertter getragen, ouch nitt me dan vier in harnisch. Hand sy ouch ir vier, so solltend Jänffer syn, gefürtt. Die aber ir verretter gewäsen, deren einer sy vor dem angriff zetod gehouwen hand, und sind innen die dry entrunen zuͦ der finden huffen. Alls sy nun noch gan Jänff zuͦ kommen und in dryen tagen nütt geessen habend, an einem sontag frü, ouch den Jänffren am samstag zuͦ nachtt fürgäben, in meinung, das sy jetz hinuß zuͦ inen kommen und hin in beleytten solltentt, und sy sich vom gebirg hinab an die straß durch ein gassen gelassen, sind die find under der gassen wol gerüst und gewertt mitt 3000 manen in zwöen huffen und ir schützen hinder eim starcken gruͦn hag gelagen, darzuͦ die fiend guͦtt stein in henden gehebtt, uff sy geschossen und geworffen und nit anderst verwändt, dan es söllte ir keiner entrünnen. Hatt Erhartt Burger, der die schützen gefürtt, deren ouch by 100 gesyn, noch dem enner uff sy abgeschossen, geworfen und gefällt, syner knaben under dem hag umb gefürtt und näbent dem hag inhar an sy kommen und ir schütz wol angeleytt, dan wenig under inen me dan einest hatt mögen zuͦschiessen kommen. Die andren durch den a v. hag gebrochen und allso zuͦ sammen kommen, und doch disse lütt inn söllichem fortell und weri gefunden und besonders die edlen, so zuͦ fuͦß und roß uff sy gehallten, das die thatt die unßren nieman dan gott allein zuͦmessend, ders dan ouch allein gethan hatt. Sind allso in sy trucktt und ir gewalltig worden und haben inen erschlagen verzellter mannen, so uff der waldstatt beliben, 440 man; sagend wol, das es aller sammen, so allenthalb noch gestorben und gefunden, by 600 mannen syend umbkommen. Alls nun inen gott das glück gäben, sind sy inen nitt lang nochgelouffen, sonder sich widrumb zuͦsammen versamlett in meynung, irre reyß gan Jänff zuͦ zevolstrecken, und da gar vom find nütt genommen, dan sich widrumb bewertt, sind ouch inen büchssen, schäfftt und wery fast alle gebrochen. Wie sy nun gan Jänff zuͦ zogen, do sind unser g[nedigen] h[erren] botten, juncker Ludwig von Dießbach und juncker Hans Ruͦdolf Nägely, mitt dem landvogtt in der Wadt ongefärd zuͦ inen kommen, die sy so vil vermögen, das sy widrumb hindersich heim gekertt, und inen guͦtt essen, trincken vergäben und guͦtt gelydtt durchs land hinuß verschaffett haben. Ursach, das min herren darzuͦ verursacht, ist, das noch ein huffen Saffoyer zwüschen inen und Jänff gelägen, ouch der sturm im land gangen und allenthalben über see sich das landvolck versamlett hatt, da man besorgtt, sy wurdend inen nit mechtig gnuͦg syn, die wyl sy jetz gantz heilig und muͤd. Und ist allso uff ein anstand gestellt und nit anders gangen, ouch uff unser sytten umbkommen 7 man, 2 buben und ein wyb; deren sind von Bürren 2 man und die frow, die doch, eb sy erlegen, vor irer 3 man hatt nider geleydt. Sidhar sind die Jänffer abbermalls (alls inen fych genommen) haruß gefallen, innen daß fich widrum gnommen und innen by eym doczen erschlagen und inen einer umbkommen; doch habend enner nit wellen beytten, sonder erzytt die fluchtt gnommen. Nitt wytter jetz, dan gott allweg mit unß allen. Datum sontag vor Katteryne. Sulpitius Haller, obervogtt uff Lentzburg, ü[wer] allzyt guͦttwilliger.
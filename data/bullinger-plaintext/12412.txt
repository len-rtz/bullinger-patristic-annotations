Gratiam et pacem. Paucula haec ad te, vir colendissime et frater in domino charissime, scribo, cum quod tu nondum ad meas respondisti rarissimeque scribas, tum maxime, quod vivam habeas hic epistolam, charissimum filium et symmistam d. Gvaltherum, quem tuae humanitati tanquam me ipsum commendo. Referet ille tibi res nostras, d. Erasmi Fabritii, viri optimi et fidelissimi Christi ministri, migrationem ad dominum et alia quaedam, inter quae et Agathae StuÍ¦dlerae, Circes famosissimae, supplicium. Fuit ea uxor Adami Frygii. Recte valeo gratia domino cum universa domo mea. Vale et tu cum tuis. Tiguri, 2. martii anno 1546. Quid, obsecro, habes a Francfordia et Ratisbona? Qui fit, quod tot occurrentibus argumentis iisque foecundissimis tam raro scribis? Bullingerus tuus. Praestantissimo viro d. Osvaldo Myconio, Basiliensis ecclesiae pastori vigilantissimo, suo in domino dilecto fratri.
S. Quod tui causam tam periculoso iuri commendarunt, nisi consolationem a te accepissem, me cum aliis turbasset quam maxime. Unus enim es, qui ob oculos posuisti incommoda, quę nobis omnibus vigore foederum et iuris illius imminere possunt. Quicquid igitur nobis nunc curandum aut faciundum sit, indica. Non deerunt cordatiores, nisi penitus nihil fidei homini tribuendum sit. Gaudeo te nobis Romanos illustraturum, et utinam totius novi testamenti commentarios possemus impetrare a te. Ministri enim agri nostri tuis ut summe delectantur, ita etiam illis uti desiderant. Quicquid igitur poteris, ad communem ministrorum et ecclesiarum utilitatem dare nihil cuncteris et donis tibi datis domino foenorare. Citra adulationem scribo. Sed quando te Bernę videbo? Spes omnis ablata est. Nusquam tantum pacis dabitur, ut liceat tuto nos invisere. Belli calamitatem mire timet plebs nostra et facile induci non poterit nisi maxime irritata, quod ad bellum consentiat, et si quid pro contione tentaremus, universum evangelium redderetur exosum. Qui ex senioribus sunt, pacem qualemcunque evangelio praeponunt. Qui ex iunioribus magistratui et divitiis amplisque possessionibus initiati sunt, sese non facile in pericula ponent. Omnia igitur cogitanda vobis sunt, ne posteriora prioribus fiant deteriora. Discordia et multorum malevolentia apud nostros et tuos me plus terret quam hostis. Quicquid ita apud nostros curandum fuerit, non deerimus. Cęterum scripsimus ad vos pro hypodidascalo scholę nostrae. Si quem commodum huic provincię habueritis, mittite. Opus erit, ut linguarum elementa pueris tradere norit. Interim vale, et salva sit uxor, liberi totaque familia, symmistę et Pellicanus. Bernę, Innocentum die. Tuus B. H. An Meister Heinrich Bullinger, sinen gliepten herren und bruͤder.
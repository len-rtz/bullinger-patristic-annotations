S[alutem] d[ico] in domino. Literas et librum tuum accepi et gratias habeo de libro. Meam epistolam sive librum te accepisse tam sero et apertum non est factum mea culpa ac dolet. Quanquam providebam iam tum consilium non tam meum quam multorum Christi servatoris, ecclesiarum eius ac vestrum vere studiosorum, et inter hos Philippi, apud vos tantundem, quantum scribis, ponderis habiturum, optarim tamen, ad vos quam primum pervenisset, quod - ut testarer apud vos - religio Christi et cura ecclesiarum compulit. Nihil prorsus vos debere ad Lutheri librum respondere, non ego, sed alii censebant. Respondere equidem vos cupiebam, sed ut et vestras ecclesias apud pios homines defenderetis et, quae Christi sunt in aliis, non oppugnaretis nec in suspitionem iniquam raperetis. Nunc, quia videmini rem in eucharistia non Christum - ut Confessio habebat Basiliensis - sed memoriam tantum Christi re ipsa absentis - quod alii quidam vestrum aperte scripserunt - facere, tum nihil praetermisistis, quibus ostendatis Lutherum esse malum virum, plenum fastu fratrumque contemptu, contentiosum, praefractum, furentem, impurum, nec aliquo loco in ecclesia Christi vos eius dona et ministerium dignari, scio apud innumeras ecclesias defensionem vestram fore non levem vestrum ac ministerii vestri accusationem. Obiicitis, quae ille in vos; sed et ista mihi et quam plurimis dolent ut quae maxime. Ad vestram confessionem vitam et omnia vultis deponere. Nos tantundem deposuimus et ad nostram, idque non quando nos perpulit adversarius, sed quia monet verbum Christi. Non cedetis nec tacebitis, nisi apertis scripturis convicti. At qui nolit, convinci his non potest. Me non cum adversariis, sed cum veritate Christi coniuncturum scripsi. Non minatus sum, siquidem de Capitonis et mea actione pro concordia narretis aliud, quam res habet - id quod certe fecistis. Non enim nec Capito nec ego vobis Basileae diximus tantum esse inter Lutherum et vos discrepantiam verborum, siquidem vos in sacra coena absentis tantum Christi symbola ponatis, sed siquidem exhiberi per ecclesiae ministerium in sacra coena cum pane et vino veram corporis et sanguinis domini communicationem agnosceretis et negaretis tantum naturalem symbolorum cum corpore et sanguine domini unionem aut localem illorum in his inclusionem, ut scilicet Confessio Basiliensis habet. Haec, inquam, si sentiretis, ita diximus nihil re, sed verbis tantum inter vos controverti. Iam autem scribitis vos Capitonem et me vobis Basileę in primo conventu hac de re habito simpliciter proposuisse contentionem sacramentariam mehr in worten dann im grund gestanden sein. Id si tulerit Lutherus nec me pertraxerit in causam, ipse me ei non admiscebo - non certe vestri styli metu (veritas enim apud filios ve-ritatis vincit tandem), sed quod contentionem omnem inter ministros ecclesiarum pernitiosam novi et alia multo magis necessaria ecclesiis scripta praestare non valeo. At si Lutherus ea de re me impetat, id de nostra narratione apud vos testabor, quod ex actis conventuum vestrorum, quibus interfuimus, ac etiam novissimi Tigurini clare possum demonstrare. Si propterea excipietis vos me aliter, quam e re sit ecclesiarum, dominus dabit mihi, ut me a vobis expediam bono ecclesiae. Scribis: „Si ingratus et iniquus nobis esse perrexeris“. Ego vero opto a vobis cognoscere, cui vestro in me beneficio ingratus unquam extiterim aut quid in vos designarim iniquitatis; satisfaciam vobis, si potero. Amicitiam inter nos et fraternitatem non minus coluisse me scio, quam vos erga me colueritis in ultimo quidem vestro conventu Tiguri et postea aliquamdiu. Domino autem et ecclesiae eius illa condonavi et, quae verae charitatis sunt, sectari studui. Idem porro studebo, etiamsi - quod dominus avertat - me in causam hanc vel vos vel Lutherus vel utrique pertrahatis. Dominus custodiat me, ne aliud agam, quam quod e re sit ecclesiarum ipsius, detque spectare semper, non quid liceat, multo minus quid libeat, sed quid expediat ad sanctificandum nomen ipsius. Opto vos in ipso optime valere. Mitto libellos meos, magis ut declarem, quod studeo esse gratus vobis, quam ut putarim lectionem eorum vobis aliquid collaturam. Iterum valete. Argentorati, 9. aprilis 1545. Optimi viri, cogitemus et consyderemus, quam sint hi dies mali et, si unquam, hoc certe tempore oporteret nos versari in nostro ministerio cum timore et tremore multo omnique ratione vitae nostrae, verbis et scriptis orbi testari nihil nos velle scire quam dominum Iesum et hunc crucifixum, et ab eo longe abesse, ut ulla in re quam in cruce domini nostri Iesu Christi gloriari nobis lubeat. Nolo, ut praedicationi Christi ob ullam mundi iniquitatem tantulum detrahatur, aut tenebrae ulla in parte in eam inducantur. Eam autem opto a nobis omnibus efferendae illi et illustrandae observari religionem, cuius in Christo domino et apostolo eius exemplum videmus nobis esse propositum. Video, quid in me ipso, quid in iis, quibus irati estis, iure desideretis. Video, quid etiam in vobis iure desideretur. Singuli itaque, et qui prior potest ante caeteros, ad praescriptam nobis a domino formam nos conformemus, ne cuiquam ullam demus offensionem vituperandive ministerii nostri occasionem, nedum causam. Me profecto moneri quam luberrime a quibusvis opto de cunctis meis erratis; audire alios cupio, quanquam sequi unum dominum debeo. In aliis autem - dum video dominum nec mihi nec aliis hominibus medendi eorum morbis facultatem ullam reliquam fecisse - ferendum puto, quod mutare non valeo, et id interim in unoquoque nihilominus colere et ad ecclesiae Christi utilitatem promovere me debere, quodcunque video donum Christi ad hoc ipsum ullis hominibus collatum esse. Christus, dominus et magister noster, ipse nos doceat et vere suos discipulos faciat in omnibus. Amen. Si ita haec mea excęperitis, ut scripsi, optimo ea animo excipite. Imperator in Belgico horrendis modis saevit, mulieres vivas defodit, viros ustulat. In comitiis proposuit per fratrem Turcam adventare; tempus igitur non esse, ut de religione in comitiis his, ut promiserat, agatur; quod etiam non sit necesse concilio iam celebrari coepto. Nam recęperit de reformatione actionem instituturum, tamen ut constaret certa religionis ratio, dum concilio generali aliquid certius constitueretur. Agendum igitur esse de Turcis, si non iusto bello petendis - cum tempus ad id bellum apparandum defluxerit -, tamen hoc anno arcendis, dum in sequentem annum iustum offensivum, ut vocant, bellum apparetur (pecunia etiam ab aliquibus statibus collecta petatur). Agendum esse et de iudicio camerae constituendo et sustinendo a statibus, de quo constituendo, si status inter se convenire non valeant, debere eos sibi deligendi iudicem et assessores potestatem facere. Ab augusto enim nullum iudicium camerae fuit, quod de assessoribus et iudice non potuerit convenire. Inter electores maior pars vult promissa et constituta servari in prioribus comitiis, ut primum de religione agatur. Idem civitates petunt. In ordine principum, quia episcopi numero superant, maior pars imperatori assentitur omnia, minor sentit cum electoribus. Itaque de communi responso convenire non potuit; singuli ergo suum regi dederunt. Dominus det constantiam iis, qui sunt in meliore sententia. Interim Brunsvicensis struit insidias Monasteriensi, cui adest pseudoclerus illius. Via ad landtgravium affectatur. Brabanti Brunsvicensi clam adsunt; militem iam coegit gregarium. Imperator, qui ante egit de sequestranda ditione Brunsvicensi, donec causa iudicetur, nunc petit Brunsvicensem simpliciter restitui, ne qui motus in Germania fiant. Foedus papisticum instaurant, cui et Lotharingum dedisse se aiunt. Videtur antichristus aliquid velle audere. Dominus eum reprimat et ad veram nos omnes poenitentiam adigat et in se consensionem. Amen. Coloniensis gravissime etiamnum dimicat cum suis, quem vestris precibus commendo ut et Monasteriensem. Clarissimo viro d. Henrico Bullingero, Tigurensis ecclesiae ministro primar[io] fidelissimo, s[uo] fratri char[issimo].
Gratiam et pacem a domino per Iesum Christum. Causam Erasmi una cum Funckio pro viribus egi. Quid invenerim, consulis epistola ad verbum indicabit, quare non est, ut iterum calamo conmendem[!]. Scribsi Erasmo fere summam totius negotii; poteris tu illi consulis nostri epistolam mittere. Ego doleo vices boni viri, inmo[!] nostras, quorum causa mundo semper odiosa est. Nichil tuarum literarum plusquam per annum accepi, quare non est, ut me a te alienatum credas, mi Bullingere, cum quo noctu diuque versor in biblioteca mea, quam tui labores non mediocriter exornant. Quod decubueris, doleo; quod convaluisti, plus gaudeo. Charissimum Leonem nostrum ad dominum concessisse non illi, sed ecclesie Tigurine maxime invideo. Dominus illum cum foenore corporis etiam aliquando ducat ad celestia! Tempera, mi frater, labores tuos, non nobis, qui tales innumeros cuperemus, sed tibi, ut diutius quam multis prodesse valeas (es sind beßer gethaylte dann gemanglete maal). Ego commentariorum tuorum libros non dum vidi, neque adhuc ad nos pervenerunt; avide tamen illos exspecto, crede michi. Quod speciatim Schwenckfeldianis nugis responderis, valde gratum est michi et erit multis acceptissimum, ne dicam summe necessarium. Ego legam summa diligentia, ubi dominus in manus dederit, libereque tibi indicabo, si per inposibile[!] aliquid indignum homine invenero. De Pannonicis rebus nichil certi apud nos habemus, dann das unser volck, in sybenzigtaußend starck, hatt im gantzen leger mitt großem ernst das nachtmaal gehalten, sind dornach fur Bäst gezogenn des wyllens, mitt dem feind zu schlagenn; der herr geb gnad! Euandro literas misi, ut petis. Ceterum nolo, mi Bullingere, persuadeas tibi Gervasium tuum ut veterem amicum et charissimum fratrem in domino excidisse; idem sum, qui antea, nec mutabor, crede. Uxorem tuam cum charis pignoribus saluta nomine meo et uxoris meę. Ego cum familia valeo. Vale tu cum tota tua familia. Salutat te Friderichus meus et Bartholomeus Bertlin. Dominus sit semper tecum. Date Meminge, 2. octobris anno 1542. Tuus Gervasius Schuler. Ornatissimo viro Heynricho Bulling[ero], Tigurine ecclesie antistiti vigilantissimo, domino et fratri in Christo multum dilecto.
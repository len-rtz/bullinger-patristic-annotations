C[oelius] S[ecundus] C[urio] per Christum dominum S. D. Laelius noster mihi gratissimas a te literas attulit, quibus semper tuum erga me amorem recognosco. Quod de Heinrycho filio tuo scribis, ut mihi eum scrupulum eximas, qui pungebat animum, tibi prorsus credo, etiam si LÄ™lio in diario tempus meae et filli tui profectionis non ostendisses. Itaque neque a me ullam in te offensionem profectam fuisse neque quicquam de tuo in me amore diminutum fuisse mihi deinceps persuadebo. Quod vero etiam meos De amplitudine regni dei dialogos attinet, non video, quid hoc argumentum turbarum, praesertim piis, possit afferre, cum faciat ad dei amplificandam gloriam, quam maxime illustrare atque exaggerari cupiunt pii omnes, nec amplificari, quantum satis sit, atque eius meretur amplitudo, possit. Neque enim hic ullum est novum dogma, sed tantum de ea quaestione in utranque partem disputatur idque sine pertinacia. Quamquam, ut aliis literis scripsi, plurimi tuam admonitionem facio nec sum quicquam temere facturus, sed domini voluntatem expectaturus, cui cum me atque omnia mea semel commendaverim atque ipsius gloriae consecraverim, me aberrare non patietur. Et ago tibi etiam gratias pro isto tuo consilio, tantum abest, ut aegre feram, quod non aliunde quam ex amore erga me tuo proficisci mihi persuadere non possum. Uxor, filii, amici ac praesertim Laelius te ex animo salutant, ego vero etiam reverenter atque una tuos omnes, quibus omnia feilcia precor. Basileae 19. ianuarii 1554. Tuus ex animo C[aelius] S[ecundus] C[urio] subscripsit. Clarissimo atque sapientissimo viro domino Henrycho [Bu]llingero, antistiti [Tigu]rino, domino suo observando. Tiguri.
Gratiam et pacem. Cui vero displiceat iudicium illud exactissimum de non iungendis foederibus cum antichristianis episcopis et praelatis? Ego illi per omnia subscribo. Suffultum est enim solidis scripturae testimoniis, scripturae exemplis clarissimis rationibusque plane evidentibus. Est praeterea pro ratione loci, temporis et personarum, quicquid in huiusmodi consultationem venire debet et solet, prudentissime expensum. Quod meam brevem scriptionem attinet, ego quidem non episcopos aut praelatos spectavi, sed Helvetios, ingenue iam confiteor verum. Speravi futurum, ut civitas aliqua coiret cum illis in foedus, qui bona ex parte evangelio nomen dederunt, quorum minima pars, ut evangelium nondum recepit, ita non persequitur. Huc scilicet spectavi. Aliud plane scripturus, si scivissem de episcopis fieri quaestionem. Sed haec hactenus. Scis, quam ex animo cupiam arctius nobis quosdam copulatos. N. consultationem, pro qua ingentes ago gratias, remitto. Oro autem, ut solita fide mecum agas, praesertim in periculosis hisce temporibus, necubi cesses, sed scribas frequentissime. Vides enim, quam ipse sim summis in negotiis diligens et assiduus. Expectamus legatos ad marchionem missos; qui ubi redierint, scies, quod responsi [...]derit belua. Age, oremus assidue ad dominum. Videor mihi videre ingentia mala Germaniae imminere. Vita vere poenitens iuncta precibus multum nobis conciliabit pacis. Qui has tibi offert, d. Ioannes Hallerus, is est, qui mittitur Augustam. Oro, mi frater, ut ipsum tan[quam] me ipsum habeas commendatum. Est vir modestissimi pacatissimique ingenii, Graece et Latine doctus, satis exercitatus in literis et concionand[i] facultate. Proderit illi plurimum, si ipsum quoque instituas, mores ecclesiae illius depingas. Si qu[as] ab Augusta ad te scripserit, fideliter consulas et diligenter respondeas. Sed hic scio te optim[e] functurum amici officio, non propter me tantum, sed magis propter gloriam domini ecclesiaeque utilitatem. [Dominus] Iesus [s]ervet te cum tota domo et urbe. S[alvi] sint frater d. consul, d. Zviccius, d. Funcklius et [re]liqui viri boni. Plura exponet tabe[ll]io. Tiguri, 10. novembris anno 1545. H. Bullingerus tuus. Habet comitem itineris Huldrychum Zvinglium, piae memoriae Zvinglii filium legitimum, qui, ut vides, facie parentem refert per omnia. Redibit is cum veredario. Abit modo spectatum aut visum urbes illas Sueviae celebres. Hunc tibi vel propter optimum parentem commendo. Oremus, mi frater, ne Hesso, principi optimo, eveniat, quod Achabo, qui, quod Benhadad, regi Syriae in bello capto, pepercerat, a vate divino audit: „Quia dimisisti virum dignum morte, erit anima tua pro anima eius“ [1Kön 20, 42], etc. Quod si potes, urge hoc verbum, ut ad principis aures perveniat; idem ego facturus sum. Praeclaro viro d. Ambrosio Blaurero, fidelissimo Constantiensis ecclesiae antistiti, suo in domino semper colendo fratri. Constantz.
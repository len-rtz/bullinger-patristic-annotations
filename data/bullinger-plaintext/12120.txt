Gratia et pax a Deo patre per Iesum Christum. Vehementer gravisus sum, Bullingere doctissime, quod ex tuis ad Coelium literis intellexerim, te ac tuos collegas et symmystae omnes esse prospera valetudine: sed valde cruciavit animum meum nuncius ille qui ad nos pervenit de libello quem nuper edidit Lutherus de negotio eucharistiae. Utinam capularis senex aliam nobis cygneam cantionem cecinisset, quae plus ei attulisset ornamenti, amicis vero et bonis omnibus plus voluptatis atque utilitatis, et minus oblectamenti hostibus nostrae religionis. Nam quamvis sim eius linguae ignarus qua liber ille scriptus est, me tamen parum recreat, imo graviter angit animum meum, si vera sunt quae de eo audivi, tum ex tuis literis tum ab amicis, nuper quum Bernae essem: quae a vobis omnibus scripta non arbitror nisi vera sunt. Audio vos adversus eum parare responsum, quod vobis non ausim dissuadere. Non enim opinor vos ad scribendum fuisse animum appulsuros, nisi id magnopere res ipsa postularet et a vobis extorqueret. Nam quid hactenus profectum sit huiusmodi scriptionibus, quibus contentiones magis accensae sunt et quibus nos ipsos fabulam praebuimus hostibus, res ipsa satis superque loquitur. Optarim itaque omnes huiusmodi occasiones nobis praeripi et penitus adimi, ne spem hostibus faciamus, futurum ut aliquando nostris ipsorum telis Madianitarum more confodiamur, et mutuis concidamus vulneribus. Non possunt non esse vehementer cruenti isti congressus inter eos qui eandem religionem profitentur, in ipsis ecclesiae visceribus ac tanta externorum hostium turba. Sed quid agamus in tanta quorundam importunitate, qui malum utcunque sopitum excitant, qui tales se gerunt ut silere non possimus? Ardentissimis votis id nobis serio esset a Domino poscendum, ut linguas et calamos cogeremur tantum acuere ac stringere in eos qui se apertos ecclesiae hostes profitentur, non autem in eos qui nomen aliquod retinent in ecclesia, quorumque ministerio non vulgariter pietatis studia aucta sunt. Sed quando veritatis suscipiendum est patrocinium, silentium abrumpendum est, ne eo ecclesiam prodidisse videamur. Non ausim igitur meam sententiam vestris opponere consiliis, nec a vobis perpetuum silentium postulare, postquam audio vobis iustam esse oblatam scribendi occasionem. Neque ausim rursum vos modestiae admonere, ne convicium retalietis convicio, quandoquidem eam vos vestra sponte, nullo accedente monitore, talem spero exhibituros, ut nemo non possit iudicaro quantum moroso seni peperceritis, quamque vestra iuventus temperata sit senili maturitate. Hoc solum a vobis cupio impetratum, si quid habent ponderis meae apud vos rationes, ut quoad eius fieri poterit studeatis ista, quae a bonis audiri non possunt citra gravissimum animi dolorem; iis non patefacere qui eorum sunt penitus ignari: quae eius sunt generis ut tutius ignorentur quam exeant in vulgus. Haec adiicio quod audiam, si verus est rumor qui ad nos sparsus pervenit, vos gallica, germanica et latina lingua responsuros. Nolim temere vestra damnare consilia, ut qui forte causas ignorem vestrarum deliberationum. Sed nisi aliud est quidpiam gravioris causae, aut sanioris consilii, quod non pervideo, in hac potius sum sententia, et mecum amici omnes quos hic habeo, et quotquot melius consultum cupiunt paci ecclesiarum, ut lingua tantum vernacula, qua liber editus est, respondeatis. Satis vestro functi officio, meo quidem iudicio, videbimini, si iis satisfeceritis qui eo libello offensi fuerunt, ac deinceps offendi possunt. Qui ignorant, quique non intelligunt, tutius ignorabunt. Qui solum latine, germanice aut italice norunt, linguae germanicae ignari et imperiti, nullo suo incommodo ignorabunt, quod forte sine suo aliquo periculo discere non poterunt. Utinam ne verbum quidem audirent nostri unquam de huiusmodi contentionibus. Non haberent adversum nos arma hostes nostri quibus nos impetunt. Si in alias linguas liber transfusus esset, iustiorem videremini occasionem habuisse, si et vos linguarum beneficio usi earum multitudine causam vestram et ecclesiae tueremini. Haec scribo ad te, Bullingere amantissime, liberius forte quam me decuit, sed non liberius, opinor, quam tuam deceat humanitatem, et istam tuam ingenii suavitatem, et nostram amicitiam, qua fretus hanc mihi sumpsi audaciam, non ut sus docerem Minervam, sed ut aliquid amicus apud amicum de communi ecclesiae profectu et negotio ad te scriberem, et occasionem arriperem interrumpendi diuturni tui atque mei silentii, quo nostra amicitia nonnihil expergefieret. Nostri omnes recte valent gratia Domini. Genevae editur liber Calvini nomine adversus Libertinos, de quorum secta et moribus nihil opus ut ad te scribam, quippe qui rem totam probe teneas. Si non gravaris salutabis meo nomine collegas ac symmystas tuos. Fratres nostri te omnes salutant. Vale. Lausannae 21. Ianuarii 1545. Tuus Petrus Viretus. Singulari eruditione ac pietate ornatissimo D. Henricho Bullingero Tigurinae ecclesiae pastori vigilantissimo Tiguri.
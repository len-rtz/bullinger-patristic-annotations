S. Iam ante quoque scripsi, pater inprimis observande, de statu rerum mearum. Quae num acceperis, ignoro. Nullas enim e patria literas accepi, ex quo Basilea discessi. Iterum igitur scribo et vehementer oro, ne in aliam partem, atque ego feci, abitum meum interpretari velitis, qui paratus sum et tibi et omnibus, quos deus mihi praefecit, per omnia morem gerere. Nam quod ab hoc, ubi nunc sum, loco solum absterrebat, re ipsa comperio sine periculo esse. Vivo alioqui satis foeliciter laboreque victum mihi paro publice praelegendo. Itaque deo immortali gratias ago, qui me nusquam destitutum esse patiatur. Salutabis, obsecro, d. Iacobum Ammanium et reliquos praeceptores in perpetuum colendos. 20. februarii 1540. Parrisiis, prope collegium Plessiacum in vico Iacobęo, ubi tres pisces dependent. Otho Werdmüllerus, tuus filius obsequentissimus. Celeberrimo viro d. Heinrico Bullingero, domino et patri suo in perpetuum colendo. Zürich.
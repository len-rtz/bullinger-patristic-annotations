S. D. Maximo cum dolore audio, frater in domino colendissime, vocari per te Iacobum, chirurgum nostrum; unde facile coniicio non satis recte habere res tuas. Oro dominum ex animo, nec orare desinam, ut te ecclesiae suae et nobis omnibus restituat incolumem! Charissime mi frater, curam tui ipsius habe. Nulli te periculo temere inieceris, etiam atque etiam obtestor! Consulta cum optimis diligenter, quid facto opus sit. Dominum inprimis ora. Is est animarum et corporum nostrorum medicus. Idem ille suo fidentes praesidio nunquam deserit. O felicem nuncium, qui nunciarit restitutum esse te nobis! Dominus Iesus misereatur tui et servet te! Porro non postulo, ut quicquam mihi scribas, etsi aegerrime tuis caream. Nolo, ut tibi morbum laboribus vel augeas vel concilies. Utinam per Funcklium, fratrem dilectum, si quid putares operae precium esse, scriberes. Sed nolo hic quoque tibi molestus esse. Ultimas tuas una cum aliis ante illas scriptis accepi. Lucas meus ita me urget et sibi soli detinet affixum, ut brevior sim in omnibus. Ne nunc quidem licet mittere epistolam militibus Helveticis scribendam. Mittam alias. Nisi vero aliud tibi visum fuerit, consulibus et senatui Augustano Lucam meum dedicabo. Scribam deo volente sequenti septimana praefationem. Doleo valde Welserum nostrum eam incidisse infirmitatem. Utinam revaleat rursus! A comitiis Badensibus quaedam quidem habeo. Omnia autem scribam, ubi certa fide didicero omnia. Valde solicitos tenet nos bellum Germanicum. Dominus omnia bene vertat. Is te nobis restituat incolumem. Vale, charissime mi frater, una cum clarissimis viris, fratre et consobrino tuo. Vale iterum atque iterum. Augusti 14. sub 8. pomeridianam 1546. Bullingerus tuus. Clarissimo viro d. Ambrosio Blaurero, fratri incomparabili suo. Constantiae.
S. D. In tuis, colende frater, nihil est, ad quod respondere necesse sit. Certum est caesarem, ubi commode poterit, nobis non parsurum, ac modo se affert commoda occasio, qua nos adoriri poterit. Ambit foedus rex Gallorum. Inter alia queritur principem Placentinum periisse miserabiliter. Unde ego coniicio inter papam et Gallum esse syncretismum. Si ergo nos coniunxerimus vires nostras Gallo, papae sumus milites. Ego in magnis versor difficultatibus et anxietatibus! Oro dominum, ut is ecclesiae suae adsit. Quidam putant res suas non fore salvas, nisi per amicitiam cum Gallo. Ego video et certo scio ita nos perituros per amicitiam Gallicam, ut perierunt hactenus confoederati nostri. Domino displicet hoc foedus. Dissipabit ergo cum interitu et internicione Galliae et Helvetiae. Utinam vanus sim vates! Ioannem Buchterum protinus ad te vocato. Iubeto, ut sine mora ascendat Tigurum. Laborat pater eius laetali morbo. Utinam non sepultus sit, priusquam ille Tigurum perveniat! Quodsi morietur (ut certo moriturum brevi autumant medici - ac ipse signa mortis in eo deprehendi), non frustra redierit filius: Est enim mater vidua multis liberis onerata, non habens  ullum solatium. Hic ergo matri adsit, oportet. Ne ergo differat, sed protinus accingat se itineri! Id serio illi dices parentum et meo nomine. Pater in morbo semel et iterum clamavit: „Louff, Hans, du findst mich sunst nitt mee!“ Dominus illum confirmet in vera fide. Ego iam ad ipsum redeo. Mea sententia non attinget crastinum diem, sed deo omnia possibilia. Vale aeternum. Tiguri, 14. octobris 1547. Salvi sint Dryander, Gastius et reliqui. Bullingerus. Sagend Gasten, das ich nienan keinen Persium gesähen habe. Höusch inn noch. Sinem lieben herren und bruͦder H. Oßwalden Myconien, predicanten uff Burg zuͦ Basel.
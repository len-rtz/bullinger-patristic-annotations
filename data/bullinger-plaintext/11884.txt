Sonders freuntlicher, vertrauwter lieber herr und bruͦder. Auff ewer schreiben diß mal nun sovyl wie ouch vormals, das ich ongezweyffelt und gantz getröster hoffnung byn, diß sach solle in der stille belyben byß uff zyt, so der herr will, das sy an den tag gepracht werde, sonderlich dieweyl weg vorhanden sind, durch die meinem lieben vetter hieruß nitt geringer nutz, dessgleichen ouch vyllicht gmainer statt ensten kan on eroffnung der kunst, wiewol ich in ansechen nitt geringer ursachen vyl lieber seche, das solichs gegen dem Frantzosen dann gegen dem kaiser beschäche. Dann es mich etwas vyl fahrlicher beduncken will des erfinders halber, davon ich aber nitt weyter schreiben kan; dann dieweyl ir nitt gedencken mögt, euch mitt fuͦgen hierinn handlen mögen, will ichs allso by dem belyben und ruͦen lassen mitt pitt, mir zuͦverzychen, das ich euch um sovyl mitt disem handel bemüht habe, wiewol mir noch offt treffelich angst, wynd und weh darhinder ist; furcht etwan menschlich anfechtung und art, es möcht der lystig teuffel ain göckele machen, das ouch aim uffrechten gmuͤt zuͦ geschwind were und blendung anrichten köndt. Truwen doch dem lieben gott, er füre unß nitt in versuͦchung. Darum wellind ir inn ouch mitt hertz und glouben anruͦffen und mich euch allzeyt bruͤderlich und christlich lassen bevolchen sein in diser geschwynden und erschrocklichen zeyten, das ich in meinem ampt getruw und ainer möge sein auß den geringsten knechten des herren, den er, so er kompt, wachend erfinde etc. Die Reformation ist mir noch nitt zuͦkommen, warten dero; dann er mirs yetz zwaimal geschriben und zeschicken verhaissen hat. Wellt ewer ersamen, christlichen hausfrauwen, kinden mitt allen liebverwandten vyl dienst, liebs und gruͦtz mitt wünschung alles guͦten sagen; beger hertzlich ewer aller getruw furpitt. Datum Costentz, den 19. jenners anno 1544. Meinem gunstigen, lieben herrn Rösten wellt von mir all mein möglich guͦtwillig dienst sagen; das ir uns begeren truw gegen und an euch zesein, sind ir ja on zweyffel gewert. Der truw, starck gott erhalt unß gnedigklich in seinem schutz und schirm. Domino Heinricho Bullinge[ro], fratri et amico incompar[abili]. Zürich.
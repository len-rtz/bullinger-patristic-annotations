Gratiam et pacem a domino. Vocatur ad nos Frisius, ut ei ludo praesit, cui tu aliquando eras praefectus. Inhortare obsecro virum optimum, ut eam functionem alacri obeat animo. Consultationem illam bene longam misissem nunc, sed quaedam erant adhuc excribenda. Proximo itaque et fidelissimo committam nuntio. Ubi audierit Gastius me illa uti, non succensebit, opinor. Reddam vero immaculatam et fide optima. Ad reliqua respondet Leo. Non potui satis mirari de mascula illa consultatione. Dominus confirmet nos in omni bono. Amen. Nuncius hic nunquam non plenis buccis praedicat tua et uxoris tuae benefitia. Dominus sit merces tua. Turcarum rex imminet Europae. Orandus est dominus. Vale una cum tuis foeliciter. Scribam et ego Bernatibus, ne proscribant in ditione ipsorum Retrac[tationem] Buc[eri]. Etiamsi neque nobis placeant per omnia, nequaquam tamen proscribemus. "Omnia probate; quod bonum est, tenete", ait apostolus [1Thess 5, 21]. Venum apud nos exponuntur et blasphemiae Eggii et Fabri etc. 4. martii 1537. H. Bullingerus tuus ex animo. Praestantissimo viro d. Osvaldo Myconio, domino et fratri suo colendissimo.
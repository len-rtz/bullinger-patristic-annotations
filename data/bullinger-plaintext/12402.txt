Gratiam et pacem a domino. Singularis tua, qua hactenus erga me usus es, et humanitas et benevolentia, domine et pater colende, facit, ut saepius literas ad te qualescunque exarare audeam. Atqui, cum prius literas meas nullius magni momenti res continentes haud iniquo tuleris animo, nunc, si de aliqua re scribam, haud oneri tibi fore iudico. Quare rogo pro pristina tua facilitate, quę singulis aditum ad te facit, has meas excipias literas. Est enim nonnihil, quod plurimos bonos apud nos sollicitos tenet; quam sollicitudinem facile tu eximere poteris. Quid autem sit, paucis expediam. Accepimus (incerto tamen vel parum spectatę fidei authore) tabellarium quendam ducis Saxonię electoris cum insigni principis, Tigurum cum literis missum, praecipue habuisse, quod tibi allatum oportuerit. Inter spem et metum haeremus. Superbum enim, arrogans et intractabile Lutheri ingenium haud sinit mitiora ulla de eo sperare. Multi boni expectant meliora de Luthero et cuperent eum accedere veritati; non quod sine Luthero veritas non sit permansura, sed ut tandem altercationes, dissidia, pugnę et gravissima offendicula ex ecclesia tollerentur. Nosti enim plurimos hac contentione eorum, qui evangelici dicuntur, infirmos haud parum offendi. Timent etiam plurimi, ne quid attrocius a Luthero veniat, quamvis vix quicquam magis atrox inveniri aut excogitari queat; non quod veritati timeant, quę invicta manet, sed ne magis adversarii veritatis habeant, quo gaudeant. Praeterea de seditione Ravenspurgi orta quaedam ad nos allata sunt, quae erant atrocia multumque damni bonis datura, nisi dominus vigilasset vimque hostium infregisset. De his rogo, si licuerit per occupationes, si quid certi habes, scribas, non quod arcana expiscari velim, sed tantum, si, quid sit certo, audiamus ac fidem rei adhibere audeamus. In hoc non modo mihi facies rem gratam, qui totum sum tuus, sed plurimis bonis et piis multo gratissimam. Orarunt etiam, ut per certum nuncium ad te de his scribam, quo ipsis, si quid sit, referre possim. Studebunt hoc omnes boni quacunque occasione promereri. Breviter scribo; si enim quid fuerit, ipse nosti; sin ficta omnia, non est, quod te obtundam. Precibus etiam multis non opus esse scio. Tua enim erga me benevolentia et beneficiorum magnitudo facit, ut quidvis mihi de te pollicear. De his ergo tuas expectabo literas, quas, ubi ocium fuerit tibi, rogo, ad me mittas. Salutem dicas, velim, tum meo tum uxoris meę nomine omnibus tuis. Vale in domino. Aarovię, 17. februarii 1546. Tuae humanitati deditissimus Christianus Hochholzer. Clarissimo et doctrina et humanitate viro d. Heinrycho Bullingero, Tigurinę ecclesię antistiti vigilantissimo, domino tanquam patri suo plurimum colendo.
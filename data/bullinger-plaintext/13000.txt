S. D. Quae hic Augustae gerantur, Bullingere charissime, abunde referre potest dilectus in domino et vester et noster frater ac symmysta Ioannes Rumannus, qui iam ad vos bona cum gratia nostrorum revertitur, id quod ab ipsis non sine iusta causa petiit et obtinuit. Optarim mihi tantum dari occasionis ad petendum et tantum benevolentiae nostrorum ad obtinendum calamitoso hoc tempore dimissionem; sed cogor hic hęrere, non solum cum periculo meo ac meorum, verum etiam  cum incredibili cordis mei cruciatu propter rerum omnium disturbationem et verę pietatis prophanationem ac blasphemias malevolorum, quas quotidie audire et vorare cogimur. Hallerus, veritus offendiculum ecclesiae, cogitat tantisper manere, dum vel per vos revocetur vel aliam aliquam sufficientem abeundi occasionem accipiat. Intra biduum expectatur caesaris adventus, qui utinam ecclesiae nostrae nihil adferat incommodi! Urgetur Germania flagello domini ad resipiscentiam. Utinam manum percutientis et graviora minantis agnoscamus. At vereor, ne sic quoque permansuri simus in consueta obstinatione. Cogitate vos isthic, quid vestram quoque gentem nostro exemplo maneat, et totos vos ad praedicationem resipiscentię convertite. Nos hic vix mussitare audemus. Orationibus ecclesię vestrę, quaeso, nos diligenter commendate. Augustae, 1547, 14. iulii. Totus tuus W. M., quem nosti. Salutem meis verbis d. Gvalthero ac reliquis fratribus omnibus. Clarissimo viro d. Heinricho Bullingero, Tigurinę ecclesiae antistiti vigilantissimo, domino ac fratri in Christo plurimum colendo et amando.
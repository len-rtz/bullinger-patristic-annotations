Philips von gots gnaden lantgrave zu Hessen, grave zuͤ Catzenelnbogen etc. Unsern gnedigen gruͤs zuͤvor, hochgelarter lieber besonder. Wir haben ewer schreiben an uns empfangen. Unnd ist nicht one, wir hetten bey euch und ewern mitvorwanten gern daß best gethon, dormit absonderung unnd trennunge vorhut wurden were. Unnd was wir noch, dormit trennunge und absonderung unter den standen, so das evangelium angenomen haben, vorhut und jederman bey dem evangelio in ruhe und frieden pleiben und gelassen werden mucht, thun konnen, sovill der almechtige gnade vorleihet, das seint wir genzlich geneigt. Solchs wolten wir euch hinwidder gnediger meynunge nit bergen. Datum Korembach, am sontagk noch nativitatis Marie anno etc. 32. Philips L. z. Hessen etc. s[ub]s[cripsi]. Unserem lieben besondern, dem hochgelarten Henrichen Bullinger, zuͤ Zürich ecclesiaste.
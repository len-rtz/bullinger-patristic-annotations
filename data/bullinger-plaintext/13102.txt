Lieber herr und bruͦder, jetzund, so ich 10 uußgepredigt, kumpt min herr b[urgermeister] zuͦ mir und sagt mir, wie uwer herren brieff in unserm radt mitt grossem mittlyden und bedurre verläsen worden, dann man truwt der sach nut. Laocoon sprach: „Creditis avectos hostes? etc. Sic notus Ulysses?“ Frylich söllt man den Granvellen lernen haben kennen, quo non vivit in hoc orbe universo astutior et maliciosior. Habet is filios episcopos. Horum regnum cupit incolume, imo amplificatum. Ac episcopus ille vester incipit urgere vos, ut aliquando recipiat, quod diu postulavit apud caesarem. Ich bitt üch, wie in dem nächtigen schryben, sächt umb üch, dass ir nitt betrogen werdent wie andere stett! Iam tibi soli scribo et suggero: Cavete, ne forte sint inter vos, qui caesarem magis diligant quam patriam. Min herren schribend in alle 12 ort, doch nitt, das sy von üch schriben habind, sunder das sy guͦten grund habind, das Constantz in einer ußsönung handle und handlen werde, etc. Hinächt und morn louffend die löuffer hinwäg. Lassend mich wüssen, doch mitt sattem grund, ob nitt darinn ze handlen, das gemeine Eydgnossen ein dappffere bottschafft zum keyser sandtend: Diewyl Constantz, bißhar ir liebe nachpurn, sich fridlich und wol gehallten, zuͦ begären an keyser, das er sy gnedicklichen bedächte mitt einem lidlichen friden, und insonders diewyl wir ein erbeinigung mitt imm habend, das er könfftig ursach, unwillen und kriegen ablegen wölle, und in Constantz kein frömbd volck legen, etc. Gäbend mir bald antwort, ob doch neißwas darinn ze handlen, oder wie zuͦ handlen, oder ob es zuͦ spaadt sye, oder wie die sach anzegriffen. Ich schrib üch das uß frommer lüten angäben. Berichtend mich gruntlich! Gott mitt üch! Der gäb üch gnad und krafft. Wie die sach fallt und geradt, versähend üch zuͦ mir alls zu üwerm bruͦder. So ir mee sicherheit by uns ze haben vermeintend, stadt üch und den üwern min huß und heim off: Alles, das min, ist üwer. Gruͤssend mir die üwern. Datum Zürych, 25. octobris anno 1547, umb 11 ur vormittag. Bullinger. Sinem lieben herren und bruͦder m. Ambrosien Blaureren, predicanten zuͦ Co[nst]antz.
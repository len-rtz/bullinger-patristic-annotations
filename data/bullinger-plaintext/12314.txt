Salus et pax a deo. Quae in literis tuis mihi gratissimis de d. Conrado Claussero Tigurino testatus es, vir doctissime, omnia, ubi ad nos pervenit, pulchre praestitit, nempe quod sit Graece et Latine doctus, in divinis et humanis literis non vulgariter eruditus, humanus et fidelis; quae facile ex multis argumentis cernere licuit: Transtulit enim interim, quando mecum habitavit, librum primum Theophili Graeci ad Autolycum ex Graeco in Latinum sermonem, in cottidiano colloquio usque ad miraculum facundus, pro concione in scripturis exercitatus, in conversatione supra modum humanus, sicut nihil defuerit eorum, quae de eo adserueris; id quod eciam nostris clare fuit perspectum. Sed qui factum sit, ut pro mercede transigenda cum nostris minus convenerit, ipse abunde narrabit. Tibi interim nomine tocius ecclesiae nostrae gracias habeo uberrimas, qui hunc ad nos, nostris praecibus adactus, transmiseris. Vale in domino quam felicissime et me, licet facie ignotum, spiritu tamen notissimum, semper ama. Datum Isnae, 15. die octobris anno a Christo nato 1545. Tuus Cunradus Friccius, Isnae a sacris concionibus. Clarissimo viro d. Hainricho Bullingero, ecclesiae Tigurinae episcopo, d. suo semper suspiciendo. Zurch.
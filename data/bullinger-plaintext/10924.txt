Superior anno scripseram ad te, Philippe doctissime, epistolam, qua amicitiam petii tuam. Addideram commentarios nostros in aliquot Pauli epistolas, ut in iis videres sententiam nostram de communi religione, ne fortassis imbutus sinistris quorundam rumoribus indignum me tua putares amicitia. Is vero conatus meus haud caruit successu foelici. Scripsisti enim calendis iulii praeteritis epistolam multo gratissimam, qua te mihi totum pro tua humanitate vinculis astrinxisti amicitiae. Gratias ago tibi maximas pro isto tuo in me animo promptissimo et vicissim de me tibi, pollicearis volo, quod frater de fratre amantissimo. Nunc autem, quo arctius haereat inita amicitia, mitto hic tibi eruditissimi viri doctoris Vadiani De eucharistiae consideratione libros, munus literarium et initae amicitiae pignus. Nihil enim dubito concoeptam illam de nobis opinionem in sacramentis nos nuda modo agnoscere signa multorum a nobis abalienasse animos. Videbis autem in hisce libris, quam sancte et religiose de sacramentis loquamur. Nihil, opinor, desiderabit vel ipse de literis et pietate optime meritus d. doctor Lutherus. De tua eruditione et modestia nihil dubito. Bucerus atque Zviccius, fratres in domino charissimi, multis exposuere nobis, quae sit vestra in hoc negotio sententia et quam disertis verbis excludatis localem corporis Christi praesentiam, omnem denique eam, quae non est salva, eo quod Christus sit in uno caeli loco circumscriptive aut, quae veritati humanitatis Christi videri possit contraria, rursus quam ingenue fateamini nullam hic unionem corporis Christi cum pane corporalem, sed mysticam tantum, nullam item fieri vel localem inclusionem vel transubstantiationem vel carnalem praesentiam. Illa enim sunt, quae impugnavimus hactenus, illa vos tueri putavimus; veram Christi praesentiam nunquam negavimus. Verum si hunc legeris librum, dices, opinor, nobis convenire. Nil ergo restat aliud, quam ut domino agamus gratias omnesque animi dotes huc conferamus, ut regnum Christi, domini nostri, quam latissime propagetur, ut diligenter amicitiam veterem colamus, carnem et sanguinem vere edi et bibi a fideli mente, idque non modo carnali, sed spirituali hoc, est, indies magis atque magis conglutinemur in vero spiritu, animo et mente vera.
Gratia et pax a Deo patre et Domino Christo. Integerrime simul et eruditissime frater. Si miserrimae nostrae conditionis iustam narrationem apud te persequi instituam, longa mihi texenda sit historia. Nostram autem appello quae ecclesiam, cui praeesse nos Dominus voluit, iam aliquamdiu vexavit et nunc etiam magna ex parte premit. Sed quia neque ad singula explicanda satis in praesens suppetit otii, et boni isti viri nonnulla per se recitare poterunt, longiore epistola non ero tibi molestus. Etsi enim ipsam forte mali scaturiginem non animadverterunt, nec quorsum tenderent improborum conatus, ipsa tamen rerum facies qualis esset, non obscure perspexerunt. Utinam vero dies unus ad liberam commentationem nobis daretur. Inde enim, ut spero, non discederetur sine ingenti fructu. Habeo certe quae nec literis complecti nunc tuto posse video, nec a nobis nisi mature ultro citroque expensa et discussa transigi. Hoc tamen obiter indicabo, mihi videri, nos diuturnam ecclesiam non habituros, nisi restituta in integrum antiqua illa, hoc est, apostolica disciplina, quae apud nos in multis partibus desideratur. Nondum extorquere potuimus, ut pura sanctaque reduceretur excommunicationis observatio. Ut urbs quae est pro amplitudinis suae modo populosissima in paroecias distribueretur. Quemadmodum enim fert confusanea haec administratio, vulgus hominum concionatores nos magis agnoscit quam pastores. Alia sunt permulta quae quum emendata vehementer cupiamus, nullam inire possumus rationem, nisi id agatur communi et fide et studio et industria. O si pura sinceraque tandem inter nos concordia sanciri queat. Quid enim tunc impediret, quominus publica aliqua synodus cogeretur, ubi singuli, quid ecclesiis suis maxime conducat, proponerent, ratio efficiendi communi deliberatione dispiceretur, et, si opus foret, civitates ac principes etiam mutua et hortatione se adiuvarent et autoritate confirmarent? Sed in tanta perplexitate magis rogandus est Dominus ut viam expediat. Lutheri responsionem ad vos pervenisse admodum benignam et amicam, Pellicanus nobis indicavit: qua Grynaeus sibi multam spem fieri obtinendae pacis altera ex parte testatur. Sed ea qualis sit nondum rescire potuimus. Quae ob propinquitatem ecclesia nobiscum omnia posset opportunissime communicare, nullo unquam apiculo nos dignata est. Tu, si qua se offeret occasio, non gravaberis summam saltem nobis exponere. Farellus te salutat. Salutabis meo nomine non vulgariter fratres mihi in Domino colendos, tuos collegas, Pellicanum, Leonem, Bibliandrum, praeterea Phrisium. Dominus vos omnes in regni sui propagationem vos incolumes servet. Genevae, 21. Februarii 1538. Calvinus totus tuus. H. Bullingero Tigurinae ecclesiae vigilantissimo pastori fratri et symmystae mihi observando. Tiguri.
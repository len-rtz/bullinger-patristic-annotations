Salus et pax Christi. 28. iunii abiit Ambrosius Augustam comite domino et angelis eius; hunc commendo orationibus tuis. Miserat autem, priusquam abiret, Grynęo scriptum nostrum, quod de conventu Norimbergensi senatui nostro obtulimus. Nunc optimus vir Grynęus scribit ad nos Blaureros et Zviccios bene longam epistolam, in qua confutat nostram sententiam, sed multa synceritate et charitate; meliora enim sperat, quam nos vaticinemur. Sed et nos optamus irritari nostra vaticinia, magis vero conventum ipsum irritari optamus. Iamque omnino nichil audimus et silent omnia, sed fiat, quod domino placuerit. Mitto hic tibi libellum Lutheri apertum et candidum, quem communicabis Pellicano, Leoni, Theodoro et reliquis. Proinde conclusiones quasdam mitto, sed eas omnino remittendas; non enim meae sunt. Utinam vero apud vos imprimerentur! Praeterea haud ita pridem scripsi ad te, ut me certiorem faceres, si quis apud vos iuvenis, qui mihi amanuensis loco esse posset quique nonnunquam hypodidascalum agere posset in scola. Neque vero mittendus est statim, sed describendus. Ea in re Pellicani operam cumprimis desydero; nam ille meum quoque ingenium satis novit. Valete omnes in domino incolumes. Datum 5. iulii 1539. Tuus Io. Zvick. Domino Hainricho Bullingero, fratri meo in domino charissimo.
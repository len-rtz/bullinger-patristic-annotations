Gnad und frid. Hinecht dato diß brieffs schript mir Berchtoldus also: "Der Genfernn halb ist es also ergangen: Unser herren habend sich allwäg wöllen vor krieg huͤten; nütisterminder sind uffgeprochen 110 knecht, vast all vonn Welschennüwenburg, Nüwenstat, wenig uß Bernn piet, sind 10 tag zogen durch Burgund, und 3 tag ungeässen, sind kummen nitt wyt vonn der statt Niewus, nitt ferr von Genff. Da sind sy durch verrätery gefuͤrt an ein gstrüpp und hag amm berg. Da habend die Safoyer 2000 starck uff sy abgeschossen mitt ettwas handbüchsen, da unser knächt an herd nider gefallen, die schütz lassen übergon. Und wiewol ein grusam wärffen uff sy mitt steinen gevolgt, habend doch die unsern zuͦ dem hag trungen, stich umb stich gäben, uff das die Safoyer bald die flucht genommen. Sind iro erschlagen by 300, ettliche sagend meer, ich schrib aber gern minder. Die unsern habend ouch wöllen louffen, ist die thaat darzwüschen beschähen. Uff das habend min herren sy hindersich gemanet. Die sind all heim zogen. Uff sömlichs und ouch vor habend min herren ann hertzogen gemutet, er sölle die Genfer ruͤwig lassen oder sine pündt von inen nemmenn und heruß gäben, und dorumb innet 14 tagen antwurten. Ist hüt das zyl uuß. Hie zwüschen sind warnungen kummen, daß ettlich tusend Hispanier und ettlich Italier durch Walliß mitt sampt ettlichen Wallissern kummind, Genff ze belägernn. Jetzund aber sind 3 botten by dem hertzogen, ze fryden. Die höüschend, daß man inen mee botten nachschicke. Dann der hertzog begäre alein mitt inen ze fryden, one schidlüt. Datum Bernn, 27. octobris." Sölichs hab ich üch nitt wöllen verhallten. Datum Zürych, 29. octobris 1535. Expecto Aphorismos tuos. Tuto optimo huic viro committes. H. B. Praestantissimo viro doctori Ioachimo Vadiano, domino et amico imprimis colendo.
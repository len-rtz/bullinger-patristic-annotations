Min fründtlich, willig diennst, unnd was ich eren, liebs unnd guͦtts vermag, alltzit zuͦ vor. Ersamer, wolgelertter, innsunders günstiger, lieber herr und fründ, üwer schriben, mir jetz zuͦgsanndt, beruͤrennd üwern vettern Heinrichen Widerker, den württ zuͦ Dietticken, hab ich sines innhalts verstannden unnd mag wol vermercken, das er mich gegen üch unnd anndern minen günstigen herren unnd fründen nebent der warheit verunglimpfft, unnd so ich nit mit anndern eehafften gschäfften uff mornn beladen were, wölte ich selber zuͦ üch gan Zürich ritten unnd des hanndels mundtlich berichten. Diewyl aber mir söllichs nit moglich, will ich üch doch des hanndels, so vil die federn begriffen mag, mit der warheit berichten. Unnd hat anfanngs die gstalt, alls ich von minen gnedigen herren von Zürich zuͦ einem lanndtvogt gan Baden verordnet, hab ich mich sinen getröst und gefröwt unnd offtermals by im inkert und vermeint, er wurde mir für annder das best thuͦn. Demnach hat sich begeben, das mir angezeigt, wie das Ruͦdi Lochers sun zuͦ Dietticken mer dann einmal mit der hannd friden gebrochen, unnd diewyl der lanndtvogt von Bernn da gwesen, ist er lanndtrümig worden. Aber alls ich uffgritten, ist er wider anheimsch worden, unnd alls ich des bericht, hab ich inn bysin allein mines unndervogts unnd schribers zuͦ Baden gemeltem Heini Widerker gebotten, das er mir den fridbrüchigen gefenngklichen har gan Baden bringen wölle, damit er umb sin mißhanndlung gestrafft werde. Daruff er mir mit schneller und rasser antwurt begegnet, ich habe im nützit zuͦ gebietten, dann er mir noch nütt geschworen, darzuͦ, wo ich inn sölte lassen vachen, bedörffte wol ein bosse sach daruß werden unnd möchte ergan wie zuͦ Schlieren unnd sölte ich eins thuͦn unnd die sach sunst guͤttlich richten lassen; dann der Locher eben ein grosse fründtschafft habe. Unnd alls ich söllichs verstannden unnd darab ein beduren empfangen, das er mir sölliche antwurten geben hat, unnd daruff mit im gredt: Sölte es allso zuͦgan, wann ein alter lanndtvogt abritte, das dann die selben eyd nütt mer gelten, so muͤßten min herren, die Eydtgnossen, ein nüws machen und den unndervögten den eyd anfenngklich wider geben, eb ein lanndtvogt die eyd innerne. Darzuͦ hordte ich wol, wann ich einen umb sin mißhanndlung straffen wölte, das ich eines ufflouffs besorgen muͤste; wölte ich des alls mer jetz alls harnach erwartten sin. Unnd im abermalen by dem eyd, so er dem alten lanndtvogt gethan, gebotten, das er inn gefenngklich anneme und harin gan Baden bringe. Und alls er die inzüg, wie obstat, geäffret und zuͦlest min will und meinung verstanden, und das er mir sagen sölle, ob ers thuͦn wölle oder nit, hat er mir zuͦlest geantwurt, er wölle es nit thuͦn, dann gemelter Locher sye im gefründt. Unnd alls nun ich söllichs von im verstannden und wol vermeint, er hette mir die fründtschafft zum ersten anzeigt, damit ich im nützit hette bevolchen etc., unnd im by sinem eyde gebotten, das er das still und verschwigen halten unnd ganntz niemand nützit davon sagen, so wölle ich annders in der sach hanndlen. Dasselbig er mir zuͦgsagt, unnd allso guͤttlich von mir abgscheiden. Unnd alls ich mornndes fruͤ minen löiffer zuͦ den gschwornen gan Dietticken gschickt unnd inen gebietten lassen, den genanten Locher gefenngklich anzenemen und gan Baden zuͦ überantwurten, unnd alls er hinuff komen, ist er am abent oder inn der nacht gewarnet worden. Unnd alls desselben Lochers vatter daruff zuͦ mir kommen und anzeigt, wie sin sun gewarnet und davon sye, unnd mich betten, das best ze thuͦn, hab ich daruff minen unndervogt und schriber beruͤfft und si erkundet, ob sölliche warnung von inen komme, und alls dieselben mir by ir trüw gsagt, das söllichs von inen nit ußkommen, dann si des niemand gedacht habend. Daruff hab ich nach gedachtem Heini Widerker gfenngklichen gschickt unnd gfraget, ob sölliche warnung von im ußkommen. Hat er gsagt nein, unnd es wurde sich durch kein biderman nit erfinden, unnd wer das von im rede, der lüge inn an alls ein verrätter und bößwycht. Unnd alls ich im nit hab wöllen nachlassen und vermeint, es sye durch niemand ußkommen dann inn, hat er mir zuͦlest angezeigt, es sye nit ane, alls er am abent umb zechne heimkommen, sye er by sinem knecht und taglönner sampt desselben frowen gsessen, alls si gessen habent, unnd unnder anndern wortten gredt: "Der lanndtvogt ist gar übel über Ruͦdi Lochers sun erzürnt, unnd wo er sich nit mit im vertrage, so werde er ein bössen hanndel haben." Sye nun er uß der red gewarnet, sye im nit ze wüssen. Und alls daruff ich nach dem taglönner, ouch annderer kuntschafft gschickt, hat sin taglönner gredt, er habe sölliche wortt von dem württ ghördt, er habe aber den Locher nit gewarnet. Alls er aber har zuͦ mir habe wölle gan, habe die württin zuͦ im gredt, sy habe inn gwarnet unnd wölle es me thuͦn, so offt und sich das begebe. Darnach hat des württs bruͦder unnder sinen ougen gsagt, das der Locher am morgen fruͤ vor tag usß sines vatters hus zuͦ im in sin hus kommen, und habe ein meittlin im sine kleider nachgetragen, unnd sye gewarnet gsin. Darumb sölliche warnung, vor unnd ce min löiffer gan Diettikon kommen, bschechen und von niemand kommen mag, dann allein uß sin, des württs, reden. Wiewol die württin darthuͦt, Bernnhardt Tratz habe das vom kilchweg gehördt und iren gsagt, das aber nit ist, dann er vorhin gwarnet ist. Ir mogen aber Bernnhardt Tratzen darumb beschicken und selbs verhören. Unnd diewyl nun vilgemelter Locher von niemand anderm dann uß des württs reden, ouch vor und ce min bott hinuff kommen, gewarnet ist worden etc., diewyl dann all unndervögt in iren eyden schwerent, was ir jedem von einem landtvogt in bevelch geben werde, das still und verschwigen zuͦͦ halten, damit unrecht gerechtverttiget unnd gestrafft werde, unnd diewyl ich im by sinem eyd gebotten, das still unnd verschwigen zuͦͦ halten, unnd er mir dasselbig zuͦ thuͦnde zuͦgsagt. Wie nun er söllichen eyd und zuͦsagen gehalten, mogen ir alls der hochverstenndig selbs ermessen, ob ich inn eydts unnd mines ampts halb ungestrafft sölte lassen. Unnd allso inn und sin eefrow guͤttlichen in das gottshus Wettingen (da ich von wegen des predicanten unnd meßpfaffen von Dietticken zuͦ hanndlen ghept) für mich beschickt unnd inen von obgemelter hanndlung ein zimliche straff ufflegen wöllen. Unnd alls ich guͤttlich mit inen angfanngen reden (dann minethalb kein anfechtung oder unwillen gegen im nit gwesen ist, bezügen ich mich an gott), hat er und sin schwecher, den wol die sach nütt anganngen were, eb ich niema ußgeredt, hoch empfanngen unnd gschruwen, ich sölle die sach vor biderben lütten darthuͦn und nit in wincklen machen. Da ich vermeinen, was vor mir und minen amptlütten gemachet, das sye nit in wincklen, sunder glich wie vor anndern oberkeiten gehanndlet, ouch mir zum dickermal recht für mine herren die acht ordt gebotten. Da ich mich miner hanndlung darzethuͦn wol möcht erliden, wann es vornacher brüchig gsin were etc. Alls er ouch mit scharpfen wortten redt, das kind hette ein eltern vatter unnd muͤsse ein anndern essich daruß werden, mag ich nit wüssen, wie er das vermeint. Ich aber hab gehanndlet, wie das minem ampt zuͦstat, und ermesse er, wie er sin eyd und das urfechdt ghalten habe. Aber nach aller hanndlung hab ich im fünffzig pfund und der frowen zwenntzig pfund zuͦ straff uffgelegt. Die söllent si mir in acht tagen geben, es sige dann sach, das er, der württ, mir unnder ougen einen dar stelle, der den Locher am abent oder in der nacht gewarnet habe; so wölle ich dann sinethalb der gepür nach witter hanndlen. Er hat mir so gar ungeschickte wortt geben, alls villen biderben lütten wol ze wüssen, das ich gnuͦgsame ursach ghept, witter gegen im ze hanndlen unnd zum wenigisten, wo er nit in der fryheit gwesen, inn widerumb in gfenngknuß legen lassen unnd erfaren, von wemm die warnnung kommen oder was für ein essich daruß sölte werden. Das aber wir in friden gnomen oder kommen syent, das ist nit beschechen. Aber wie dem allem, angesächen üwer und ouch herren probsts Brennwalds schriben, denen ich in allen sachen, so mir mit eeren zuͦ verantwurten moglich werent, ze willfaren ganntz gneigt, er sol ouch üwer fürbitt harinn gniessen, unnd will allso von üwert wegen im an siner buͦß drissig pfund nachlassen, und die übrigen zwenntzig pfund sol er mir sampt siner frowen straff in acht tagen ußrichten, vernuͤgen und bezallen sampt dem uffgelouffnen costen, der sunders nit groß ist, oder ob im söllichs nit anmuͦttig, so will ich den hanndel vor minen gnedigen herren der acht ordten rattsbotten darthuͦn. Ob dann dieselben ein gvallen daran haben, oder was si daruß machen, will ich guͤttlichen beschechen lassen. Hieby fründtlich pittende, ir wöllent söllich min lannge antwurt im besten vernemen unnd die herren probst Brennwald ouch anzeigen, damit er dero bericht werde. Dann wo ich üch gediennen, söllent ir mich alltzit guͦttwillig erfinden. Hiemit beware üch gott. Datum den 18. augusti anno etc. 37. Üwer williger Anndres Schmid, landt-vogt zuͦ Baden in Ergöw. Dem ersamen, wolgelertten Meister Heinrichen Bullinger, predicanten der statt Zürich, minem günstigen, lieben herren unnd fründt.
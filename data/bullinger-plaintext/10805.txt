Gratiam et vitae innocentiam a domino. Non nescis, opinor, vir clarissime, nostros Basileam iterum esse vocatos, nimirum ut negotium nuper per nos coeptum absolvant. Ex nostris ibunt, qui prius fuerant legati. Placet nostris confessio per omnia. In hac perstare volunt pacemque habere cum omnibus, qui paria aut non contraria his confitentur. Non videbatur necesse, ut nos praesenti interessemus convocationi, neque ministros verbi nunc vocarunt Basileienses, sed senatorii ordinis homines. Fortassis agentur et alia quaedam ecclesiae et reipublicae nostrae conservandae necessaria. Ego dominum oro, ut bene coepta prosperet et fausto fine claudat. Audiemus forsan ab Argentoratensibus, quid sentiat de nobis ac nostris Lutherus. Mitto, quae scripsi in Postremas Pauli epistolas. Quodsi ea, quae in Thessalonicensem posteriorem aedidi, usui piis futura sunt, plane tibi ferent acceptum; nisi enim tu severius incitasses, ut suis istos pingerem antichristianos coloribus, sane non tam copiose Egissem. Appendi praeterea quaedam de coercendis puniendisque haereticis epistolae ad Titum, quae fortassis praestiterit vel Fortmüllero vel Dominico ostendisse. Hoc autem qualicunque munusculo te dono et domino commendo, in quo nobis diu valeas cum tuis. 20. martii 1536. H. Bullingerus tuus. Die vonn Bernn sollend widerumb mitt 1500 mannen ußzogen sin, ein Schloß ze stürmen und zuͦ vertyllgen. Caesar a nostris militem petiit, sed negarunt illi. Quid tu de eius expeditione in Gallias habes? Aiunt enim, illum in Gallias ducturum exercitum. Doctori Ioachimo Vadiano, domino suo colendissimo.
S.D. Studii nostri, quod tibi summae curę esse scio, optime mecaenas, cuiusmodi ratio sit, hoc tempore ad te scribendum putavi, partim quia superioribus literis me occasione oblata uberius de meis ad te rationibus scripturum promisi, partim quod literas meas a te expectari certo sciam. Studiorum igitur haec est adhuc informata ratio: Petrus Ramus homo longe eloquentissimus nuper librum octavum Quintiliani, qui de praecipua oratoris parte, eloquutione, tractat, et librum primum epistolarum Ciceronis Ad Atticum magna facilitate et diligentia alternatim interpretari aggressus est. Hunc mihi praeter caeteros ad expoliendum stylum audiendum putavi. In Graecis habeo Bartholomaeum Alexandrum, qui Galeni orationem, qua ad liberalium artium studia iuvenes hortatus, exponit. Et quia suas praelectiones ad Petri Rami Dialectica[s] institutiones (quae nova quadam ratione conscriptae et insignibus exemplis illustratę sunt) accommodant, Audomari Talaei lectionem in dialecticis hactenus audivi, ut maiori postea animi utilitate Aristotelicam doctrinam possim cognoscere. Nam hi duo paucis post diebus curriculum, ut vocant, philosophię interpretari incipient. Librum secundum Meteororum Aristotelis sub Francisco Vicomercato nuper audire coepi. Mox, si dabitur, addam politica sive ethica Aristotelicam et mathematum principia. Ita tamen, ne lectionum turba meipsum impediam. Ego superatis intolerandis hyemis frigoribus in omni munere literatorio [perstri]ngendo summam adhibebo diligentiam. Ita enim quiddam spero mihi profici, praesertim cum in omnibus humanioribus disciplinis doctissimos praeceptores habeam. Novi apud nos habetur nihil, nisi tibi novum et inauditum sit, quod 11. ianuarii quidam lutheranus, ut vocant, magno astantium risu et applausu vivus combustus est. Episcopus Parisiensis aliquot iam diebus sabathi liberum carnis esum permisit. Iacobus Sylvius, medicus clarissimus, nuper in publicum sive regium professorem electus est. Praeterea te dignum habeo nihil. Brevitate epistolae rogo, boni consulas. Plura hoc tempore ad te dedissem, nisi rerum novarum inopia obstitisset. Dominus te diu nobis servet incolumen. Praeceptores meos, coniugem tuam honestissimam totamque familiam plurimum meis verbis salutare ne dedigneris. Lutetię Parisiorum ex musaeo nostro, 9. calendis februarii anno 1548. Tuus ex animo Ludovicus Lavatherus. Clarissimo viro d. Henrico Bullingero, Tigurinae ecclesię antistiti, patri suo colendo. Tiguri.
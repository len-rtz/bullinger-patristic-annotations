Gratiam et vitae innocentiam a Domino. Quid actum sit in comitiis Wormatiensibus ad diem usque natalem Domini, superioribus litteris exposui. Iam vero dissoluta sunt comitia; restat igitur, ut catastrophen adiiciam. Altercatum est ad 13. usque Ianuarii, non de controversis articulis aut dogmatibus, sed de suffragiis ferendis deque colloquendi modo. Omnem enim lapidem moverunt adversarii, ut nostros ex statione tuta deturbarent et opprimerent artibus atque insidiis; nostri vero suo in loco et ordine firmiter consistentes sinceritate sua, constantia et contentione adversarios vicerunt. Tandem enim commissi sunt Melanchton et Eggius, ut nomine utriusque partis colloquerentur praesentibus quidem aliis, sed auditoribus tantum, nisi cui petenti commissarius interloquendi copiam faceret. Disputationis hac summa fuit: proposita confessione Augustana Caesari exhibita ... adversarii articulos, qui in ea essent, ordine excutere instituerunt. De Christo minus conveniebat; nam in communi formula fidei et trinitatis placitis nemo quicquam movebat. Iam tertio articulo coeptum est disputari: quae res post baptisma ex originali labe et naturae depravatione esset reliqua in sanctis, verene peccatum appelletur etc. Quae disputatio parti utrique fundamenti vice ad doctrinae suae confirmationem videbatur esse. Si enim haec vis contagionis tanta non est, quae per omnem nos vitam sic infestet, ut perdere et evertere, quantum in ipsius natura existit, parata sit semper, valde magna dubitatio de merito hominum et de boni operis praestantia oriri potest; quibus de rebus inter partes certamina maxima existunt. Itaque nostri homines summa cura hic agendum esse credebant. Erat autem adversariorum non eadem hac de re sententia. Alii enim id reliquum originale et ex peccato esse et peccatum ex se gignere et legi divinae natura repugnare et hoc pacto de ista re apostolum loqui, itaque et peccatum appellari confitebantur; alii ei sententiae palam reclamabant et se minime id nobis concessuros esse testabantur. In priore sententia Eggius, in posteriore Pelargus fuit; caeteri duces hos sequebantur. Dum haec 18. Ianuarii fiunt, allatum subito mandatum Caesaris est ad proxima Ratisponae comitia omnes festinare iubens. Itaque legatus ipse Caesaris, dominus a Granvella, prorsus iam et disputatione et sententiarum conformatione missa tantumque mandato partibus reddito primus omnium summa cum celeritate postridie eius diei, ubi satis illuxit, abibat. Eodem die, quae Ianuarii 19. fuit, omni congressu publico ab utrisque partibus omisso in abitum unusquisque se comparabat. Postridie denique omnes abierunt. Itaque dierum trium disputatio hc et dimidii, ipsa ad disputandum comparatio mensium propemodum trium fuit. Hunc finem comitia haec habuerunt. Pars itaque maior ordinum imperii aut a nobis stat aut ita iam deprehendit artes adversariorum, ut nostris aequior sit quam illis. Nam incredibile dictu est, quanta confusione sint adversarii confusi. Fertur de legato Caesareo, quod non citra stomachum, ubi in diem cerneret nostros fortius cohaerere, adversarios subinde ac magis scindi atque inter sese rixari, dixisse: â€žQuid agam aut unde ordiar, ignoro; nam ut evangelicos nemo disiungere, ita meos nemo potest coniungere". Haec in presentia habui, quae scriberem, Comander doctissime; tu communicabis ea fratribus, demum mittes proximo quoque nuntio oblato clarissimo viro D. Ioanni Traverso. Negotiis enim implicitus et praepeditus non potui utrique seorsum scribere. Valebis et orabis pro nobis Dominum. Salutabis fratres. Tiguri, 18. Februarii, anno 1541. Tuus Heinrychus Bullingerus. Doctissimo et piissimo viro D. Ioanni Comandro, Curiae Rheticae episcopo, domino et fratri colendissimo.
Gratiam et pacem a domino. Binas iam ad te literas misi, pater humanissime, nec dum adhuc responsum ullum video. Quae res non parum animum meum curis et sollicitudine implicat, cum res mihi talis videatur, quę moram tantam minime postulet. Quare vęhementer te rogo, ut, quoad fieri potest, cures, ne diutius hęc res procrastinetur. Sed me hortatore opus forsan non est; te enim in rebus meis etiam meipso diligentiorem esse credo. Quod tamen nunc denuo ad te scribam, tabellarius hic caussa est, civis Tigurinus et uxoris Myconii cognatus. Ab hoc enim Myconii uxor pannum lineum emit florenorum duorum et dimidii pretio et a me, ut tibi scriberem, petiit, ut nummos hos meo nomine ex angarię, ut vocant, stipendio illi solvas. Quare te obsecro, ut hisce precibus meis satisfacere digneris et huic pecuniam hanc numeres. Iosephi historiam iamdudum absolvissem, nisi curis tot perplexus ingenium meum ad carminis studium applicare nequirem. Sed quamprimum perfecero, ad te mittam. Libros, de quibus nuper scripsi, quaeso, mittito. Salutabis nomine meo uxorem et matrem tuam cum omni liberorum coetu. Vale, pater charissime, deusque te mihi diu servet incolumem. Basileae, 18. calendis maii 1540. Tuus observantissimus Rodolphus Gvaltherus. Clarissimo viro d. Heinrycho Bullingero, Tigurinę ecclesię episcopo vigilantissimo, patri suo plurimum colendo. An M. Heinrych Bullinger, predicant zuͦ Zürich.
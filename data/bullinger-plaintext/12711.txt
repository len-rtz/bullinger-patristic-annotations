Geliepter her und frewndt, den 5. dis sindt die menner, so von diser stenden wegen gegen Franckrich gehandlet, bei uns im leger wider ankommen. Das ußrichten irer last sich nit alles der feder befelchen. Was mich aber fur guͦtt angesechen, euch ze wussen, ist dis: Man handlet de foedere defensivo et non offensivo der gestalt, das Teutschlandt, Franckrich und gemeine Eidgnoschaft sich (zw errettong irer landen, leutten, freyheitten wider allen tyrannischen gwalt) hilff, ratt und beistandt einandern thuͦn sollent. Was gestalt aber das bei den Eidtgnossen, die sunst der religion halb so gar zertrent, ze erheben, wirtt beschechen durch den, der sunst alles das, so er begert, bei ettlichen weist uszepringen. Was gestalt das beschechen, werdent ir hernach vernemen. Uff dis zeit sige gnuog, euch darum so fil  furwarnet haben, damit ir deren sachen mitt ewern vertrawten frewnden nachgedenckes habent. So wenig aber dis noch der zeit ußpricht, so weger (wan mir der herre got heim hilft) wil ich furderlich selbs bericht geben. Hertzog Moritz zw Sachßen hat dem churfursten abgesagt. Hat lenger sin boͤs gemuͦtt nit mugen verbergen. Ein copei der absagong werdent ir bei den hern des ratz finden. Die kinder diser welt handlent nach irer listigen artt allenthalb. Wundergeschwinde pracktica wirt die zit alles erofnen. Der herre gott welle die sinen erhalten. Dattum Giengen im feldtleger, den 8. tag november im 46. jar. Hartman von Halwil. Dem wolgelerten, getrawen hern Heinrich Bullinger, predigern zw Zwrich, meinem geliepten hern und frewndt. Zwrich.
Gratiam et pacem a domino. Ego diligentiam tuam laudo, quam in negotio Zolleri, iuvenis a me tibi iniuncto, fideliter praestitisti. Dominus rependat tibi. Quod non successit, ita nimirum fuit domini voluntas. Applicuit interim animum adolescens ad mercaturam. Utinam illi faustum sit et salutare! Plus id quidem probo quam vitam aulicam. Polliceor autem pro illa tua fide me totum, et quod pari fide nec impari diligentia id quoque curaturus sim, quod rerum tuarum mihi iniunxerim. Utinam vero videam aliquando Erbium Tiguri! Magna spes praeterito autumno detinebat multos nostrorum, fore, ut tunc frueremur fratre exoptatissimo. Quoniam vero id tunc non obtigit, age, obveniat quando tibi fuerit opportunum, quanto tum citius, tanto gratius. Porro rem fecisti longe gratissimam, qui mihi apographum epistolae d. Beati Rhenani, viri undiquaque doctissimi et mihi ab annis multis colendissimi, miseris. Neque enim vivit hodie inter eruditos ullus alius, quem, cum nunquam viderim, amem et colam tam reverenter. Dominus illum nobis diu servet incolumem et reliqua antiquitatum Germaniae, patriae dulcissimae, per hunc nobis eruat. Nova nos habemus nulla, nisi quod milites Helvetiorum, foederatorum nostrorum, superioribus diebus e bello Belgico redierunt. Rem feceris non ingratam, si communicaveris ea, quae certa fide ad te de comitiis Spirensibus allata fuerint. Valemus hic omnes ministri et maxima nos mutuo complectimur charitate. Procedit religionis negotium, et summa est inter nos, deo gratiae, concordia. Id ut nobis iuge sit et perpetuum, pro nobis, quaeso, ora dominum. Salvi sint fratres omnes in domino. Salutant te d. Megander, Fabritius, Pelicanus, Bibliander, Gvaltherus ac reliqui omnes. Vale in domino. Tiguri, 8. decembris anno 1543. H. Bullingerus tuus. Praestantissimo viro d. Matthiae Erbio, pastori Rychenvilae, fratri charissimo.
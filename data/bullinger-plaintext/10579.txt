Gnad von gat, dem vatter und unsserm heren Jesus Crist sige mit üch zuͦfor, her Maister Hanrich Bolinger. Ir sond wyssen von ainem guͦtten, armen gesselen, der ist uss der gmand von Rogwil, dem gat es widerwerdig, alain von der gödlichen grechtikait wegen, das unss der vogt von Arben hat die bredikanten verbaten und unss von alen kilhenguͤter verbaten, och under unss in die kilhen gangen und an hader mit edlichen angefangen. Do han ich geret, wene unss der vogt von Arben nit welte by frit und recht lassen beliben und unss in ainen unbilichen kost werffen, wer ich der manug, den kasten zuͦ im zuͦ ssuͦchen. Do red ainer und sprach: "Er wurd er in das schlas ligen und wurd üch lassen naheluͦgen." Doch red ich, wene er dan im schlas welt ligen und frid und recht nit halte, so kund man im doch fur das schlas zühen und in bim grind ussher werffen. Um soliche wart wil mir min her landfogt nemen, was ich han. Darum bit ich üch, lieber her, das ir üch min in drüwen welent anemen um der er gades wilen und um miner klinen unertzagnen kinder wilen. Wissend und furend min schwager; dan er ist deren sachen nit bericht. Wo ich dan das kan um üch verdienen, mit samt aner gantzen gmand von Ragwil, das wil ich don. Gat sige mit üch. Von mir, Hans Zypperly, aletzy wilig mit hilff gates, 1535. jar. Dem erwirdigen Maister Hanrichen Bolinger, bredikand zuͦ Zürich, in sin erwirdige hant.
Gratia et pax etc. Quem tantopere comendaveratis michi Iudeum tu, Leo et Megander, huic tantum opis tuli apud senatum, ut tam ille quam filius egregie sit vestitus; nam uterque thorace, tibialibus et toga est donatus additis duobus aureis. Quoniam praevenerat eum alius sui generis, qui pariter vestitus alitur stipendio dominorum, Basilęam concessit inde rediturus Tigurum. Tulit et ab aliis bonis viris elemosinam, ut puto, ad tres aut quatuor aureos. Sed ecce, dum illum a prandio ablegaveram, venit ad cęnam hic frater minorita, qui ait ex Sardinia se natum, aliquamdiu tamen vitam egisse in Apulia, ubi quum de religione nostra disserere audiebat, cupivit eam experiri et imitari. Venit igitur recta nunc ex Italia. Bernam primo petiit forsan ideo, quod sperabat hic in provintia nova locum reperire posse, ut sese ex monachismo extricaret, evangelio autem Christi nomen daret. Sed quia ignorat linguam Gallicam, Latinam et Germanicam, noluit eum senatus recipere, ubi videbat nullius usus eum futurum nobis, dedit vero aureum, sed et Trempius ex comuni elemosina quoque aureum addidit, sicque Tigurum adire constituit, quod si isthic manere non poterit, perrecturus Constantiam. Tu itaque tibi comendatum habeas et, si petiturus esset Constantiam, fratribus ibidem comendato. Ego vero credo apud Curiam Rheticam ob linguam et propinquitatem Italie comodius illi prospici potuisse. Ceterum quod petis certior fieri, quid apud nos imprimatur: Ferunt catechismum nostrum imprimendum fore; sed quia pars magna voluit, ut illis condicionibus imprimeretur, quibus mutatus est post abitum Gasperi nostri, alia parte repugnante iussus est typographus subsistere, neque audio adhuc a senatu quicquam super hac re deliberatum esse. Vale, ex Berna, 11. februarii 1541. Erasmus Ritter, ex animo tuus. Doctisismo viro Henricho Bullingero, Tiguri a concionibus sacris, charissimo fratri. Gen Zürich.
S[alutem] d[ico]. Apologiam contra Cochleum accepi et gratias maximas habeo pro munere isto tam eleganti. Perspexi quędam inter cęnandum, et summe placent omnia. Potuissem te beare libro Cochlei de autoritate ecclesiae, si scivissem, quo commodius illius omnia confutasses. Zvinglium, divinum virum, egregie tam ab isto impostore quam ab aliis defendis. Epistolam habeo Oecolampadii, qua Zvinglium, quod bellicis tumultibus se immiscuerit, ita purgat, ut ne adversarii quicquam opponere possent; quę si ad manum fuisset, tibi misissem. Pręterea accepi maculaturas quasdam, quibus involvisti apologiam tuam; deus bone, quanto gaudio sum affectus, quod edituri estis omnia divini Zvinglii opera! Utinam tantum ocii esset et simile quid in Oecolampadianis operibus moliri possemus, licet nondum desperarim; gustum enim in iis psalmis, quos tibi misi, dare volo, et an gratus meus stilus, rudis quidem et impolitus, lectori futurus sit, experiri conabor. Tuum itaque iudicium expecto. Myconius iis diebus de epistola tua ad illum missa me allocutus est, cui prius occasionem hac de re commentandi dederam, et vix potui id ab illo extorquere, ut, quid scripsisses, paucis explanaret. Suspitionem nescio de quo fratre habet, qui illum apud te et fratres Tigurinos detulerit. Dixit se velle tibi hac de re fusissime scribere, et pręterita dominica, quum cęnam domini perageremus, repetiit verba ista se de sacramentali pane loqui non crasso modo et Capernaitico. Sed iis rebus, ut mihi dixit, habebis longam epistolam. De comitiis nihil habeo nunc temporis. Caesar venationibus occupatur, ut parum animum suum consternatum ob sacrificuli sui subitaneam mortem refocillet. Primasium brevi habebis; nondum enim absolutus est, aut iam misissem. Bucerus absolvit librum suum contra Latomum et comitia adiit vocatus a Coloniensi. Subitanea morte et ardentissima febri multi apud nos praeteritis diebus interierunt, et morbus iste iam neminem amplius infestat. Capitaneorum multitudo apud nos est, vil voller zapffen. Vale in domino. D. Theodorum nomine meo salutabis, cui si scirem gratos esse, et meos labores mitterem. Tibi et uxori tuę ego et mea omnem felicitatem precamur. Basileę, 16. martii 1544. Tuus Gastius. D. Heinrycho Bullingero, Tigurinę ecclesiae vigilantissimo pastori, pręceptori suo semper colendo. Zurich.
Gnad unnd frid vonn gott durch unsernn herren Jesum Christum. Lieber herr und gevatter, zöüger diß brieffs werdent mir gar wol von d. Vadian von S. Gallen geruͤmpt mitt ernstlicher pitt, ich wölle inen beholffen sin. Dorumb bitt ich üch, ir wöllind sy üch befolhen haben mitt sampt h[errn] Pelagien Amm Stein, predicanten uß dem Ryntal, der schwarlich becklagt wirt, aber durch kundtschafften, wie sy dann wider die diener des euangelis angerichtet werdent. Lassend uch die armen, getrengten, beckümberten befolhen sin, so werdent ir glück und heyl haben. Und gott sye mitt üch. Gruͤtzend mir den h[errn] schuldheyssen von Bernn etc. Datum Zürych, 25. aprilis anno 1537. Heinrych Bullinger, uwer gantz williger. Dem frommen, ersammen, fürsichtigen und wysen Hansen Rodolffen Lavatarnn, jetzund uff dem tag zuͦ Baden radtsbotten, sinem günstigen, lieben herren und gevatterenn.
S. Scripsit quidam Barbarossam Catalauniam (nescio, quid id sit), Corsicam et Sardiniam in mari mediterraneo vastasse crudeliter, multas, imo omnes earum insularum naves perdidisse, bona diripuisse et egisse per omnia, sicut decet impium Machumetistam. Pręterea filium regis de Thunis patri cęsarem imitanti effodisse oculos, qualiter et Barbarossa suo patri fecerit. Non intelligo hęc omnia; quia tamen sic scripta, non potui te celare ut scripta. Hęc certa ex Hedione: Marchio vocavit Hedionem, disputavit cum eo de rebus fidei christianę varie, quęstionibus motis (ut est plus in talibus quam astutus) de occultissimis quibusque ex scriptura dei, imo de calumniosissimis, quę poterat invenire, et hęc in mensa. Clam et serio contulit de reformandis ecclesiis, de visitandis parochiis, de instituendis stipendiis pro pauperibus theologię candidatis. Quid in animo vere sit, scire non possum. Magnus est vir ille in imperio, colitur hactenus a cęsare tum ob prudentiam tum ob senium, interim tamen hucusque talem se gessit, ut actionis veritatem coniectare nequeam. Dominus omnia vertat quam optime, hoc est in suam laudem. Retulit hodie d. de Rischach, ex Bebelio esse quendam venisse Basileam empturum libros Lutheranos, ut vocant, cardinali cuidam pro aureis 300. Deinde fuisse tumultum Venetiis gravem ob eosdem libros venales a quopiam expositos, postquam, qui exposuerat quique iusserat senator, fuissent coniecti in carcerem, ac tumultum ambos liberasse. Hoc vix equidem credo, prius ipse inquiram. Hęc, ut vides ex papyro, maxime raptim. Vale per Christum cum tuis. Dominica prima decembris anno 1543. Tuus Os. Myconius. D. Heinricho Bullingero doctissimo, episcopo Tigurinorum optimo, fratri in domino suo perquam charo. Z[ürich]
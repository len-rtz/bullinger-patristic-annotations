S[alutem] d[ico] p[lurimam]. Si vales, pater colendissime, bene est; ego quidem valeo cum meis. Vestrum consulem, illum de christiana religione et republica Helvetica optime meritum, vos amisisse ex animo doleo. Lavaterum autem huic successisse piis omnibus congratulor. Det illi dominus cor Davidis aliorumque piorum principum et diuturnam vitam! Theodoricum nostrum, Fryburgensem illum chirurgum et cytharoedum, infoelix militia absorpsit, in quam a patre suo missus erat. Bernates resipiscere aliquantulum audio, postquam insanum Lutheri libellum legerunt, quem ego, si fieri potest, quoque legam, ut rectius responsionem, quam maturare vos aiunt, ubi nancisci potero, intelligam. Misi tibi fortassis ante sesquimensem nummum ęreum antiquam Cęsaris cuiusdam effigiem habentem, ni fallor, dimidii testonis magnitudinem adęquantem. Quem an acceperis, incertus sum, nec, si remiseris, scio. Qua de re me certiorem facias, velim. De rebus novis quod scribam, non habeo. Anguillę regii pensionarii valde sunt infensi; nullas ipsius conciones amplius expectant. Fryburgensis ille veteranus, vesperi lętus, transacta nocte nuper obiit. Nostri milites, ad unum omnes puniti, iurare coacti sunt nolle se amplius insciis et reclamantibus magistratibus in militiam proficisci. Mitto hic meo more liberis tuis mei memoracula ista strenę. Salutant te nostri. Saluta meo nomine tuam uxorem, meritis suis meam matrem, et liberos. Vale et me, ut soles, ama. 3. nonas Ianua[rii] 1545. Brigittę solidum dabis. Totus tuus ex animo Ioannes Leop. Fry. Salutabis etiam nomine meo d. Ioannem Cellarium cum uxore sua. Doctissimo piissimoque Tigurinę ecclesię antistiti d. Heinrycho Bullingero, patri suo summe semper observando.
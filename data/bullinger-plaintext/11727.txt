Ann h. Bullinger, fürstennder der kirchen Zürich. Eerwirdiger herr Bullinger, wir hannd von herr Celio Secondo, zeiger diß brieffs, üwer schriben unnd fast früntlichs enbieten sampt der eerlichen schenky empfangen, so er unns inn üwerem nammen gebracht hatt. Welchem wir jetz gegenwirtig inn empfelch geben, hochlich unnd von hertzen üch zedanken unnd anzuͦzeigen, was großen gefallens wir ann üwerer neuwen zitung, uns zuͦgeschriben, ouch ann üwerer schenky gehept habind, sampt annderen dingen, so ir von imm unserthalben verstan werdint, derhalben wir üch uff sinen guͦten unnd gnuͦgsammen verstand wisen unnd üch nitt witer uffziehen wellend. Allein ist unser hertzlich bitt unnd ernnstlich begären ann üch, daß ir disen obgenampten Celium üch inn trüwen wellind laßen empfolhen sin alls einen, der somlichs wol wirdig unnd dem [der] herr vil siner gnaden unnd gaaben geben hatt. Er hatt ein hußfrouwen sampt siben kinnden, uß wellichen er die viere umb irer blöden unnd zarten jugend willen uff dise wyte straaß nitt hatt waagen dörffen, sonnder allhie gelaßen, die anderen drü mitt sampt der muͦter werdent ir, ob gott wil, mitt imm sehen. Darumb bittend wir üch durch die eehr deße, der unns alle inn einen geist verbunden hatt, daß ir imm, who es von nöten ist, behulffen sin wellind, so vil ir dann durch gottes ingebens vermögend; wie wir dann üch genntzlich vertrüwend, daß ir nüt, so christenliche liebe unnd barmmhertzigheit betrifft, underlaßen werdint, mitt ernstlichem enbieten, daß, who wir dann üch unnd üweren fründen liebs unnd guͦts bewyßen könnend, so wellennd wir üch zuͦdienen bereit sin. Nitt mehr, dann gott welle üch, eerwirdiger herr Bullinger, inn siner göttlichen gnad erhaltenn. Datum inn Ferrare, uff den 24. tag octobris anno etc. 1542. Renée vonn Frankrich.
Sampstag, de 20. augusti, uß [...]berg. Her Vadianus gruͦß. Item der hertzog von Cleff, 400 fuͦssknecht. Item der hertzog von Pomernn, 200 pfart. Diße sind by Nuͤrmberg hinzogen und uff der protestierenden siten zu. Item der churfürst und Hessen haben ir potschaft zu Nuͤrmberg ghept und begert, in punt zu gon und halten, etc. Was alda phandelt, ist verborgen, die gmain aber gantz willig. Daruff sol man ain wagen mitt gelt uß der stat den protestierenden zuͦgfurt haben, etc. Gantz still alda. Item zuͦ Maͤntz hat der bischoff dem lantgraffen ainn stat ingnomen. Haist N. Da sind 10 fenly lantgrafischen komen, die andern wider hrußgschlagen und die statt wider besetzt. Item der bischoff von Mentz hat von dess von Puren huffen 1000 pfärt in die statt Mentz wellen lassen. Und alß by 40 pfärt in die statt Mantz komen, hat die gmain den gatter fallen lassen, die pfart etlich erschlagen, etlich gfangen. Nachmalß sind die 10 fenly, so des lantgraffen enet Rinh die statt N. erobert, nachtz uberin gfallen. Die haben die burger inglassen. Als nun der bischoff und pfaffen dess gwar worden, sind sy all in das schloss gwichen. Item dess von Puren huffen, so uberin welt, dem kayser zu hilff sind entgegen viel, namlich hertzog Moritz, pfaltzgraf Fridrich, Frankfurt, Strasburg, andre. Item hertzog Moritz hat alle pass verlegt gegen den Bohemer, den er nit verthruwen wil. Item kay[serliche] m[ajesta]t sol nach dato zuͦ Landzhuͦt ligen, und uff Regenspurg, willens sich alda zu legern, darin 10 fenly lantzknecht und 2000 pfart. Item kay. mt. hat och alle schiff, dero vil sindt, verwart. Item Lutkirch und Wangen, bed stett, zu disen hat man zuvor ain potten gschickt. Es komen 3 fenly, 100 pfart. Sy werden hulden den protestierenden, dess sy gethon. Und achten, diser nacht zu Wingarten sin. Item kay. mt. haben uff 14. dis monatz abgsagt, und uff 15. sol er wider von Lantzhuͦt uff Regenspurg zuzogen sin. Item der kayser hat ein potschaft zu Müchen ghapt. Alda ligt Payern.
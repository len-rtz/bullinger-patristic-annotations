Salve, mi venerande Bullingere. Nihil scribo totus nunc ad alia raptus. Sunt omnia etiamnum apud nos mediocri loco. Tu ora dominum, ut magis magisque in melius promoveamus. Ioachimus Gachlinger, qui Tuttlingeni mecum fuit, si adhuc verbi ministerium apud nos desiderat, fac, mox huc demigret. Deinde Ioannem quendam Buͦchman, qui in Wengen Turgoię pago parochum egit iamque in urbe vestra versatur, si tamen dignus tibi videtur, et ipsum mitte. Bene vale, mi cor optime et charissime frater, et ignosce, quod omnino non facio officium. Tam duram sustineo provinciam, ut credere nisi expertus prorsum nequeas. Commenda me servatori Christo. Saluta Pellicanum, Leonem, Theodorum, Röschum consulem cum cęteris bonis fratribus et amicis, in primis coniuge tua Propediem accipies novam gymnasii huius institutionem. 8. octobris. Tuus Amb. Bl. Clarissimo viro d. Heinrycho Bullingero, Tiguricensis ecclesiae episcopo syncęrissimo, venerando et charissimo fratri.
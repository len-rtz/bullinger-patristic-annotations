Die gnad gottes und min fruntlich, willig dienst zuvor, lieber herr und bruder. Wie es sich mit der statt Minden in Westfal haltet, haben ir on zwyfel guten bericht. Man würt sy nit lassen. So understodt der keyser, nit nochzelassen. Deßhalb wir keins andren dann eines kriegs erwarten seind. Wirt ye einer dem andren zuͦsähen; zuͦletst würt unser huß ouch brennen. Der herr laßt sich an vyl orten mit schweren anfechtungen sähen; die welt aber mag unß den besten theil nit nemmen. Es würt der her Christus mit den seinen entlich gesigen und obligen und ewiglich konig bliben. Es werden euch die brüeder von Jenff etwas von wegen der fromen christen uß Bemont anzoigen. Die wöllent sampt andren, die den herren liebhaben, bevolhen sein lassen. Sy sind ye unsere brüder. Wir sind worlich vor dem herren schuldig, wo wir mogen, inen ze helffen. Wir söllen unserem ampt gnuͦg thuͦn, so wir von gott empfangen haben. Gefalt im dann ein anders, so geschee sein will; so seind wir doch vor im entschuldiget. Wo andre Eidgnossen der cristenlichen [stetten] etwas gegen dem konig thuͦn, wurde by minen herren (hoff ich) kein mangel funden. Wöllen disen hendlen mit ernst nochgedencken, wie ir on zwyfel selbs geneigt seind. Es will sich nit verziehen lassen, biß die letste not infalt. Dann unser widersächer schlafft nit. Der herr thüege sein barmhertzigkeit mit uns. Amen. Es ist unß warlich not, mit ernst ze betten. Wil euch hiemit dem herren trüwlich bevolhen haben. Der wolle euch sampt euweren mitarbeiteren im wort des herren in siner gnad erhalten, die ir mir hiemit alle grüssen söllen, sampt herr Laventer und herren burgermeister Röschen. Uß Basel, den ersten november anno etc. 38. U[wer] Jacob Meyger. Dem wirdigen und wolgelerten Meister Heinrichen Bullinger, diener im wort des herren der cristenlichen kilchen zuͦ Zürich, minem lieben herren und freund.
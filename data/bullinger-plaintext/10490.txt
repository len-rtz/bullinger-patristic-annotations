S. Benefici estis in me, domini et fratres charissimi, quamobrem gratias ago quod possum maximas habeoque. Utinam se offerat occasio aliquando, ut par referam! Ea re nihil posset evenire mihi gratius. Admodum placet mihi, quod acta Marpurgensia misistis ad Blaurerum. Videtur falli vir bonus, quod dicit confessionem Saxonicam illam factam etiam ab Oecolampadio et Zvinglio, quamvis ut aliquando scripsi, eandem Gastius, diaconus meus, invenerit inter chartas Oecolampadii. Unde plane in dubium coniectus haereo nonnihil, tametsi declino magis ad ea, quae sunt a Zvinglio publicata. Utcunque sit, in hoc ego sum sententia Lutheranos pudere suae opinionis et effugium non habere nisi verborum illorum «substantive et essentialiter, non quantitative aut qualitative, aut localiter» obscuritatem et perplexitatem. Quodsi Oecolampadius et Zvinglius consenserunt, id factum existimo, ut amiciores digrederentur. Quamvis, dum recte consydero: Quod signum Lutherus deinceps dedit amiciciae? Praevaricator pacti nonne scripsit hostilissime de Zvinglii opinione ad comitem, margraphium inquam Brandenburgensem? Schnepfius autem de Petro Cutero, qui nunc ad nos diversus Canstadio praefectus, dixit: Aiunt hunc supra modum esse Zvinglianum. Si confessio pariter est ab omnibus facta, quid haeccine verba sibi volunt? Interim tamen quem iam nominavi, pridie quam haec scriberem, praesente Froschovero bono nos animo iussit esse. Sperare se deum largiturum, ut omnia tandem agantur pro voto nostro. Ego nescio quid superbiae et perfidiae notare soleo in Lutheranorum animis, id quod exemplum Lutheri modo dictum satis arguit. Tum de Schnepfio narratur, ut audistis ex Froschovero, scripsisse ad suae farinae fratres Blaurerum transiisse in suam opinionem, cum tamen cautum fuerit a principe, dum uterque chirographis hunc satiarent, ne diceret alteruter alterum sibi cessisse. Praeter haec fert rumor Melanchtonem venturum in Wirtembergam. Qua de re dum hisce diebus colloqueremur et quidam diceret, utinam rumor esset verus, addidit d. Grynaeus: «Et ego opto. Nam supra vulgum aliquid de hoc viro novi.» Faciunt haec spem, de qua paulo ante, futurum, ut pacata reddantur propediem omnia. Postremo libellum mitto Buceri, quem legatis quaeso et iudicium vestrum mihi detegatis quam ocyssime. Est enim, cur id petam. Interea legam et ego. Testatur literis ad me nihil se scripsisse, nisi quod Oecolampadius scripserit in Dialogo suo et Zvinglius in Secunda responsione ad Eccii calumnias. Addit, si inter ecclesias Germaniae foret concordia, mox accessuram Italiam, Galliam et Angliam. Novi illud audite: Cardinalis ducis, Lothoringiae frater, abiit in Italiam audita morte papae ter centum millibus coronatorum empturus papatum. Valete per dominum Iesum. Basileae, raptim, anno 34. Os. Myconius vester. D. Heinricho Bullingero et d. Heinricho Utingero, amicis venerandis suis. Zurich.
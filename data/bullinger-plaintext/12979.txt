Mein fraintlich guot[willig] dienst sennd euch jederzit zuvor. Sunder l[ieber] herr, ier habend auß inligendem schrei[ben z]u vernemmen, wellicher massen ich vorha[ben]s gewesen, ein wochen 1/2 mit meiner lieben hausfrawen unser notturfft nach zu Baden in Schweiz zu baden. Bin derhalben an nechten her gen Wellenberg zu meinem schwager Goriussen von Ulm ankhommen. Dieweil ich aber dise furwarnung vieleicht auß fursehung  unsers threwen gottes hie ergriffen, hab ich dem ratschlag nach ewer ratt und guottbduncken darinnen horen wellen. Unnd langtt derhalben an ewer erwürd meinn ganz fraintlich bitten, ier wollett euch so vil bemuechen und beim burggenmaister Haben erfarung machen, ob mir jezund furzufaren oder lenger zu verzuchen nott sei; mier daruber bei zaiger, meinem diener, ewer ratschlag zuschriben. Das will ich alles vhleis umb euch willig verdienen. Fraintlich bittend mir nit zu verargen, daß ich euch also frembder und unbekant in meinem obligen bemueh und ansprich. Es geschicht auß verthrauttem gemiett und trostlicher anweisen meiner guotten freundt und ewer bekantten. Wellet mir Zwicken brieffen widder zuͦsenden und die handlung, wie ier zu thun wist, in stil halten. Thuo euch hiemit in den schirm unsers threwen gottes bfelhen und mich zu ewer gefelligen diensten willig erbietten. Datum Wellenberg, den 25. iunii anno, etc., 47. M. Dietrich zu Schankwiz. Dem erwirdigen und wolgelertten hernn Hainrichen Bullinger, verkunder des wortts zu Zurich, meinem sunder lieben hernn und freundt. Zurich.
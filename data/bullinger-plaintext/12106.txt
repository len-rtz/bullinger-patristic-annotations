Diß ingelegt schreiben wolt ich euch uff gestert zuͦgeschickt haben by unsern metzgern; sind sy am tor gewesen, und byn ich aber der sach erst nach 9 ur bericht worden. Nachdem mir nun ewer schreiben hütt zuͦkommen, hab ich lang by mir deliberiert, ob ich euch widerum ain aignen botten zuͦschikken sölle; dann ich gesorget, diewyl ich euch geschriben, der stett tag werde nitt lang weren, und ich geachtet, man wuͤrde inen schriben, es möchte in der yl ain kost ufftriben werden, das vyllicht ettlich aidgnossen beschriben wurden, etc., des es aber nichts bedörffte. Dann ob man glych schreiben wellte, möchte es doch noch wol beschechen über etlych wochen, so die aidgnossen glich mitt guͦten statten versamlet möchten werden. Und habs entlich für das nützest geachtet, so ich sunst nitt vergebene bottschafft hab, ich schickte euch ain aignen botten, damitt nitt vyllicht vergebner kost ufftriben wurde. Derhalb wellt mirs um gottes willen zuͦ guͦt halten. Ich wellt gern allen unkosten verhuͤten; in sölichen zwyflichen dingen aber achten ich nützer sin, ouch ain gewissen klainen kosten darzestrecken, wa man ain grössern, wie wol ungewissen, besorgen muͦß. Datum in yl, den newen jartag zuͦ zway uren nachmittag. Yeder bottenlon ist 12 batzen, tuͦt 24 batzen. Meinem in sonder geliepten herren und bruͦder maister Hainrich Bullinger zuͦ Zuͤrich, zuͦ aignen handen.
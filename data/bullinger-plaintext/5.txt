Impraecor tibi, domine colendissime, et toti domui tuae ab omnipotente domino nostro annum omnibus modis et numeris felicissimum. Literas tuas una cum forma responsionis dandae d. Tschudo, erudita quidem illa, apposita, pia et utilissima, accepi et legi, ac ago tuae diligentiae et humanitati magnas gratias. Semper ego ex tuis eruditior efficior. Placabitur haud dubie hominis animus, quia humanus est vir, at nihil ei persuadebimus, metuo. Supersticiosissime enim adhaeret papatui. Dominus ipsi oculos et cor aperiat! Curabo, ut exemplum tuum Stumpfius primo quoque tempore habeat. Rediit, qui exempla chronicorum Curiam et Claronam, denique in alteram partem Undervaldensium portavit, nec potest satis depraedicare, quam grato animo et benefico exceptus sit [ibi]. Mittunt munera et publicas literas, quib[us] et gratias agunt et benevolentiam testantur. [Qui] vero Bernam, Friburgum, Salodorum, Bien[nam], BasilÄ™am et Milhusium abierunt, nond[um] redierunt. In Galliam legatus a senatu et plebe lectus est vir clarissimus [d.] Andreas Fabritius, urbis nostrae antesignatus seu pandareta, etc. Calendis ianuarii pransus est nobiscum d. Ioannes Bibliopegus Danus, olim d. Erasmi Roterodami familiarissimus. Veniebat ab Augusta recto cursu. Comitabantur eum Anglus quidam et Gallus nobiles. Volebat videre et salutare d. Pellicanum, Bibliandrum, me et reliquos. Festinabat ita, ut non sit datum diu colloqui. Abit in Galliam, deinde in Angliam. Fuit apud captum electorem. Ego suspicor, illum Danorum regis esse legatum. Omnia caesaris rescire videbatur. Nam ex pauculis illius verbis magna coniectare licebat. Putat ille omnino grave bellum exoriturum inter caesarem et papam papaeque sotios, etc. Praeterea, quod scribam, non habeo quicquam. Hessi res pessime habent. Magdeburgenses publice declarati sunt hostes caesaris et implicati banno imperiali. Dominus adsit nobis et auferat e medio lupum illum crudelissimum. Vale. Salutant te nostri omnes. Tiguri, 3. ianuarii anno 1548. Tuus Bullingerus. Clarissimo viro d.d. Ioachimo Vadiano, consuli Sangallensi, domino suo colendissimo. Sangallen.
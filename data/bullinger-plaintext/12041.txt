S. Reddidit literas tuas ancillę meę nepos ille tuus ex fratre, quum ipse domi non essem, pollicitus se rediturum, quod nondum tamen fecit. Curabo vero, ut, ubi nam sit, resciscam, commodaturus illi, quibuscunque rationibus possum, quum nihil ęque mihi propositum quam tibi per omnia gratificari. Puto te eas literas, quas nudius tertius istuc misi, accepisse, in quibus vana esse scito, quę de caesare ex rumoribus scripsi; nunc enim ita ad me scribit amicus quidam Augustanus: „Wir habend zeytung, das kai. mt. Chalon und Troja ligen hab lassen und den nechsten uff Paris gezogen, das ouch in ainem scharmutz grauff Wilhalm von Furstenberg gefangen worden und aber dargegen dem konig ouch etlich guͦt leut gefangen; acht man, sy werdends gegen ain ander abziechen.“ Eadem narravit hic nudius tertius sub cenam Italus quidam, qui recta se ex caesaris castris venire affirmabat, addens caesarem valde lacessere regem ad congressum et pugnam. Dominus, autor pacis, cruentis istis conatibus quamprimum imperet! Quę misisti, perlata iam sunt Augustam. Nihil praeterea nunc vacat scribere. Tu nos domino constanter commenda et saluta amicos, in primis tuam domum. Gvalthero dic proximis hisce diebus me ad se scripturum; dispeream enim, si quicquam nunc possum. 20. septembris 1544. Tuus Amb. Bl. Scripsit ad me heri inter cętera Bucerus: „Philippus periclitatur et Pontano dixit, si ille ita pergat, se de alio visurum hospitio.“ Clarissimo viro d. Heinricho Bullingero, amico tanquam fratri colendo atque charissimo.
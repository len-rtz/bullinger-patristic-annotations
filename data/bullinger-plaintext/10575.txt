Der guötig unnd gnedig, barmhertzig, ewig gott verlich unns allen sinen segen durch Jesum Christum, unseren herren. Geträwter, lieber herr unnd bruoder, ich bin angelangt, üch disen handel zuozeschriben von etlichen guotwilligen unsers halgen gluobes, die in disem handel verfast, damit ir euch erlernen mögind, wie mit götlicher hilff unnd bystand unserer christelicher herren und oberen der gemey[n]d dis thayls zehilff komen möge. Dem ist also: An unseren anstössen yennethalb des Rhins ligt ein dorff mit namen Dörfflingen, ligt in der herschaft Neuenburg, da die herschafft hatt die oberen gricht unnd unsere herren die nideren. Da sind nun die Dörfflinger kilchörig gen Gaylingen, da nider und höhe gericht sind der herschafft von Stockach, der kilchensatz der statt Schaffhusen. Wie nun die biderben lüt von Dörfflingen gen Diessenhoffen, gen Buössingen, gen Schaffhusen dem göttlichen wortt nachgeloffen sidert fünff oder sechs jaren har unnd sich also irer pffar zuo Gaylingen, als der irsel unnd abgötterey, enzigen unnd sich gottes unnd irer christelichen herren von Zurich getröst, dem statt thuon, also von mencklichem ungefecht unnd unangerenzt pliben unnd von nymot rechtgeferget ires gluobes halb. Nun habend sich die von Stockach vor etlichen tagen uffgehept unnd die verdachten im handel gottes, die sy unnd mit der unwarhait thuöffer verlündent, understanden ze fahen, unnd aber uff dem weg im wasser, die Aych genant, by nachtzitt gesumpt unnd etlich rüter nahinzuo ertruncken; deßhalb sy verursacht, wider haim gekert. Yetz aber uff donstag verschinen, nach mittnacht, ingefallen mit zwayhundert mannen ungefarlich, von Stockach komen gen Dörfflingen, 7 personen jemerlich überfallen, ir hus unnd hoff zerstossen, gefencklichen angenomen, win unnd brott gessen unnd getruncken, sy ellendklich hin unnd enweg durch studen und stöck gefuöret und gen Stockach gelegt, da etlich enttrunnen, jamerlich mit inen gehandlet, den schwangeren wiberen nit verschont unnd etwo wit gefuört unnd lassen gon, und inen eynen ruoff machend, sy segind thuöffer. Die sy worlich, lieber herr unnd bruoder, nit sind, unnd kein ander ansprach entlich, dan das sy nitt mit irer falscher religion, die sy zuo Gaylingen tribend in ir pffar, gemaynschafft nit haben wend unnd sich tröstend gottes worts, so sy erlernet hond an den obgenannten orten, unnd irer christelicher herren unnd oberen zuo Zürich, mitt denen sy eyns im handel gottes begertend sin, ye welten har lieb unnd leyd mitt inen gelitten, ir jerlich schirmgeltt unnd korn gebend, im Missner krieg unnd Kappeler krieg, sunderlich uff dem berg, trulich umb gottes unnd unserer herren ere gestanden etc. Unnd aber noch thalenme jar und tag darby nit geschirmpt sind worden. Unnd nochmals, das sy, lieber herr unnd bruoder, unnseren herren nit zuozellend, sunder etlichen ober- und undervögten, namlich dem Gunttharten unnd irem undervogt zuo Dörfflingen, der nachmals zuo der pffar zuo der meß gen Gaylingen gattin der farb wyß unnd plaw, so im gebend unser herren. So ein obervogt sy etman haimsuochte oder mitt dem undervogt gerett, besser sorg ze haben, die schwezer, redlifuörer, so der meß unnd denen von Stockach anhangend, abzemanen, wurde under den frommen lüten dester mer ruowen wachsen. Dann, min bruoder, die fromen lüt ligend dussen, yennet dem Rhin, als ob sy niymoz seyind. Nun aber, min her unnd bruoder, ligt nach by Dörfflingen ein pfarrkilch, Kilckberg genant oder Buössingen; da sind die hohen gericht wie zuo Dörfflingen deren von Stockach, die nideren deren von Schaffhusen, wie die nideren gericht zuo Dörfflingen minen herren zuohörend. Da hand die Schaffhuser die kilchen gesuberet von gözen und altaria, kein meß da, unnd land frey das götlich wortt da verkünden, unmencklichs sumen unnd hinderen. Unnd umb der gelegenhait begertind die fromen lütt, das unser herren si dahin ordnetend, diewill Schaffhuser unnd unnser herren im gluoben eyns sind. Ouch Buoch, ein dorff, ligt witer im Hegaw, gehörtt aber ouch wie Dorfflingen in die pffar gon Gaylingen, sind die nideren gericht ouch deren von Schaffhusen unnd die hohen denen von Stockach. In dem dorff hatt man kein meß, unnd behaltend sich gottes und iren herren. Aber zuo Dörfflingen gatt es also zuo! Semlichs, herzlieber bruoder, bin ich ganz genaigt (in yle aber geschriben, uß beger der fromen lüten) uch zuozeschriben. Da ir yez erlernen mogend, was wyter ze thuon uch zuostand als eynam vatter der verlassnen armen, die Christo ouch thür ankomen, wie unachbar sy vor der welt sind. Vermögend aber die Schaffhuser in iren nideren gerichten ein pffar niderzelegen mit der abgötterey unnd pfflanzen göttliches worts im kaiserthuom, fill me unser herren, ein anfang unnd spiegel götlicher warheit. Mir will aber also sin, es gang uns eben, als wen einer eynen widerwertigen, bösen menschen vorhanden habe unnd kunde durch kein mittel sin herr werden, er schlach im dan vorhin sin butt trulich foll; dan habe er an im unnd vermöge unnd thuö, was er welle, unnd kund mitt im dan naherkomen; unnd ob im der kopff erschlagen, hab er nüt mitt im kunden schaffen. Also werdend wir verschreyt und veracht. Ita res nostre cum quinque pagis etc. Gott gib sin kraft unnd erweck unns uff mit der krafft, damit Jesus Christus ufferweckt von thoten. Amen. Dathum zuo Luoffen, in yle, uff 28. februarii etc. 1535. Petrus Schnider, ewer williger bruoder. Minem trewen, lieben herren unnd bruoder, Meister Heinrichen Bullinger, predicant zuo Zurich.
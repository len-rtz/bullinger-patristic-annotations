Gratia domini tecum. Hermannus Magdenburgensis adolescens tuas mihi reddidit litteras 7. iulii plenas omnino consolationibus divinis, quę corpus-culum in grabbatulo hęrens et ex inflammatione erysipelę propemodum defectum perquam apprime recrearunt. Is, qui potest omnia referre cumulatissime, et te perpetuo consoletur per Iesum Christum! Amen. Nicolaus Regius scripsit viduę Erasmi Fabritii propter exilium filię Elizabethę (quę nunc famulatur in aedibus nostri nobilis prefęcti, viri certe candidi et pii) conaturque illi apud matrem vel reconciliacionem vel gratiam impetrare rogatque, ut tu in eodem offitio sis sedulus. Certe, si quid commisit filia, meretur vel veniam ob tot lachrymas, quibus testatur suum peccatum et contumatiam, simul etiam pollicens resipiscentiam. Puerum reliquit Basileę apud alienos, quem cuperet esse sub tutela avię, non ob hoc, quod frustra apud illam sit alendus, sed suis sumptibus. Deinde rogat te, qui scis discessus causam, item et viri piacula, atque vehementer obtestatur pro libello divortii. Sunt enim, qui illi obprobrant nescio quid, quasi esset prostituta. Haberet ergo, unde se adversus calumniatores tueretur. Tu fac, amici agas offitium. De Augusta et comitiis nil audimus, nisi quod putant ceasaream maiestatem magni aliquid moliri, maxime adversus Christum. Verum Christus, semel mortuus, iam non moritur, et qui mortem superavit, et sua membra, quę pro illo mortificantur, olim convivificabit. Deus vertat omnia in salutem credendium, etc. Salutant te omnes nostri. Salutat te privatim Nicolaus Regulus. Raptim 25., Richenville, etc. Tuus Erbius. Saluta nobis Gvaltherum, Pellicanum, Bibliandrum. Cumprimis viro eximio pietate et doctrina d. Henrycho Bullingero, ecclesiastę Tigurinorum, fratri observando.
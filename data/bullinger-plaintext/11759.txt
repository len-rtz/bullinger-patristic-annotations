Mitto tibi tres libellos, de quibus scripsisti. Quartus non extat, sed e nundinis Francfordianis, si opus habes, curabo advehi; constant 4 ß Basil[ienses]. Alcoranum est liberatum post multas consultationes, nec tamen satan quiescit. Marcus locum de thesauro abscondito in agro sat dextre in concione publica tractavit Alcorani mentionem habens. Quid factum? Per consulem vocatus coram toto senatu rationem dare coactus illius dicti de Alcorano. Hoc esse dixerunt senatus decreta contemnere, populum commovere, doctos scholae exacerbare, odia inter fratres serere; sat altercationum hactenus habuisse. En conscientiam male sibi consciam. Dices: „Quidnam dixit Marcus?“ Man sol got loben, das der Alcoran sige an tag kommen zuͦ unseren letsten zitten, darin mann sich, in was irsal die Turken sigen steckenn. Hoc excidit, quod tam pessime illos nostros habet. Vocati sumus altera die omnes, quotquot ministerio verbi praesunt. Decretum praelectum, ne quis Alcorani mentionem publice in rostro habeat, aut implacabilem senatum habiturum. Discessimus non sine admiratione, etsi falsi fratres nostri alacres abierint utpote autores illius decreti. Hęc volui paucis tibi communicare. Rumpantur et ringant, imo latrent more canum - Alcoranum habet Oporinus integrum et illesum. Vale, et Theodorum nomine meo salutabis. 1543, 25. ianuarii. Tuus Gastius ex animo. D. Heinricho Bullingero, Tigurinę ecclesiae vigilantissimo pastori. Zuͦ Zurich.
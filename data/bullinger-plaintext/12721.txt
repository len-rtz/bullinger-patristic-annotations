Erwirdiger, wolgelerter, sonders gunstiger, lieber herr, üch syen min unverdrossen, willig dienst allzyt zuvor. Uff üwer schryben, Simon Bingen, landtgrevischem secretari, gethon, hatt er mir hüt dato byligende schrifften,  was bisher verloffen, üch zu antwurten, zugstelt. Zeygt an, das sollichs nehermals von im vergessen worden. Das wöllen also empfahen und mich allweg inn üwerm bevelch haben, dann, üch jederzyt willige dienst zu bewysen, ich gantz bereyt bin. Ich han mich dis tags beflissen, ewern brieff dem lanndtgraven selbs zu antwurten, aber ich han noch nit zu im komen mögen. Datum den 13. novembris anno 36. Üwer allzit williger Heynrich Domman. Dem erwirdigen, wolgelerten hern Heynrich Bullinger zuͦ Zurich, minem sonders gunstigen lieben herren.
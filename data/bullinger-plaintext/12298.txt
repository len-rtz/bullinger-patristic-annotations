S. En tibi, mi venerande pariter et plusquam charissime Bullingere, optimum nostrum Lętum, virum solide pium nec vulgariter eruditum, quique multo rerum usu (quippe in amplissimis rebuspublicis diu versatus) magnam prudentiam collegit. Nihil dicam de candidissimis moribus et rara quadam viri humanitate, qua mox se vel unius horulę congressu mire se ac suavissime bonorum animis insinuat. Tenuit illum iam diu impatiens valde desiderium tui videndi ac se tecum oblectandi in domino. Proinde non tam filioli sui caussa, qui hic apud hunc charissimum meum Funcklium educatur, quam ut hinc postea ad vos proficisceretur, iter hoc ingressum se affirmat. Comendarem tibi tam quam animam meam utrumque, ni toties expertus scirem tuam erga amicos, vestrorumque omnium erga id genus viros officiosam humanitatem et humanissimam officiositatem. Voluit autem Lętus hic noster, ut Funcklius, vere sanctus iuvenis mihique magis quam filius charus, ecclesię nostrę insignis minister, se sibi itineris comitem adiungeret, id quod ille facere haud gravatim consensit. Fruere igitur illis in domino tibique persuade dei viros (quod vere sunt) tua tecta non absque magnarum felicitatum comitatu subire. Porro non est, ut quicquam nunc iis addam, quoniam ii mihi apud te vivarum epistolarum vice erunt de omnibus nostris rebus bona te fide facturi certiorem. Bene vale, mi anime, colendissime in Christo frater, et sancta lętitia cum Lęto nostro feliciter lętare. Saluta tuam domum cum omnibus fratribus et amicis. Salvere te plurimum iubent seque piis precationibus tuis commendant nostri, praecipue germanus meus frater et Zviccius. Iterum vale. Constantiae, 24. septembris 1545. Tuus Ambros. Blaurerus. Existimo eas te literas accepisse, quas diebus hisce per adulescentem Ioannem ab Ulmis tibi curavi reddendas. Clarissimo viro dei d. Heinricho Bullingero, venerando suo et charissimo fratri.
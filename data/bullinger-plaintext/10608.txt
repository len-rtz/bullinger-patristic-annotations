S. Gaspar mihi retulit obiter, quod nescio quas literas miseritis doctori nostro de doctoratu. Quod quidem si ita est, optarem vel non scriptas vel scriptas quam blandissime. Homines sunt tam suspicaces, ut putent, dum tale quid audiunt, per me moveri, cum sim tamen vel pisce magis hic mutus. Ratio est mihi in promptu, qua nugas istas vincam. Hac utar, ni deus nolit. Per omnem vitam odivi, qui faciles erant ad male suspicandum, et nunc in medio talium habito. Quamvis quo magis ad hos assuesco, eo facilius possum contemnere, ut iam nihil pene sint molesti. Caeterum scripsit iterum Capito monuitque, si velitis convenire, conveniatis alio titulo et nomine quam eucharistiae. Timet, intelligo, populum, ne quid mali capiat ex cognito dissidio. Commendat interea suavitatem tuam et sedulitatem, qua laboras in ecclesiarum concordia. Intellexit enim de epistola, quam scripsisti Berchtoldo consolans. Novi nihil scribit, et miror, cum Gervasius his diebus Berschio nostro significant Lutherum cum Svevis consentire in negocio coenae. Ad se id scripsisse Bucerum et Philippum clare dicit. Unum adhuc audi: Aiunt episcopos quosdam egisse cum civitatibus imperialibus et Rheni quibusdam de sumptu et bello contra Monasterienses atque has respondisse, quod intricarint, exedant, sibi alia esse curanda. Placet, si ita habet. Vale cum Utingero et fratribus. Basileae, raptim, 7. aprilis anno 35. Os. Myco. tuus. Domino Heinricho Bullingero suo.
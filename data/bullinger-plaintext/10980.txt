Gnad von got und sin erbermung sig al zit ob uns. Omen. Ich muͦs üch witer berichten mines handel und anden och. Ich hab zuͦ Sur mim her gefater ein hus abkoft umb 200 gl., 100 solt uf dem hus bliben ston, das ander solt ich bezalen uf zil, wie sig gemachent waren. Uf das solt ich ein schmiten uf min kosten buwgen und ein schmidschirg kofen, inn schmiten kofen, als ich ales tuͦng hab. Und ich hat ein jar zil zuͦm kof, und wan ich den kof nit hilt und ufgeib, so solt min buwen imm bliben und mir nüt darfür werden, das es ist, kost mich wol 12 gl., und das schmidschierg och müsen imm lon och umb ein ring gelt, das mich vil me kostet, long lofen. Und es hat sich aisso begeben, das min her gefater mit mir reidet von dem kof, er hab si imm kof überseichen der 100 gl. halb, die uf dem hus soltent ston, die müöstent och abgelöst werden, er habin bürgen darhinder, die wölen nit me bürgen sin. Da hab ich ein kneich gehan, der ist imm inn oren geleigen, wo ich darvon wer, so wölt er imm wol die 100 gl. abneng. Darumb ich das nit vermocht, muͦst ich den kof ufgen und darvon mit fil reid und warten, deren zuͦ schriben zuͦ fil wer. Ich han inn 2 jar 11 gl. 3 batzen zins gen und 6 wuchen zuͦ reis gesing und 8 wuchen krancz und 2 kronen verareczet und min Anna [Brennysen] 6 wuchen kranck xing, und bin alsso unfürsechen imm winter müsen ge Otmarsingen zichen muͤösen, got sig lob, zuͦ dem ich min hofnung gesecz hab. Ich han ein schmidschirg wider koft umb 31 gl., ist jetz halb bezalt, aber sust liden armm aber der her git al zit gedult imm krücz und liden, got sig lob und eerr, das er mich darzuͦ erwelt hat. Zit ist kurcz hie. Gruͦczen mir, wer inn üwe[m] hus ist, und haben kein zwifel, das ir nit müsen bezalt werden, ob es mim schweiger feilen wurd mit dem brif, des ich aber kein zwifen han, so wölt ich aber hid der zit üch beza[l]en und ee an uns ersparen. Es kumbt, ob got wil, beser zit. Got sig mit uns. Gen imm 37. jar inn wuchen nach bachlijong tag. Hans Bronissen. M. Heinrich Bulli.
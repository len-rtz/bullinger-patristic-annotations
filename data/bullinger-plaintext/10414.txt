Gott syg ewig lob, der abermals sin hilff bewisen, der gebe unns och starcke gemuͤtt. Amen. Gliepter herr unnd bruͦder, nüwe zittung, achtend min herr Doctor von Wadt, der getrüw, und ich, ir tragend mer dann wyr. Desshalb, was ir witers hapt, thuͦnd im zuͦ wissenn. Wir hörnn, der tag zuͦ Ougspurg syg angangen; wirtt etwas bringen. Hohen Aspar das schloss ist ufgeben. Es ist die sag, der Spätt der syg mitt hertzog Ulrichs gnannte frowen gen Rafenspurg komen, hab begert, sich da zuͦ setzen. Also syg im gsagt: mög er das rechtt in ir statt gen etc. Also ist er davon, die sag: gen Insprug. Die vorcht ist hie. Ob ir achtend, daß der hertzog bald prediger ins land stellen etc., oder was ir vernemend. Es hat gott die find gejagt, und nit der mensch. Ob der hertzog stillston oder witer handlenn etc., lond üch nit blangen. Mir frowen ist abermals im Rinthal von des aptz amptman alle rechtt abgschlagen. Es hilft der acht orten ghaiß noch nüt. Wils gott, so wird ich uff den tag wider by üch sin. Der her tröste üch sampt üwer husfrowen und muͦter. Actum yn yl, S. Gallen, fritag vorm pfingstag anno 34 jar. Gruͤtzend mir Leonem und andre. Üwer williger Hans Vogler. An min geliepttenn hernn und frundt M. Hainrich Bullingernn, prediger zuͦ Zürych, zuͦ handen.
S. HÄ™c heri ad me venerunt. Quod fama apud nos habet, dicam: Lutzenburgum abhinc octo dies a duce Gulielmo a Furstenberg esse captum, milites in subsidio oppidi collocatos vita et transitu donatos relictis post se armis instrumentisque bellicis omnibus; destituti enim comeatu a Gallo non potuisse obsidionis vim diutius perferre. Cives loci, qui in oppido manserunt, sunt fere omnes suspensi, ut qui hosti cuivis victori omnia secreta victi aperuerint; intra annos enim paucos quater nunc Gallo, nunc [ca]esari sese dediderunt. Ager eorum aliquot miliaribus circumquaque est [de]vastatissimus et in solitudinem quasi reductus. Turca Blindeburgum, arcem munitissimam, et alia occupavit abductis et interfectis circiter viginti quatuor milibus hominum. Sic deus nostros punit, ut in se mutuo ruant. 5. die iunii. Audio insuper in Pedemontana regione iam alterum conflictum fuisse; caesareani iterum succubuerunt. Fortassis ea tu melius nosti quam ego. Vale. Manes Carolstadii mihi et Oporino negotium facessunt. 8. iunii 1544. Tuus Gastius. D. Heinrycho Bullingero, theologo summo. Zurich.
Gratiam et vitae innocentiam a domino. Miror, qui fiat, Ambrosi dulcissime idemque mihi colendissime frater, quod tanto tempore nullas a te recipio literas. Fortassis negotiorum turba interturbaris. Misi hunc ad te nuncium, qui parare iubeat aliquid litterarum, ut, dum redierit, inveniat scriptas. Abit ille Memmingam; causam intelliges ex affixo apographo, quod ubi legeris, clausum mittes per hunc eundem nuncium Gervasio nostro. Cuperem autem, ut tuas quoque literas adiungeres vel d. Gervasio vel consuli Funckio inscriptas, quibus animos ipsorum incitares, quo sedulo causam nostram agant. Vide autem, ne quis de hac re quicquam resciat. Hoc certum est calumniam innocuo strui ex malitia et arte sathanica. Fuit quaedam inter Conzenum et Erasmum disceptatio super re sacramentaria; verum senatus prudentia populique Bernatis constantia factum est, ut pulchre compositum sit dissidium et probe conveniat ministris. Excitat ergo sathan novam turbam; nam conviciator ille convictor est Conzeni; unde sunt, qui suspicantur non inscio Conzeno calumniam illam Erasmo a convictore esse intentatam. Ego Erasmum persuadere conor Conzenum insontem esse, ne videlicet animi vix conciliati resiliant. Sententiam super controversia eorum pronunciatam habes affixam his meis literis, sed cura, ut per hunc eundem tabellionem remittas. Quod si quid certi habes de comitiis Nerobergensibus, Ulmensibus, de exercitu militante in Pannonia contra Turcas aut de rebus caesaris atque Galli, fac, sciam. Nos de militibus Helveticis ne verbum quidem audimus. Uff montag nach Michaelis wirt aber ein tag zuͦ Baden; habend min herren beschriben, abermols mit den eydgnossen zuͦ handlen, das sy abstandint etc. Uns sind von den gnaden gottes in allen 3 zügen minder lüten hingelouffen, dann yemandts glouben mög. Unser volck überal ist des kriegens der eydgnossen vast übel zefriden. Gott kumb uns ze hilff et liberet nos ab omni malo. Vale cum omnibus tuis. Salutat te officiosissime Bibliander, Megander, Gvaltherus, Erasmus Fabritius, Pellicanus ac reliqui. Tiguri, 29. septembris anno 1542. H. Bullingerus tuus. Suo Ambrosio Blaurero.
Gratiam et pacem a domino. Nunquam excidis animo meo, frater charissime, tametsi non subinde scribam. Quod tu coniectas, corruptos huius seculi mores excidium minitari orbi, ego itidem ad fores nobis cubare crediderim. Anabaptistica lues fortassis ab ipso domino immissa est, ut Hunnorum et Gothorum more ingratitudinem et proterviam orbis puniat. Et si haec sopiatur, emerget vel Maurus vel Turca vel Getulus aliquis. Oportet omnino puniri scelera nostra. Alii enim veritatem persequuntur, alii praedicatam et intellectam contemnunt. An non pararet huiusmodi saeculo perverso molam aliquam iustissimus vindex? Hodie miris modis contemnimur et affligimur a Philisteis nostris Pentacomeis. Conantur praefecto nostro leges praescribere, hoc est, iubent, ut praefectus, qui nomine urbis nostrae ius dicere iubetur Wagentalensi praefecturae, ad missas compellat, ad iusiurandum divos nominet etc. Vide, quae sit impudentia! Respondit magna constantia senatus noster id se nequaquam permissurum. Praefectus ipse Dumysius coram legatis Pentacomeorum libere testatus est id se nequaquam facturum. Novum ergo dissidium nobis obortum. Quid tandem pariturum sit, facile subodorare poteris. Breviter: Excindere Christum et regnum eius cogitant omnes impii. Sed tantum proficient, quantum Zacharias profecturos praedixit Zach. 12. Sumus lapis exercitationis. Quae habeo ex Hollandia, ipse leges et remittes chartam. Voglerus scripsit, Vadianus misit. Quod scripsisti de Hoffmannicis, vehementer angit. Nosti, qualem inhabitent urbem. Si vincerent, illa demum extrema esset evangelii iactura. Inhortaberis ergo viros bonos, si quos nosti, vigilent, ne ex Argentorato fiat Monasterium. De raptu latronis MÃ¼ssii nil audio. Exemplum epistolae Bucero missae uni tibi servabis. Ob hanc mihi vehementer iratus est, opinor; nam ne my quidem scripsit hactenus. Ego vero non magni curaverim, quando fidelis et libera responsio offendere potuit. At lapidi haec dicta putato et exemplum proximo nuncio certo remittito. Valeto una cum sanctis omnibus. Salvum te vult Utingerus. 19. iunii 1535. H. Bull[ingerus] tuus.
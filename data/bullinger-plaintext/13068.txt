S. D. Nihil habeo, quod scribam modo, tantum his tibi, [vir] praestantissime et frater dilectissime, occasionem d[are] volui rescribendi. Ego tuis omnibus respon[di]. Tuas avide expecto. Varius enim hic [r]umor spargitur de varia valetudine cum regis, illius tyranni Ferdinandi, ignavissimi hominis, tum caesaris, hominis astutissimi et antichristianice plus satis fortunati. Nec desunt, qui Boiohemos denuo ar[m]a sumpsisse dicant. Quid verum sit, ignoro. Arbitrantur multi pestem  iam nunc Augustae gliscentem Germaniae longe munitissimam arcem Ar[gento]ratum aperturam caesari, qui comitiorum prae[te]xtu ipsam ingrediatur. Utinam vivus nunquam egrediatur! Verum haec forte stulta sunt vota affectuum nostrorum. Age, fiat voluntas dei, qui, ut nostri misereatur, incessanter deprecandus est. Novi habemus nihil. Vale Ä™ternum una cum tuis omnibus et indica, quid cum His[pa]no illo factum sit, de quo ultimis ad te literis scripsi. Iacobus enim ille Zornius constanter asseverat se manu s[ua] frenum apprehendisse et currentem inter[c]episse, quamquam confracto loro Hispanus eruperit ad portas usque Crutzlingianas, ubi in aciem bipennae incubuerit. Tiguri, die Mauritii 22. 1547. Bullingerus tuus. D. Ambrosio Blaurero, domino et fratri suo semper colendo et amando. Constantz.
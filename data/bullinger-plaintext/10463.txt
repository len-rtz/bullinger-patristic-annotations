S. Iam fere annus est, qui nobis tamen vel seculum videtur, quod nihil a vobis literarum accepimus. Alii diuturno silentio sepe in alienam atque secus, quam res habeat, opinionem veniunt. Sed vestra in nos propensa voluntas atque studium etiam sine literis et, ut ita dicam, sine tessera nunquam non testatissima nobis erunt. Sollicite tamen interim et quasi aperto sinu puerorum instar literas a vobis et avide expectamus et tacite poscimus, quo cum de nostratibus omnibus, tum vero de te pręcipue et patria certiores fiamus: ὡς οὐδὲν γλύκιον ἧς πατρίδος - nosti Homerica. Quod ad nos, Ammiano scripsimus, quem si modo redditae sunt, rem omnem tibi aperuisse arbitror. Te cuius es humanitatis clientes non neglecturum speramus atque adeo certi de fide tua sumus. Spes fere dubia esse solet, ό δὲ ἀνέλπιστος βίος ἄριστος. Nos quoque iam olim multis, iisque magnis, tibi nominibus obligati certam magis tuam benignitatem fidemque quam spe conceptam habemus. Amaltheam inter sidera collocatam ferunt, quae lovem nutrisset. Tu vero quantam laudem merebere musas love prognatas tam candide tam liberaliter fovendo! Non alia musis θρεπτήρια reddes, nisi quę in earum studiosos contuleris. Verum hęc hactenus. Pecuniam quam maturrime mitti vellemus. Nosti illud ἡ πενία χωλὸς πρὸς τὸ φιλοσοφεῖν, quamvis πενίαν Diogenes φιλοσοφίαν αὐτοδίδακτον vocarit. Pergimus in literis pro virili perrecturi amplius, nisi hic etiam ipsę musę pecunia flectendę essent ut aureo malo Hippodameia. Verum et hic et in aliis omnibus argenti Charybdin Parisios dixeris. Nos interim, quod eius licet, frugaliter et parce, neque id sine musis, aetatem agimus. Vale, praesidium et dulce decus nostrum. Parisiis, 7. calendas septembris 1534. Conradus Gessnerus, ex animo tuus. Eximio viro d. Henrico Bullingero Tiguri a sacris concionibus, patrono studiorum optimo. Zürich.
Die gnad gocz well allczitt bi unß sin und unß behüten vor komer und leid etc. zuͦ vor, wolglerter, ersamer und min insonders vertruwter, günstiger und lieber herr etc. Alß ich dan in gestrigem schriben üwers racz begertt, ob üch von nötten beduncken, daß ich einen boten gen Straßburg abczovertigen, damit, ob Heinrich etwas schuldig, damit das selb bezalt, ald ob man den handel in ander weg und recherrenn costen abrichten, beger ich bi zöger der antwurtt, oder ob ich selb zuͦ üch hinin komen und mit üch mich muntlich underreden. Witer, min sonders früntlicher und lieber herr, so wüsend, das ich uff gestern am morgen zuͦ halben fünfen miner hußfrowen den handel anzögt, und der gestalt, si sölt nicht achten, das ich mit keiner kranckheit beladen, umb daß ich die gancz nachtt also glegen mit großem griß gramen; dan ich woll wider zuͦ recht komen. Das wer aber, gott der her hette unß aber mall angrifen mitt etwas unfall, darumb ich si fast bet, si wölt nüt erschreken, sonder allein gott die sach uff opfern; der wurd unß ergeczen. Und namlich so wer Heinrich zuͦ gott dem herren etc. Uff das si mich ansach, sprach: "Das ist kein unfal, es ist gocz ordnung; dann er hat in geben und wider gnomen". Wer er doch nun bi unß gsin, daß wir im heten künen ratt thuͦn. Doch ich kan im rechtt nütt thuͦn. Wan er nun nüt etwan zuͦ tod gfalen oder in etwar erschlagen, so muͦß ich mich liden; wo aber dises beschechen, wüste ich doch den handel nüt wol zuͦ überwinden. In dem kam unser bredicantt, nam si hüpschlich für die hand, daß si gancz geschickt ist. Wol hat si gester und hinachtt mich etwan dick anzogen, ob mir nüt wüsend, wie lang er glegen und was im gsin. Und alweg: wan er nun im bet gestorben im namen gocz! Und tröst si mich vast hüpschlich, wie woll ich mir zum höchsten züch, wo ich kan, vor irren. Sömlich min schriben welend ir früntlicher meinung von mir verstan: dan es allein zuͦ üch uß sunderm vertruwen beschicht. Ich kan wol ermesen, daß ir wol anders zuͦ schafen, aber ich die hofnung und hercz zuͦ üch trag, es üch kein verdruß oder unwilen bring. Dan je von natur guͦt fründ ein andern in nott und wider wertickeit ein andern ir anligen clagen. Also ist mir warlich gegen üch ouch. Ich hett üch ouch nach vill zuͦ schriben uff disen leidigen unfall, wil üch aber witer jetzmal nüt helgen; dan min hercz und gmütt vast größlich mit kumer und leid beladen. Dan ich den zorn gocz über mich übel enczicz. Aber da sölend ir darnebend min groß hercz und gmütt zuͦ minem gnedigen herren und gott wüsen, und daß ich ein stiff vertruwen zuͦ im hab, er werd mich nütt verlon, ob er mich schon also heim suͦchtt. Wer wil sine urtell und fürnemen hie ergründen? Er thuͦt mirs vilicht me zuͦ guͦt dan zuͦ nachteil. Sin wil beschech allczitt und verlich mir gnad zuͦ gedult und besrung mins lebens. Amen. Der guͤtig gott welle üch in gesuntheit bewarren und üch ouch, wer üch lieb ist, vor komer, leid und truͤbsall beschirmen. Datum uff den 14. juli anno etc. 35. Üwer guͦtwiliger diener allzitt Hans R. Lafatar. Dem wolglerten, ersamen herren M. Heinrichen Bullinger, predicant der stift Zürich, minem in sonders günstigen und lieben herren.
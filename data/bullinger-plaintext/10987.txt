Pax domini Iesu tecum. Ne egre feras, doctissime Bullingere, me tuis hactenus amicissimis literis non respondisse. Pene toto hoc autumno decubui infirmus nec videbatur michi occasionem dignam ad te scribe[ndi] habere. Dum autem Voglerus, communis noster amicus, vir piissimus, revocaret ad se filium suum, quem commisit michi anno hoc erudiend[um], non potui vacuum mearum litterarum ad te dimittere, praecipue dum intelligo te victum illius parentis precibus in curam atque disciplinam sustinere. Congratulor profecto ex corde intimo puero huiusmodi nactum preceptorem. Adulescens meo quidem iuditio non ineptus fuisset studio, si tempestivius studiis esset mancipatus. Non potuit in finem audire grammaticen, cuius omnino ignarus erat, dum ad me venerat; arbitror tantillo tempore non admodum male profecisse; tu ipse diiudica. Rerum novarum nichil ad te scribo, cum omnia me melius novisse te nichil addubito. Spero conventum Schmalckhaldie, qui nunc congregatus est, multa bona allaturum. Quam primo, quid actum fuerit, perscrutatus fuero, multis ad te scribam. Nunc obsecro, me velis in amiciciam tuam quantumvis imparem admittere et pro me et ecclesia nostra suppliciter exorare deum, ut omnia per nos fiant in sui nominis gloriam. Vale felicissime et, si quando prae negotiis vacat, alteris me dignare scriptis, ut intelligere possim in amicorum tuorum album me adscriptum esse. Datum Lindavii, 10. februarii anno 37. Thomas Gasnerus, Lindaviensis ecclesie minister, deditissimus tuus. Clarissimo viro M. Hainricho Bullingero, Tigurinę ecclesię antistiti vigilantissimo, domino ac fratri suo ob[servando].
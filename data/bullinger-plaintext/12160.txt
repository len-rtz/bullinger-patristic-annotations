Salutem in Christo Iesu, domino et servatore nostro. Repperi nuper in taberna cuiusdam apud nos bibliopolę libellum Cochlei, quo ad tuum adversus ipsum De authoritate scripturę respondit; verum nondum legi, sed reservavi hactenus, donec tuam ad illum responsionem accipiam, vir optime et eruditissime. Multi ex me pene quotidie sciscitantur, num tua in Lucam commentaria prodierint aut, si nondum in lucem prodierint, an non aliquando prodibunt; quibus ego respondere soleo et me quoque ea avide expectare in dies; sed vereor, ne labor nimius oneret atque gravet te plus aequo. At non dubito, quin his nundinis quadragesimalibus aliquid tuarum lucubrationum expectaturi simus. Ingens labor est atque opus in eos scribere authores eosque commentariis explanare, qui idem fere argumentum tractant, cuiusmodi sunt quatuor evangeliste cumprimis. Cęterum dominus reverendissimus Coloniensis nondum causam suam plane destituit aut deserit, imo constantissime perseverat, et, ut ex magnis viris audivi, illum tam constanter suo inhęrere proposito, ut mori malit quam sinere causam cadere. Deus optimus maximus illius animum confortet atque confirmet! De cęsare vehementer demiror, quod tam severiter Lutheranos, quos vocant, [minist]ris suarum ditionum prosequatur, adeoque ut complures ex illis, qui persecutionem iam experiuntur, patriam relinquunt cum uxoribus et liberis. Idem deus ac dominus illius animum in melius mutet, orandum est. Demiror autem, inquam, cur cęsar id faciat, pręsertim cum concilium iamiam [in]stare dicatur, ad quod ipse, ut ferunt, venturus est, ubi speratur fore, ut res ista, quę hactenus inter magnos et doctissimos viros controversa est, componatur et ad unionem redigatur. Det Christus pro sua gloria principibus et viris illis, qui ad rem illam tractandam delegentur, sanam et piam mentem, uti iudicio, non ex affectu res examinetur et decidatur. Colonie hisce diebus prodiit in lucem libellus Latomi contra Bucerum. Non multo post prodibit quoque liber prioris Carmelitarum apud nos, continens arcus papyri quinquaginta, ut ex ipso excusore audivi. Agit autem in eo libro contra Bucerum, Philippum et Aldendorpium iurisconsultum. Dixit mihi comes apud nos quidam non indoctus se vidisse illius operis aliquot quaterniones seque inter legendum non potuisse a risu abstinere. Quid hoc sibi velit, utcumque coniicere possum; [im]o idem monachus [ad] mensam decani [no]stri in summo templo [ap]ud nos dixit se [oste]nsurum in eo opere [Lut]herum, Philippum, Bu[ce]rum et cęteros nondum [in]tellexisse scripturam; unde cum Horatio dicere possum aut potius exclamare: „Quid dignum tanto feret hic promissor hiatu?“ Unde idem protinus subiungit: „Parturiunt montes; nascetur ridiculus mus.“ Saluta meis verbis Gvalterum meum, cuius vidi nuperrime versionem cuiusdam authoris contra Mahometicam sectam. Bene vale. Colonię, feria secunda post lętare. Ioannes Cęsarius totus tuus. Clarissimo viro domino Henrico Bullyngero, in sacris literis exercitatissimo necnon et in politioribus literis peritissimo amico suo optimo et prope incomparabili.
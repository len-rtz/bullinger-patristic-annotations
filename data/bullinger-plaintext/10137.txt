Durchlüchtiger, hochgeborner fürst und herr, unser gepürlich willig dienst syend ü[wer] f[ürstlichen] g[nad]en bevor an bereydt. Wir habend durch guͦte fründ und bruͤder vernommen, wie unser schryben, mitt sampt dem vertütschten buͤchly Bertrams imm truck ußgangen, u. f. g. spaadt erst fürkummen, wie wol es vonn u. f. g. mitt willen, gefallen und besonderm danck uffgenommen. Welchs uns ouch gesterckt, das wir dister getröster gägenwirtigs exemplar u. f. g. haben zuͦschicken gedören. Bittend, u. f. g. wölle sömlichs von uns kleinfuͤgen früntlich empfahen und danäben erdichten nichtigen worten, die (allß wir verstond) von unß uußgetragen, samm unß die leer, vornaher von dem sacrament gehallten und inn letsten ann u. f. g. schryben bekent, geruwen, ein andere wyß ze reden angenomen habend. Dann wir ye nitt werdent noch könnend vonn den worten Christi „Das ist min lib“ [Lk 22, 19; 1Kor 11, 24] annder reden dann der herr selbs, der grad daruff geredt: „Sölchs thuͦnd ze miner gedechtnuß“ [ebd.], dorumb ouch Tertullianus, Ambrosius, Augustinus und Chrysostomus, ouch diser Bertram, per figuram. So dann wir hierinn nutzid dann die einfallt und urallt warheyt verjähend und leerend, bittend wir, u. f. g. wölle sich vonn niemands verscherppffen lassen, daß sy iro ettwas grusams wider die fürnäme, die vilicht under u. f. g. schirm sölicher warheyt anhängig wärind. Wölle u. f. g. von unß guͦter meynung verston, dann wir u. f. g. eeren, wolfart und heyls begirig. Gott wölle sy lang zuͦ sinen eeren [...].
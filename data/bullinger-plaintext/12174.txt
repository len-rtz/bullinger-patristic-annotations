Gratiam et pacem Christi. Mi domine, sum tibi ignotus, nec unquam antea aliqua consuetudo mihi tecum intercessit. Tamen fretus tua humanitate ac pietate pro rebus necessariis magna cum fiducia tuum offitium postulare audeo. Uno verbo dicam, quod te facere volo: Ante biennium duodecim civitates praeclaras cum pagis et oppidis multis ac cum interitu miserrimi populi ille tirannus et inimicus totius religionis Christianę, ipse Turca, funditus evertit. Nunc vero in ultima parte marcii cum ingenti multitudine venit in Hungariam. Prima pars eius exercitus iam attigit Budam, more locustarum totam planiciem Hungarię replevit, iamque nulla spes nostrę liberationis posita est in viribus humanis, tantum in solo deo. Sicut semper in eo, nunc maxime cum deo agendum est de isto imminente periculo ac afflictione, sub qua posita est illa calamitosa ecclesia, quę est in Hungaria. Itaque, mi domine, te rogo pro tua charitate ac pietate, qua devinctus es erga ecclesiam Christi, ut cum vestra sancta ecclesia fundas preces ad dominum, quo dominus dignetur illam ingentem pęnam mitigare, qua affligitur a multis annis ecclesia Christi, quę est in reliquis Hungarię. Hoc est, quod te volui facere nomine ecclesię afflictę. Temporis brevitas non sinit me prolixiorem in scribendo. Vale, et dominus te conservet in ecclesię suę utilitatem. Francofordię, in primo die aprilis anno domini 1545. Gregorius Belenyesy, natione Hungarus, ex Gallia nunc primum revertitur in patriam. Hunc morem audivi ex legatis Hungaris, qui recta proficiscebantur Wormaciam ad regem Ferdinandum propter periculum, quod imminet et Hungarię et Germanię. Eximio Iesu Christi ministro [d.] Heinrycho Bulingero, antistiti ecclesię Tigurinę, domino suo charissimo, etc. Tiguri.
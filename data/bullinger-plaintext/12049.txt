Tametsi Balthasser iste, quem coram conspicis quique tibi hasce reddidit literas, sua pietate et vite innocentia tibi alias pro tua humanitate satis commendatus esset, vir ornatissime, tamen non paulo tibi meo testimonio commendatiorem se fieri posse existimat. Quocirca hominis fidei deesse nolui, quandoquidem virtus illius et vite innocentia digna est, que ab omnibus vere piis deametur et promoveatur. Si autem mea apud te minus valebit existimatio, sartiat, queso, compensetque magna illius erga Christum multis sane argumentis explorata fiducia. Venit Vitudurum non paucos ante annos exulans propter Christum, diu magna pressus paupertate textoriam apud nos didicit eamque etiam posteac exercuit, quo victum diurnum, quantumque satis esset presentis vite saltem sustinendi necessitatem, parare facilius posset, cuique ratio eiusmodi alimonie querende non infeliciter cessit. At interim neque literas protinus neque publicas contiones neglexit, sed quottidie aliquott[!] horas artificio suo, quod alias sedulo exercuit, suffuratur easque partim verbo domini audiendo, partim vero sacrarum literarum studio impendere solitus est. Cumque postea fieret, ut Michael Schlatterus WÃ¤dischvilam me id curante vocaretur, ut isthic episcopum ageret, nactus hunc nostrum Balthassarem successorem in filiola Ellikon, que alias ecclesiam Gachnensem matrem suam agnoscit. Cunque isthic bonus vir dyaconatus functionem in se suscipisset, annis septem ecclesiole isti prefuit ac talentum a domino sibi concreditum sedulo et fideliter dispensavit. Qui vero factum sit, quod ita semel ac derepente idque temporis, quo nihil minus cogitasset, adeoque, quod ego sciam, minime commeritus, ablegatus beneficioque excussus, ipse coram forte melius verbis exponet, quam ego literis consequi possim. Tu fac, queso, bono viro pro virili ut adsis non tam mei quam Christi nomine. Fuit enim mihi semper ob candidam simplicitatem ac simplicem candorem preter multos sue sortis homines insigniter charus, ut velim etiam tibi et symistis charum esse, apud quos sibi dominus non parvam certe spem aperuit; qua ut non frustretur, deum etiam atque etiam precor immortalem. Vale et vive cum uxorcula tua ut humanissima ita quoque pudicissima, cui gallos quottuor[!] mitto muneri, quando in Thermis Helvetiorum non ita pridem lavisse audio; cuie ut lotio prosit plurimum, deus faxit immortalis. Donum sane exile parvique momenti, si rem ipsam spectes, multo vero preciosissimum, si animum eius, qui dedit, penitius introspitiens expenderis. Denuo vale neque Lutium tibi devinctissimum cuiusquam hominis improbitate invidiave unquam animo expungi patiaris; id quod tam abest, ut metuam, quam quod est longissime. Pridie calendarum octobrium anno 1544. H. Lutius tuus. Prestantissimo viro d. Heinrico Bullingero, summo Thigurinorum antistiti ut doctissimo ita vigilantissimo, d. suo ac fratri charissimo observandissimoque.
S. Est valde incommodum dimittere Phrysium nunc; amant hominem no[stri] omnes singulariter et vehementer ex eo proficiunt, nec est quisquam nunc, quem sufficere in locum eius queamus. Itaque omnia nobis consilia nostra redditis ancipitia. Quodsi quid ego apud vos precibus valerem, valde rogarem vos, illam provinciam alteri mandaretis vel aliquantisper saltem, dum pro alio circumspicimus. Nec illa ad vos scriberem, nisi compelleret necessitas. Cur enim rebus vestris obsistam, aut cur remorer illum vestrum commodum, quod ipse pro mea virili promovere cupio? Sed est ita res nunc apud nos, ut non putem usquam gentium ut usum Phrysii praestantiorem nec[?] locum illi magis necessarium relinqui. Itaque te rogo, si quid apud illos potes, effice, ut maneat. De comitiis Smalckhaldensibus et concordię nostrae tractatione omnia mox ad unguem intelligetis; scribet enim fuse senatus Argentinensium omnia ad senatum vestrum. Caesaris et pontificis postulatis summa cum libertate sic responsum est, ut non credam gravius potuisse. Pontifex palam antichristus et concilium, quod molitur, evangelii proditio ac eversio summo tocius comitii consensu pronunciatum est idque legatione utriusque presente. Equidem quid expectandum nobis deinde sit, licet facile coniicere. N[ega]tum est subsidium in Turcam; puto, quod id non tam in Turcam quam contra nos spectare videatur, si quid istis hominibus succedat. Profecto, si quod tempus mirandis rebus plenum fuit, hoc illud est, arbitror. Summa vero etiamnum difficultas est, quod ipsi nondum satis cohęremus. Quod ego te per Christi fidem et publicum patrię studium rogo, ut dare operam velis, quomodo animis, si doctrina nondum per omnia licet, coalescamus. Cum Bucero si quid agendum putant fratres, nemo repugnabit; agatur modo lenitate et moderatione christiana. Illud nuper Bernae incendium si vim suam corripuisset, obsecro, quam iniquo tempore quod malum dedisset nobis! Nam quis vir bonus unquam ferret nos, si, dum de pace agitur, nos ad arma etiam supra provocationem iuris curreremus? Quod sępe ad vos et illos iam scripsi: Causa nostra integra nobis est, tantum hoc custodiamus, ut ne nos defuisse ecclesię concordię videamur. Vale. Gryneus tuus. Clarissimo viro d. H[einricho] Bullingero suo. De Melchiore et rebus ipsius ex ipso intelliges.
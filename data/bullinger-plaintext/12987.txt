Dem ersam und wolgelerten Hainrice Bullinger, vorsteer im wort gottes zu Zurich, unserm besunder lieben und guten frund, unser fruntlich dienst voran! Ersam, wolgelerter besunder lieber und guter frund, es haltet sich zwuschen zwayen emenschen, die unser burgere sind, ettwas rechtvertigunng vor uns von wegen der eschaidung, die sy baid begerent: Der nun namlich, umb das die frow von im geloffen ist; sy, umb das der man in acht joren, die sy im bywonunng gethan, elicher wercken mit ir nie gepflogen hab und sy noch derzyt ain jungkfrow syg, wie sy im anfang irer vorheisunng gwesen. Dises der frowen furtrags welt der man, wie die rechtvertigung an-gieng, nit gestendig sin und begeret zu erkundigung der worhait, das die frow durch verstendig lut (wie im rechten zugelassen und gebrüchlich), ob sy ain jungkfrow were oder nit, besichtiget werden sollte. Und so die worhait durch disen weg nit erston werden mocht, so erbutte er sich ander mer die gezeugknissen, so er die erlangen mochte, furzebringen, oder die worhait mit sinem lib, wie sich dem rechten nach gepure, ze bezeugen. Ob nun sy (die frow) beschowet werden sollte, hatt sy zu unser erkantniss gßetzt, doch dorby vermanet, so sy ain jungkfrow an der schow  befunden, das dann anderer gezeugniß von unnoten sin, sunder sy billicher der ee von im geschaiden werden sollte, etc. Uff disen furtrag haben wir, die frowen irer jungkfrowschafft halb beschowt ze werden, mit urtail erkant. Daruff die hebammen sy beschowt. Und haben befunden, das sy kain jungkfrow ist, sunder ain frow wie ain andere frow. Uß dem wir verursacht sind, sy in fangkniß ze legen und ze fragen, wer ir den magthumb genomen hatte, dwil sy im rechten furgewendt, das ir eman nit ain man syge. Allso hatt sy fryg, one vorgende marter, bekannt, das sy in werender ee mit ainem andern (den ouch sy mit nammen genennt) die werck der unkeuschait gepflogen. Derselbig hab ir den magthumb genommen und nit iren eman, dann derselbig kain man syg. Er habe die elichen werck nie recht, wie der ander, mit ir vollbracht, aber wol offternmals mit ir ze handlen furgenommen, nie aber ettwas ußrichen oder schaffen mogen. Wie nun sy uff solchen iren furgeben beharret ist, haben wir den man ouch in fangkniß gelegt und (doch one marter) gefragt, ob er ain man syg; deßglichen, ob er die elichen werck mit siner efrowen hab gehandelt. Daruff hatt er gsagt, ja, er syg ain man und habe die elichen werck mit ir, wie ain man mit ainer frowen thun soll, gepflogen. Wol sagt er daby, das er by ainem halben jor lang vor dem, als sy von im geloffen syg, solcher wercken mit ir nit gehandelt. Da syge aber der mangel an ime nit gwesen, sunder an ir, dann sy sinen kain arbait haben, noch liebe an ime legen wellen. Dogegen aber sagt die frow und betheurete daruff, wiewol sy mit marter (doch nit sunder grosser martery) uff solches gefraget ist, das der man kain man syg, deren wercken ouch nit, wie der ander mit ir gepflogen, aber wol (wie vor ermeldet) mermals ze handlen versucht, doch nie ichtzit usrichten mogen. Zudem syge er wol zway jor lang ouch deß versuchens, wie jetz ermeldet, gegen ir still gestanden. Diewil nun baid parthyen kaine der andern furgebens geston wil, sunder jedes sin sag wor sin beharret, und dann by ettlichen geachtet wirt, so der man nit ain man were, das dann die frow nit geebrechet, aber wol sunst gehuret hatte, das sie derhalb nit als ain ebrecherin oder von wegen deß ebruchs von im geschaiden werden sollte, sunder von deßwegen, das er nit ain man und derhalben kain ee je zwuschen inen gwesen were. Ettliche vermainent, das von wegen der eebeziehung und doran behach zitlichung zwuschen den baiden ain ee syg, der man syge ain man oder nit, habe ouch die elichen werck mit ir gepflogen oder nit; zudem, das die frow so lange jor sich der unmoglichait irs mans vor der oberkait nie beclaget hab. Darzuͦ syge on not ouch ungepurlich, das der man siner manhait halb soll beschouwet, sunder von der frowen von deß ebruchs wegen, daß begongen. So nun allso der ursach halben, worumb dise egemacht sollend gschaiden werden, ain ungliche mainung ist, so haben wir uch den handel zuschriben wollen. Und bittent uch, ir wellent sampt andern uwern mittdienern im wort gottes, ouch andern gelerten, disen handel gruntlicher erwegen, wie hierinn ze handlen und was urtail ze geben sin werde, und unns desselbigen uwers ratschlags by disen unser botten oder (so das jeze nit gut mochte) hienach, doch uffs furderlichest, schrifftlichen berichten, damit wir dester bas dorinn, wie recht, urtailen mogent, wie wir dann, des umb uch beschulden und uch freundschafft bewysen koennen, wellend willig sin. Datum 2. july anno 47. etc. Wir haben die baide emenschen der fangknins widerumb erlassen.
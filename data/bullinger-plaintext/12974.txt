Ex nostrorum ad vestrum magistratum literis, quo loco res sint nostrę, plane intelliges, mi venerande pariter et charissime frater. Scripseram ad te per Froschoverum, deinde pridie calendas iunii schedulam per adulescentem Augustinum tibi reddendam curavi. Caesaris animus quo eluctetur, nemo nisi ipsa cęcitate cęcior non videt. Dominus et vindex noster Iesus Christus tempestiviter nos a gravissimis istis tentationibus et periculis vindicet! Labascunt nunc nonnullorum animi, qui sibi pariter et aliis fortissimi videbantur, quos servator noster spiritu suo quamprimum suffulciat, ut ne prorsum animos despondeant. Orate pro nobis nostraque ecclesia diligenter, quandoquidem in eadem nobiscum navi propediem eritis. Sed confidemus! A nobis stat, qui mundum cum principe suo iamdudum devicit et inferorum portas expugnavit, qui rursum nos videbit, gaudebitque cor nostrum, solidum nimirum gaudium, quod nemo unquam a nobis tollet! Saluta tuam domum cum omnibus fratribus et amicis. Salutant te nostri, praecipue germanus meus frater cum Zviccio. Ach, lasst nitt nach, ernstlich für unß ze bitten! Sorg und forcht will ettlichen nachstreychen, wiewol man sonst handtlich ist. An den meinen spür ich noch nichts dann grosß vertruwen uff gott. Das well er selbs in inen mehren und erhalten! 5. iunii 1547. Tuus Ambr. Bl. Fac, sciam, num Hallerum nostrum ita vestri revocaverint, ut omnino ad vos rediturus siet. Praestantissimo viro d. Heinricho Bullingero, amico velut fratri incomparabili suo. Tiguri.
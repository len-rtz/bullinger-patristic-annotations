Doctor Melchior Volmarius adhuc apud nos agit, et ex tua amicissima cornmendatione tam humaniter me fovet ac tractat, ut certe nesciam, quibus rebus et tibi et ipsi vel saltem aliquas gratias referam; video autem liquidissime, quantum tua apud ipsum valeat autoritas, qui omnibus modis studet, ut tuis iussis mihi benefaciendo satisfaciat; tum insuper, quid mihi a vobis sperandum sit, planissime intelligo; etenim si me aliis tam sedulo committis, quid tu mihi, si occasio se obtulerit, non ultro offeres. Sed age perge, humanissime doctissimeque vir, in rebus meis promovendis, atque hoc mutuum facies; nam et ego (si saltem vestris laudibus et autoritati aliquid addi potest) in eis augendis sum occupatissimus, neque desistam, donec vos in rebus omnibus et optime sentire et rectissime agere evicero, id quod nunc apud multos obtinui, prÄ™sertim apud Buflerum, cui te brevi scripturum ex litteris Binderi non sine summa voluptate intellexi. Vale. E ludo nostro, 6. nonas iulii. Benedictus Euander. Domino Heinrico Bullingero, contionatori Tigurino christianissimo, praeceptori et domino suo colendissimo.
S. Non arbitreris, amplissime vir, ita me ceu iuveniliter exultare meorum laborum, ut sic dicam, partu, velut cedi mihi abs te et Stumphio nostro velim ac non potius locum dare vestrae tum moderationi et humanitati, tum etiam sanitati iudicii. Diversum enim ante missis literis testatus sum et, cum ad scribendum animum appulissem, ea imprimis spe sum fretus, ut mihi persuaderem, facile iuvari me vestro consilio posse, si quid vel praetermissum a me vel intempera[n]tius negligentiusve admissum, imo vero et commissum fuisset. Novi equidem et probe mihi conscius sum (nam hoc me nescio an dono an vitio natura formavit), quam sim in scribendo non simplex modo et incautus, sed liberior etiam interdum, quam ferre vel benevolorum hominum aequanimitas possit. Praeterea, cum ipse tribuere monachismo vel origine ipsa et temporum serie postulante [aliquid] fuerim coactus, quî posset per me iam nunc contendi aut postulari, ne quid in totum ei tribueretur? Utinam essent hodie monachi, quales esse deberent, aut maiore ex parte patrum vestigia sequerentur, quo per me non modo ferri, sed etiam laudari possent! Modo quum sint, ut nosti et sane orbis novit, ferre alicubi necesse est, laudare difficile, a moribus autem piorum hominum prorsus alienum. Hoc solum urgebam, quod ipse probe sentis, ne non moverentur cognitores isti vestri, ut, si quo loco vel avaritia horum vel immoderata opum cupiditas vel supinitas effrenis vel nimium studium rerum civilium et forensium vel ocium omni genere luxus libidinisque confertum, etc. pro rei indignitate taxatur et vitio vertitur, eo loco ut connivere et dari quicquam religioni velint, ne probare videamur in totum aut aequo ferre animo, quod ab ipso monachorum instituto alienissimum est. Ego uͦlricho octavo, longe maximo et perniciosissimo hypocritae, magnarum dissensionum et bellorum etiam causam et culpam tribuo, et vere quidem id facio, non amore vel patriae vel viciniae nostrae, suisque illum coloribus obiter obumbro potius, quam pro merito pingo. Hic dari mihi illud pro meo et pietatis iure adeoque permitti isthoc vellem, cum tamen fateri cogantur aequi aestimatores, me ne meis quidem adeo pepercisse, quin veritas exactam rationem habendam esse duxerim. Non enim hoc ago, ut meos ita tuear aut purgem, tanquam culpam nullam malorum habuerint; sed iis merito repraehensis fontem interim recludo totius calamitatis, quam temporum illorum necessitas urgebat. Idem alicubi in abbate Francisco egi, cuius avaritia, cum ingenti odio bonorum coniuncta, ita fecit invisum hominem non alienis tantum, sed etiam domesticis, ut obitus eius multam multis laetitiam attulerit; et mihi quidem licet arcta sanguinis linea coniunctus fuerit, quemadmodum et Chilianus successor eius (cuius avia materna avi mei materni soror fuit), tamen, ut in historiae fide manerem, longe magis veritati quam sanguini deferendum esse existimavi. In iis me iuves et tuearis et, patriae de vestris minime male meritae ut concedant quicquam, adhortare. Dici enim non potest, quantopere huius dignitas et existimatio horum malevolentia apud ordines Helveticos non uno loco et tempore denigrata fuerit. Verum nimis multa de iis, quae omnia tibi ut amantissimo fratri committo et concredo. Gratissima mihi fuit epistola tua, tum quod nihil mihi de tuo non promittis immerenti, tum etiam quod quorundam me ad finem admonuisti, quae nosse me quadantenus referebat. Contra ego tibi schedas duas mitto, quarum altera Augusta, altera Neroberga allata est. Tales enim frequenter summittunt mercatores amici et, ut describam, commodant. In altera videbis, qui principes quaeve urbes electori se Coloniensi adiunxerint utque adhaesionis quam foederis voce uti malint, mire prudentes. Illic reperies urbes recens in foedus receptas, quarum praecipua Norimberga est. Nec est dubium, quin et elector Moguntinensis sit in foedere et alii nonnulli, quorum nomenclatura in praesentia intermissa est. Expendes etiam, quam sit demissa et humilis totius conventus forma. Omnia per legatos acta sunt, et solutum iam scribunt comitium Francofordiense, condicto interim ad reditum primo aprilis die. Ita nostris scribitur. Interea adibit Gallum ornatissima legatio protestantium nomine et mandato, et aiunt ad Helvetios consimilem destinatam, quae propediem sit apparitura. Mira quibusdam ex nostris concredita sunt, quae sane, quoniam fidem excedunt, silere quam referre satius est. De hoc tibi persuadeto, magnam ordinum mutationem futuram esse, modo caesar intemperantiae fraenum non iniecerit et ab illo suo saeviendi instituto non deflexerit. Interim Ratisbonę audiuntur monachi, quidnam adferant novi. Risi ego Cochlaeum tuum, cum viderem eum sponte advolasse, videlicet ne fabulae isti sua deforent δορυφορήματα; ex horum enim coetu ipse itidem agit satellitem. Vitus Dietrich affuisset e Norimbergensibus disputationi, ni ipsum podagra deiecisset. Osiandrum ferunt ex nimio cultu et opum cura plurimis factum esse odiosum. Annulatus et torquatus suggestum ascendit concionaturus seque muliebriter ostentat, iam tertia coniuge beatus nec parum auctus opibus, praeter annum salarium, quo quingenti ipsi aurei numerantur; amatur enim a patriciis. Philippus non sine causa abest, negociis haud dubie grandibus adhibitus. Nam si saevire ille pergat, scripto orbis admonebitur, quo et de caussae qualitate constare omnibus possit et bello iustis causis suscepto favor passim conciliari possit. Verum haec tibi fraterne communico, quem cum omnibus tuis, Pellicano maxime, Theodoroque et Gvalthero, valere ex animo cupio. S. Galli, 18. diem februarii, anno domini 1546. Iaochimus Vadianus. Certo ferunt, status Helvetiis multis de causis favere. Causa in aperto est. Ornatissimo viro domino Heinricho Bullingero, amplissimae ecclesiae Tigurinae episcopo, colendo plurimum domino.
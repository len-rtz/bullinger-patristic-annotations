S. De praedestinationis assertione sero tandem, sed et paucis respondeo. Cum enim Thomas consobrinus bis te convenerit, frustra repetterem, quae ille tecum potuit diffuse commentari. Principio autem summe placet fratri Chunrado et mihi libellus duplici nomine, cum quod nihil in illo sit, quod a quopiam possit impugnari - omnes enim sic sentiunt -, tum quod sic respondes calumniatoribus eorumque obiectis, ut non videamus, cui non possis facere satis. Unum tamen est atque alterum, cuius te monemus: Primum, ut abstineas a vocabulo moderationis, pro quo ponas, si placet, iuditium scripturae, cuius te quoque Thomas non indiligenter monuit. Causam nosti: "Intellexistis moderationem", inquis ad finem, sed iuditio nostro forte melius: "Intellexistis, quid scriptura de praedestinatione" etc. Es will sunst uss allen dingen nichts dann concordieren werden, und will man allenthalb ain mittel treffen, das man mit yederman könde ains oder eins bliben. Alterum, ut sententiam hanc de praedestinatione et electione sanctissime firmes, id quod facis quidem, utcumque multi abutantur hac tam firma et salutari sententia. Quamvis enim verum sit deum non esse iniustum, etiam si ne unum quidem hominem elegisset, tamen et hoc verum est, quotquot electi sunt, sola gratia electos et voluntate dei, ex quo consequitur, ut, quotquot non sunt electi, indignatione et odio dei non electos esse. Nam per solum deum stat eligere aut praeterire quempiam. Quae sententia etiam si malos offendat, tamen vera est iuxta illud: "Iacob dilexi, Esau autem odio habui" [Mal 1, 2f; Röm 9, 13], neque satis est, si quis dicat - quemadmodum communiter dicunt -  cognovisse dominum, qualis futurus esset Esau; nam de omniscientia dei nulla est dubitatio. Interim tamen dic, charissime frater, an non etiam hunc Esau potuisset dominus alium facere, an non poterat illum eligere, quemadmodum et me elegit, quod mihi certo certius est? Neque enim me elegit, quod sciverit me crediturum evangelio, sed quod me amavit. "Iudas periit, ut impleretur scriptura", inquit Lucas. Hoc ita recipimus, ut satis fieret ordinationi dei, qui et Iudam odio habuit. David quidem praedixit Iudam levaturum calcaneum adversus Christum. Sed nonne etiam a Davide quęri poterat, cur Iudas hoc esset facturus? Neque enim tunc respondere quisquam potuisset, scilicet ut impleatur scriptura, cum spiritus sanctus hoc primum Davidi revelaverit. Ergo et calcaneum levavit et periit sua quidem malitia et culpa. Et tamen illum poterat dominus, si voluisset, alium facere. Cur ergo periit? Quia non est illius misertus dominus, neque tamen sequitur iniurium esse hoc nomine deum in quemquam pereuntem. Sua enim culpa pereunt omnes. Sed intelligimus omnem salutem nostram a sola dei voluntate pendere neque in cuiusquam gratiam a tam firma sententia deflectendum est. De primorum parentum peccato idem dixerimus: Peccaverunt quidem sua culpa, sed tamen averterat ab illis deus faciem suam, qui, ut sciebat peccaturos, ita quoque cavere poterat, ne peccarent. Et nos quoque peccatores sumus culpa parentum primorum. Ideo autem non desinimus peccare et ideo certe sumus peccatores, quia deus non recepit nos. Sic credimus, quia deus nos elegit, non credimus, quia nos reiecit. Qua vero potestate electis aliquot dat fidem, ut salventur, eadem omnibus impiis fidem dare posset, nisi non possit omnia. Quod autem paucis dat fidem, non est iniustitię, neque sequitur: Deus non elegit me, ergo est iniustus. Wann man zwen dieb mit ain anderen usfurt, und man schnidt den ainen dem hencker ab dem strick, so kan der ander nit sagen, das ym unrecht gscheche, drum man yn nit och abschnydet. Das man aber disen abschnydet, ist ytel gnad, und mag man zuͦ dem anderen och sagen: "Amice, non facio tibi iniuriam" [Mt 20, 13]. Hinc consultissimum credimus libere confiteri salutem nostram non esse aliunde quam a sola dei misericordia et gratuita electione. Qua assertione non vincitur iniustitiae deus, sed commendatur benevolentia erga suos aeterna. Si sunt, qui offenduntur, satius est offendi illos, quam ut veritati decedat quidquam. De quo pauca quędam in praefatione ad novum testamentum, quanquam tua de praedestinatione assertio nullam mihi occasionem dederit. Sed invenias plerosque existimantes longe alia ratione tractanda fuisse ab initio evangelii quędam paradoxa, scilicet de libero arbitrio, de Mose, de bonis operibus, de abrogatis ceremoniis, de capite ecclesiae et quę sunt huius farinae. Und hat man ym am anfang nienen recht thon, fachend erst yez an allen dingen recht thain. Ich will aber gern sechen, wie guͦt mans machen well und was besserung hernach volgen werd. In conclusione assertionis tuę habes: "Non tam gratiae" etc., sed apertius et simplicius diceres: "Inhortor, ut quam sincerissime" etc., "ut non tam gratiae salutem tribuamus, sed studium pietatis pro saluberrimis praeceptis" etc. Item circa exordium de fratrum conventu et sacro cętu quędam habes, sed quas ob causas congrediendum, non addis neque ignoras, quid poscant praesentia tempora. Ante decennium habiti sunt congressus mag[no] fructu, si quidem unum hoc erat in ore nostrorum: "Ad legem et testimonium." Nunc vero nonnihil, imo quam plurimum declinant quidam ab hoc sacro oraculo, ut dicant: "Ad patres, ad patres", ne dicam multo[s] esse posse, qui, cum autoritate polleant sintque ad sua firmanda instructissimi, etiam dominatores agant, et non ignoras, quam infeliciter ceciderint plerique doctissimorum et piissimorum conventus. Iam ignosce, quod nos docemus te, a quo ipsi magis docendi. Praefationem in novum testamentum tibi et charissimo patri Pellicano mitto data potestate non solum corrig[en]di, mutandi, addendi, minuendi, sed totam exuran[di]. Non enim sponte eam scripsi, sed coactus, neque idoneus sum ad hęc studia. Quievit integro mense apud me, sed nihil iam mittitur melior. Adiuro itaque vos per fidem et charitatem, ne addi[atis] eam aeditioni, nisi summe placeat. Semel, imo plus semel prodidi meam ignorantiam apud vos in thermis, et ex literis meis nunquam non intelligitis meam stupiditatem, ut satis demirari non possim, quur vol[ue]ritis me praefari novo testamento, cum alioqui tam disertissimę praefationes sint prae manibus. Iterum ergo atque iterum obtestor per omnia sacra, ut in cineres solvatis, quicquid a me scriptum est in praefatione ista, nisi iurare per nomen domini possitis ea esse digna luce, nam meo iuditio non sunt. Lugend, das ir mih nit zuͦ schanden bringind und vilicht das edel, hailig testament mit mir, et videte, ne forte male audiat testamentum propter nomen meum. Iuditium et culpa penes vos esto. Porro Erasmus Fabritius his diebus apud nos fuit narrans, quid habeatis in animo ad abstergendas quorundam Lutheranorum praecipue calumnias. Cui idem respondi, quod Thomas, consobrinus meus, tibi: Utinam simplex, dilucida et vera fidei et religionis Christianę ratio per vos describeretur nulla penitus calumniarum sive calumniatorum mentione facta, dissimulatis omnibus iniuriis. Forte invenirentur, qui in vestram descriptionem manibus irent pedibusque, maxime hoc arguto et periculoso seculo, cum sic tractantur religionis articuli, ut nec simplices capiant nec in rem veritatis futurum sit. Conventum omnino dissuadeo idque non meo tantum, sed bonorum quorundam consilio. Papam possetis tractare pro merito. Hac re neminem bonum offenditis et augebitis odium in illum, quod utinam altissimum esset in animis omnium. Adderetis inter caetera, quam pro fratribus agnoscatis quosvis, qui et vos non reiiciant etc. Sed hęc omnia ex Thoma coram. O, es möchtend vyl herlicher puncten in ainer söllichen schrifft ghandlet werden, veluti de disciplina ecclesiastica, de utilitate ceremoniarum - hoc est, quod non sint utiles -, de iurisdictione ecclesiae etc. Ambrosius scribit eatenus convenire inter Schwenckfeldum et nos, ut non debeat is cursum evangelii et ministerium nostrorum remorari et nos vicissim tollerare ipsum debeamus, donec accedere nobis possit. Item de ceremoniis ratio constituta est in ditione ducis, in qua tamen bonus vir Ambrosius quaedam desyderat et quędam mutata vellet. "Tamen eiusmodi sunt", inquit, "ut, si quid ego iudico, non videam hinc ullas movendas esse tragaedias." Utinam tam potuisset, quam voluisset, unus omnium suffragia vincere. Orandus est autem dominus, ne tentet nos supra vires. Sympertus scribit causam, cur a Bucero sit vocatus. Statuerat enim, sed elapso ferme anno, ab offitio verbi cessare, quod putaret ei non satis esse supellectilis ad hanc rem. Itaque iam agit Argentorati, ut confirmetur in fide, ne admotam semel aratro manum retrahat. Ergo somnia mea nihil sunt, de quibus nuper ad te. Feceram tibi spem de adventu fratris ad te, sed frustra; iam enim proficiscitur ad thermas. Salutat te quam officiosissime. Vale cum charissimis fratribus, praecipue Pellicano, Leone, Theodoro, Utingero, Stainero et reliquis. Ante omnia parce incultissimae scriptioni. Datum Constantiae, 27. iulii 1535. Illud prope exciderat: Gratias agimus tibi pro inscriptione nobis facta, quanquam maiore fructu potuisses ecclesiae nostrę aut senatui inscribere. Sed tamen intelligimus, quantum nos ames, nisi iam aliquot angelatos aut coronatos expectes. Sed iterum vale, et Christus te servet incolumem. Tuus Io. Zvick. Pientissimo viro d. Heinricho Bullingero, Tigurinae ecclesiae antistiti, suo longe charissimo fratri.
S. P. Gratiam et pacem a Domino. Obtempero jussui tuo D. ac compater colendissime, quod de itineris nostri progressu facio te semper certiorem. Argentinam venimus 29. die mensis Martii, omnes salvi et incolumes, Dei beneficio et gratia: hic nobis sistendum opinor ad tertium diem Aprilis, ut nos adjungamus bonis ac probis comitibus, qui ad nundinas jam proficiscuntur. Obstat itineri etiam aliqua ex parte filiolę nostrę Rahelis morositas: crescunt dentes, et aeris afflatus duplicant nascentis morbi molestias. Quę feruntur de Hedione, credo non esse vera. 30 die Martii interfui lectioni illius, quę erat ex x capite ad Romanos. Candide satis de dignitate verbi Dei et aperte multa dixit, et admonuit suos auditores, ut ab Interdeneti lenociniis diligentissime caverent. Nimio terrore et metu, non odio, puto esse com[m]issum, quicquid commissum. Non deest ei pietas, sed adversum Cęsarem nimium extimescit. Eodem die interfui concioni vespertinę: inter cętera concionata (quod egre audieram) magno stomacho insulse invehebat in Swermeros. Dominus ei ignoscat, et det ei mentem meliorem. Paulus Fagius discessit ante adventum nostrum. Bucerus credo hac nocte discedet, quo nescio adhuc. Vocatus est in Angliam, in Poloniam, et in Saxoniam. Ex[c]epit me heri convivio, ubi invenimus Jo. Sturmium, Sapidum, Christopherum Montium. Valde grata illis erat Helvetiorum concordia, quam Dominus semper ratam ac firmam velit esse precor. Ego, uxor, Rahel, Joanna tuam charitatem, ac totius familię tuę incolumitatem, ac omnium aliorum vestrę ecclesię pientissimorum ministrorum salutem, Deo Opt. Max. que sedulo nostris precibus commendamus, quos omnes vere et ex animo salutamus. Vale, vir praestantissime ac mihi semper colendissime. Argentinę ultimo Martii. Tui obsequentissimus, Jo. Hoperus. Doctissimo viro D. Heinrico Bullingero, domino et amico suo colendissimo.
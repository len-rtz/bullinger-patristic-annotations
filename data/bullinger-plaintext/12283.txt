[Salutem] d[ico] per Christum. Non potui non vehementer laetari et gratulari Laurentio Blanckenheimio, Marpurgensi civi et amico nostro, tot tantisque officiis et honoribus hospitalitatis omnisque liberalitatis a vobis excepto, ornato, denique etiam honorificentissime dimisso; unde is, qua est ingenuitate iudicii atque morum, vestras agnoscit virtutes et praedicat humanitatem, modestiam, innocentiam - et quid non? -, ut et ringantur iliisve rumpantur, qui vel iniqui vel inviti coguntur has laudes de vobis audire. Optamus enim atque speramus, quotquot boni viri sumus, causam veritatis non tantum iustis verborum rationibus, verum etiam recte et praeclare factis de vobis apud omnes homines innotescere. Quo nomine iure mihi gaudendum et gratia vobis ingens habenda esse videtur, quod, cum quosvis alios tum praecipue nostros beneficiis demereri non omittitis (quamvis plerique nullam aut certe malam gratiam referamus), at vos non vestram, sed solius dei gloriam quaeritis, qui vel ipse solus fidem istam vobis rependet, quod non fatigamini calumniis invidiorum et ingratorum in benefaciendo. Libellum vestrum apologeticum adversus insanam convitiandi et damnandi libidinem, quae est in Martino Luthero contra vos, libentissime vidimus et legimus; non quod dissidii malum nos delectet (quemadmodum nonnulli sunt perperam curiosi, qui nihil aliud quam perpetuas rixas et contentiones amant), sed utile, pulchrum atque iucundum est visum illius vanis, atrocibus, scurrilibus et obscoenis logomachiis et arroganter dictis opponi a vobis vera et solida, seria et gravia, casta et sancta omnia denique modesta, ut aequis modo iudicibus sive literatis sive plebeiis vestra innocentia facile appareat. Improbos vero scurras, nisi quod cursum veritatis aliquantum impediunt, parum curandos censeo, quibus nimirum nihil satisfaciet, si vel Christus de coelo vocem aut signum aedat, ut pronuntiet, confirmet, persuadeat veritatem. Hoc ideo dico, quod Theobaldus quidam, in schola Marpurgensi professor sacrarum literarum (si diis placet) acutissimus, solitus est aliquando publice in sua lectione et disputatione, puto etiam in concione coram auditoribus, Christum provocare et signum postulare et imprecari sibi ipsi nescio quid mali, si non totus Christus, quantus quantus est, corpore et animo, divinitate cum humanitate praesens ibi versetur ante ipsius oculos: Horrendam blasphemiam et ad stabiliendum errorem apprime appositam! Quae illum (malum) dementia excaecavit sic, ut Christum coelo detraheret? Verum quid non audent et excogitant illi homines pro assertione opinionum suarum, quos adeo nihil pudet mentiri et comminisci, tum in iactandis arcanis suis revelationibus spiritus nescio cuius, tum in scriptis et sententiis aliorum secus habentium suggillandis! Quo iure quave iniuria? Ab istiusmodi ergo theologis sponte ac ultro me separo et ad vos me adiungo, in quibus, si nihil aliud, maiorem tamen candorem semper reperi et perspexi. Quare semel vos omnes uno ore rogatos volo, Bullingere, praeceptor in domino reverende, ut me vobis et vestris precibus etiam atque etiam commendatum habeatis, neve consilio vel solatio unquam desitis nobis. Vivimus enim revera hic ferme, quod Christus praedixit, sicut oves inter lupos. Sed deus reddit nos magnanimos in suo negotio et constantes, quominus labamur aut desperemus. Idem quoque principem dedit nobis non usque adeo morosum aut iniquum, ut bene vellent nostratium quidam. Percepi enim ex bono viro, qui principi nostro a secretis est et quotidie adhuc in aula degit, quod, humanissime erga vos affectus, rescripserit vobis non minus benigne quam prudenter; quod equidem, ut debui, animo gratissimo accepi. Dixit etiam ille ipse Saxoniae ducem tentasse landgravium nostrum de interdicto librorum vestrorum in hisce regionibus, sed principem minime consensisse aut paruisse; quin potius contra flagitasse ab illo et a Pontano, eius cancellario, ut totis viribus Luthero resisterent, ne quid rursus contra vos moliretur. Quid vero effecerit, ignoro. Hinc tamen vobis colligendum erit de benevolo principis erga vos animo, quem quia multi adversariorum norunt et maxime ii, qui nobis interdum negotia facessunt, idcirco haud queunt apertas contra nos inimicitias gerere. Clandestinas tamen fovent procul dubio, quantas possunt. Sed ignoscat eis deus et coniungat nos, ut in ipso semper unum simus et sentiamus. Amen. Bene vale in Christo et me, quod facis, ama. Salutat humanitatem tuam dominus Decius, episcopus et patronus meus singularis. Saluta ex nobis omnes alios. Datum ex Veteribus Castris, circiter nonas septembris anno 1545. Johannes Pincziger tuus totus. Summa integritate cum doctrinae tum vitae theologo Heynricho Bullingero, religionis verae in Tigurina ecclesia antistiti, domino ac praeceptori suo. Tiguri.
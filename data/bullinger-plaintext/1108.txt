S. D. Nudiustertius copiose scripsi tuae humanitati, vir clarissime, per Ranspergium vestratum. Quia tamen hic amicus noster singularis ad vos erat profecturus, hasce ei dare volebam, quibus te admonerem, si forte ad meas respondere vacaret. Quae amicus ad me de Magdeburgensibus, Wirtebergensibus et aliis nonnullis ad me scripsit, hic idem Buttlerus noster legit ac recitare potest. Vale. Libelli d. Theodori nondum prodiere; quamprimum prodibunt, ex me habebis. Tiguri, 16. decembris 1550. Bullingerus tuus. Commendo tuae humanitati Buttlerum. Clarissimo viro d. d. Ioachimo Vadiano, domino suo colendissimo. Sangallen.
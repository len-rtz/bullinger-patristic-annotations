S[alutem] P[lurimam]. Vergangnen sontag, grad uf die predig, kam ein wolberedter herr mit einem geferdten und 3 dieneren zuͦ mir in mein huß, grüßt mich, sagt, wie er durch das geflissen lesen meiner bücher dem pabstumb urlaub geben und Christum Iesum für sein haupt und heiland angenommen etc., wölle kuntschaf(f/t)t mit mir machen, daß so er mir schreibe, ich ihm antwurte etc. Und als ich nach etlichen reden, die ich ihm zur antwurt gab, ihn fraget, wannen er were, sagt er: "von Antorff. Und wie sein nammen?" Albertus Nonius[?], und ist Nonius der alt, Caroli 5. und Philippi rath etc., mein vatter gewesen. "Wohin er wölte?" Gen Antorff in mein heymen. "Wohar er käme?" Auß Italia, von Bononia, da ich gestudiert, ouch in anderen orten Italiae. Bin auß meinem heimat gewichen deß ufsatzes halben und hab in Italia den teufel gar funden." Ob er ihm nit förchte, gen Antorff zuͦ gahn, dieweil Philippus auf dem meer seye und Antorff überziehen wölle? Antwurt er: "Philipp der könig hat wol zuͦ schaffen in Hispanien, und ist der weissen moren gwaltiger ufsatz so groß, daß er uß Hispanien diser zyt nit komt, ist ouch nit zeit zuͦ schiffen. Ist nüt doran. Man weißt in Italien kein wort davon. Hab es aber in disen landen ghört, als ich über das gebirg kommen. Solte er hinuß ein unfahl leiden, were er umb sein königreich kommen. Darumb rathen es ihm sine räth nit in disen gfaren zyten. Die minen haben mich heim bescheiden, mit anzeigung, daß sy von den ständen deß huses Burgund ein beständigen friden habind und daß gottes wort ihnen wie in Franckreich gelesen. Darumb ich der sach wol truwen und far in eyl heim. Wil helffen, was ich kan" etc. Haec ille. Iam, quantum tu huic tribuas, tuo arbitrio permitto. Mihi videbatur vir esse excellens et verax. Vale.
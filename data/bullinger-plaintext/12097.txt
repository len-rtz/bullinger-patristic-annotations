Pro exemplis responsionis tuę maximas tibi gratias agimus frater et ego; nondum vacavit legere, sed gustus tamen ipse mirum in modum placet. De responsione ad L[utherum] multi supra modum solliciti sunt, ne intempestiviter recrudescat pristinum et male curatum vulnus; sed viderint malorum authores, quibus rationibus cruenta ista consilia sua domino probent. Vestram modestiam spero plurimum ecclesiis commodaturam. Quid si conduplicata sit responsio: Altera brevior, quę satisfaciat tamen simplici - sed fastidioso interim lectori quęque vendibilis sit -; altera vero prolixior? Sed tute melius omnia. Bernates ministros sic invicem committi, ah quam dolet visceribus meis; dominus suo iussu omnia quamprimum serenet et feliciter expediat, ne hostibus Christi ludibrio istis nostris intestinis seditionibus fiamus. Mitto ad te exemplar L[utheri] confessionis; duo enim misit consul noster Welserus, qui iussit, ut alterum tibi mittam suoque nomine plurimam salutem adscribam; cupit autem magnas ob caussas, ne quis resciscat tibi a se missum libellum. Ita scribit ad calcem: „Ain feine, christliche, früntliche antwurt solt by vyl gelerten und ungelerten nitt ubel thain.“ Ego sic sum negociis hoc tempore iactatus, ut nihil plane bono adulescenti officii aut beneficii praestare, adeo vix salutare potuerim. Quare per Christum te obtestor, ut ne istuc vel neglectui, minus vero contemptui erga tuos tribuas nuncios; sarciam abunde alias, ubi primum dabitur occasio. Tu me fideli conditori per Christum filium christianice semper commenda. Saluta totam tuam domum cum fratribus administris. Salvere te iubent nostri omnes, cumprimis germanus frater. Vehementer arridet in Responsione tua Musculi nostri tam amica mentio, quam forte fortuna legi. Ordine et diligenter mox omnia lecturus. Christus te conservet, mi venerande multumque charissime frater. Es steht und blybt stehn in alten rechten ymer und ewigklich. Tuus A. Bl.
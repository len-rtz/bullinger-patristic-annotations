Gratiam et pacem a domino. Decima sexta huius mensis ultimas ad te literas dedi, humanissime pater, quas iam te recepisse non dubito. Utinam vero et ego responsum acciperem, ut, quid de me statuerem, essem certior! Singulis enim fere diebus aliqui ex theologis discessum parant et hinc proficiscuntur, quos et nostros statim secuturos credo. Plus enim hic periculi quam spei cernere licet; incipit enim nimis obliquis oculis imperator nostros intueri, ad quod et classici cantor Ferdinandus iam accessit, et haud dubie turbas sensuri essemus, nisi Turcica pestis huic malo ferret remedium, quae omnia ex Germanicis literis abunde intelliges. Quas vęhementer oro, ut prudentissimis viris consuli Rostio et quęstori Werdmillero exhibeas me etiam excusans, quia ex tempore scribenti cuncta ita, ut decebat, disponere non licuit, praesertim cum et hoc vernaculum scribendi genus mihi sit inusitatissimum. Scripsi tantum de praecipuis, quae hic aguntur, et de quibus nullum est dubium. Incertos et dubios enim, qui hic sparguntur rumores, ne decem scriptores literis mandare possent. Malo ego pauca et vera quam multa et incerta hinc ad vos mittere. Cras theologorum nostrorum iuditia exhibebuntur statibus imperii, omnia sane pia et docta praeter unius (quem tamen novisti ἀνόνυµον licet), qui privatam sententiam exhibiturus est. Agricola quoque, Brandenburgensis electoris concionator, hodie in concione publica missam approbavit et nostros ceu inobedientes et contumaces damnavit. Et hęc certe res deploranda est valde, quod tales inter nostros nebulones et Iudas proditores invenire licet. Sed hęc hactenus, plura praesens; nec enim nos diu hęsuros hic arbitror. Salutant te d. Draconites et Pistorius, qui responsum ideo non mittunt, quia me uti volunt tabellario. Salvam et ego cupio omnem tuam familiam, d. Pellicanum quoque, Theodorum, Collinum, Ammianum et reliquos symmistas tuos, praeceptores meos colendissimos. Vale, pater charissime. Raptim, Ratisbonę, 8. calendas iulii 1541. Tui observantissimus Rod. Gvaltherus. Eruditione et pietate clarissimo viro d. Heinrycho Bullingero, Tigurinae ecclesiae vigilantissimo antistiti, patri suo imprimis observando. Ersam, wys, günstig und gnedig herrn, nach entbietung aller schuldigen diensten und gebürlicher trüw, wüssend, daß uff den viertzehenden tag des brachmonets min gnediger her, der landgrave, nach erlangter gnediger erlaubtnus von kay[serlicher] m[aiesta]t hie zuͦ Regenspurg verritten ist, uß besonderen, wichtigen ursachen, namlich, so er den großen kosten, muͤy und arbeit alles umb sunst sin gesähen hatt. Und wiewol er sine rhett mitt sampt zweyen predicanten hie gelaßen hatt, ist dennocht der widerparth sines abwäsens halb nitt ein kleine hoffnung ingefallen, dann sy vermeinend nun, fürohin ire sach witer zuͦ bringen, so sy min gnedigen herrn, so inn bißher widerstanden hatt, nitt mer vor augen sehend. Eß hebt auch jetzunder an kay. mt. den unsern vil minder dann vorhin zuͦwilfaren, darus man wol merken mag, mitt was gemuͤts er sich bißhar so gnediklich ertzeigt hatt, namlich daß er die unsern, welche er mitt bösen worten nitt hatt konnen gewünnen, jetzund mitt falschem schin der liebe und gottsforcht hinder das liecht fuͤren köndte, wellichen sinen anschlag so er gantz vergeben und unnütz sein sicht, wolte er wol gern das ruch herus keren und es mitt der bösy versuchen, who er sich nitt zuͦ schwach und gering sin zu disem handel befunde. Dann das er zuͦ unser religion gantz kein guͦt hertz trage, ist wol uß dem schin, daß er diß tag ein guͦten, fromen man uß sinem hoff in gefenknus hatt heimlich legen laßen, allein darumb, daß er gesagt hatt, es sige nitt mer dann ein mittler, Jesus Christus, der für unser sünd gnuͦg gethan habe. Ja es ist auch gantz die sag, man werde inn auch zuͦ nacht heimlich in die Thonauw werffen laßen. Ich geschwig jetz, daß er uff den heligen fronlichnams tag selbs personlich sampt anderen fürsten ein kertzen vor dem sacrament har getragen hatt, mitt vil anderen papistischen und abgöttischen brüchen, welliche alle heyter unnd klar antzeigend, das in imm die bäpstisch religion so tieff gewurtzlet hatt, daß er sy gantz für gerecht und gottgefellig erkennet, ja daß er diß gesprech allein des gemuͤts angericht hatt, das er vermeint, er welle mitt sinem gwalt und ansehen daß Tütschland widerumb uff die vorig ban bringen, nitt daß er welle ettwas beßers und gottgefelligers lernen. Und ist allso nun fürohin alle hoffnung, so man von verglichung des glaubens gehept hatt, tod und ab, dann man sicht jetzund, daß es gantz und gar kay. mt. will ist, daß man bey dem haffenkesischen buͦch, so uß menschlicher vernunft und ansehen geschriben und von kay. mt. den stenden des reichs fürgelegt ist, beliben und verharren sölle, welliches doch kein schrifftverstendiger und gottliebender mensch annemmen noch approbieren kann, dann es nichts anders ist dann ein zuͦsamen geflikter bettlermantel uß menschlichen anschlegen und geschrifft, so nitt zuͦ rechten orten ingefuͤret wirt. Dann die, so dis buͦch gestellt habend, so sy nitt recht in warem glauben erbauwen und nitt in gottes liebe entzündt sind, vermeinend, es sye glich inn denn sachen des glaubens zuͦhandlen, als wenn einer umb ein eerb zangket, da man zuͦ beyden syten nachleßt, biß daß man zuͦletzt zuͦsamen kompt. Von wellicher ursach willen die gelerten diß buͦch und verglichung gantz verwerfen und uff morgen ire geschrifften und sententzen den stenden deß reichs überantwurten werdent, wellicher aller abschrifft ich uff min zuͦkunfft u[wer] w[ysheit] auch wyßen wird. Derhalben nun wol zuͦ sorgen ist, daß man daruff allein seche, daß man ein waren, rechten friden mitt gott durch beßerung unsers lebens treffe, dann menschliche anschleg hierinnen gantz kein fürgang haben werdent. Und ist auch wol zuͦbesorgen, daß, who uns der Türgk nitt mer friden schaffete dann unser disputieren und tagen, wurde man in kurtzem ein grusame verfolgung des christenlichen glaubens sehen. Aber gott der allmechtig weyßt auch die bösen und gottlosen zuͦ fürderung sines glaubens und nutz der kilchen zuͦbruchen. Dann uff den ein und zwentzigsten tag diß monats ist künigliche mt. morgens fruͤ vor tag zuͦ Regenspurg uff der post ankommen, allein mitt 20 pferden, und begert hilff von dem römischen rich, damitt daß er das Ungernland mitt sampt andern sinen erblanden vor dem bluͦtdurstigen find des christenlichen glaubens erhalten könne. Dann es nun für gwüß sin soll, daß zwen türkisch wascha mitt achtzigtausent mannen 24 myl under Offen ankomen sind und dasselb ein brugk über die Thonauw schlahend, damitt der groß reysig hauff, so nach dahinden ist, herüber kommen möge. Man sagt auch, daß die knecht von tag zuͦ tag vor Offen abziehind vor forcht deren, so schon ankommen sind, dann sy nun ettlich stürm verloren und großen schaden erlitten habend. Wyter, so wüß u. w., wie daß uff den 22. tag obgemelts monets die fürsten der türgkischen handlung halben zuͦ rhat geritten sind, under welchen sich ein großer lerman erhept hatt. Dann wie nach deß richs ordnung die churfürsten ein besondern rhat, deßglichen die andern fürsten ein besondern und auch die stett ein eignen habend, hatt sich h[ertzog] Heinrich von Braunschweig zuͦnechst ob hertzog Wilhelm uß Beyern angesetzt und mitt sömlichem marggrave Jörgen von Brandenburg siner gebürlichen und ordenlichen seßion vertriben wellen, uff welliches genampter marggrave mitt deß h. Heinrichen uß Meißen und mines gnedigen herrn rhetten ußgestanden ist und sich deß höchlich beklagt hatt, auch imm sinn gehept, daß er hinweg gan und nitt mehr zuͦ rhat kommen welte. Yedoch ist sömlichs zuͦ letst marggrave Joachim von Brandenburg, dem churfürsten, angetzeigt, wellicher dise schmach dem hus Brandenburg beschehen nitt hatt wellen erligen lassen, sonder vor den stenden gemelten Hanns Worsten beklagt, sam der mitt sollichem bösen, muͦtwilligen frävel nitt nun das hus Brandenburg schmehe, sonder auch disen loblichen und nottwendigen ratschlag, den Türgken betreffende, hindere und zerstöre; begere auch, sömlichs für kay. mt. zebringen, ja who es von nöten sin werde, welle er diß schmach mitt redlicher gegenwehr rechen. Uff welliches h. Heinrich von Braunschweig gesagt, er sye wol zuͦfriden, daß dis für kay. mt. gebracht werde, und die gegenwehr welle er gern für die hand nemmen. Daruff der churfürst geantwurt hatt: „Sich, daß du die gegenwehr offentlich und nitt mörderischer wys gegen mir bruchist.“ Es hatt auch margrave Jörg gesagt: „Wie wol ich alt bin, so wink mir doch mitt einem härly, wenn du ein hertz imm lib hast, dann ich dich gewüß nitt fliehen wil, wie du manchen bidermann schandlich geflohen hast.“ Allso seyet allweg der teuffel sinen samen, damitt daß man zuͦ rechtem vertrag und einigheit nitt kommen mög. Es ist auch zuͦsorgen, es werde dem Turgken kleiner widerstand geschehen, dann yederman vermeint, daß die christenlichen fürsten und protestierenden stend sich hierinn inn kein handlung begeben werdint, es sye dann zuͦvor die religion inn friden und ruͦw gestelt, welichs doch nitt geschehen wirt, who man die sach nitt anderst dann bißhar zuͦ handen nimpt. Dann wie wol kay. mt. uß anligender not vil schryet und tribt, hilfft es doch nitt fast vil by denen, so forhin nitt nun einmal allso betrogen sind. Und wie wol ettlich vermeinend und auch kay. mt. von vilen geratten ist, daß man sächen solle, wie man ein gemeinen ußerlichen friden in Tutschland machen möge, so weyßt doch u. w. wol, was bestands ein sollicher bauw haben werde, welcher uff so ein ful, unbestendig fundament gesetzt ist. Dann wirt schon ein sömlicher vertrag uffgerichtet, so blibt doch allweg der zang und zwyttracht des glaubens unußgelöschen. Dann wie wöllend wir inn ußerlichen dingen wol stan, wenn wir übel mitt gott stand, der solliche ußerliche ding alle mitt sinem gwalt und wißheit regiert unnd handhabet? Wyters von dem richstag hab ich nichts zuͦschriben, denn daß wenig verständige lüt ein gefallen daran habend. Wie es zuͦ Prag in Behem ergangen sye, hatt frylich u. w. langest verstanden, namlich daß das schloß in grund abgebrent mitt sampt der kleinen siten gar, daß nichts mehr dann ein viertheil bliben ist, wie mir dann selbs einer von Prag diß tag geschriben hatt, wellicher ein zitt lang ann mines gnedigen herrn hof gesin ist. Item so sind au[ch] dem hertzogen uß Pomern jetzunder inn sinem abwesen dry stett abgebrandt worden. Und sind auch in Bra[n]denburger fürstenthumb vier brenner gefangen, die zuͦ Berlin inn des churfürsten von Brandenburg haubstatt fhür habend ingelegt. Summa, who man uß sich[t] und kompt, kann man nüt guͦtes erfaren. Gott der allmechtig welle uns mitt siner gnad bewaren, daß wir inn sinem urtei[l] und gericht war und recht erfunden werdint. Bitt auch u. w., daß sy mir sömlichs min schriben, in der yl beschehen, zuͦ guͦttem uffnemmen und mich ir allweg befolhen welle sin laßen. Datum zuͦ Regenspurg, uff Ioannis des teuffers tag imm jar 1541. U. w. alltzit undertheniger Ruͦdolff Walthart.
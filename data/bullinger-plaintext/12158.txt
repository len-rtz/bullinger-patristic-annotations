Gratiam et pacem. Tabellio hic reliqua tibi, frater mihi plurimum observande, folia dabit. Suspicatus es fortassis adhuc multo plura tuis deesse, unde scripsisti malle nos succinctiores; ac revera satis prolixi sumus. Sed in re tanta et tam varii argumenti, quomodo, quaeso, breviores esse potuimus? Mallemus et nos omnia esse breviora. Fratri tuo germano exemplum mitto, cui me, quaeso, commendes, et salutem ex me dices officiosissime. Oro utrumque, ut munuscula haec exigua non aspernemini. Exempla reliqua 4 una cum literis Augustam, quaeso, per proxime oblatum nuncium mitte. Scripsi d. Welsero, d. Claudio Peutingero, d. Musculo et d. Georgio Laeto, quibus me commendes quoque. Mitto et Frechto nostro exemplum, etc. Pro iis, quae ex amici literis consignasti et communicasti de comitiis, caesare et langraffii rebus, maximas ago gratias. Quid vero habes de consilio Tridentino? Quid, si canis triceps et bestia tricornis maximas hic vires suas exereret ac triplicato dentium ordine carnes sanctorum contereret aut tridente - spirituali, imperatoria et regali - potestate fideles confoderet? Sed vivit pater, filius et spiritus sanctus, benedictus in saecula deus, qui in aeternum maledictam bestiam confodiet. Edidit contra bestiam non poenitendum librum Bibliander, quem mox videbis. Scribe ad me, quaeso, frequentius; nam intra 3 menses semel et iterum modo scripsisti. Stadt neißwas noch botten lhon uß, lieber, so lassend michs wüssen. Ists noch ettwas, so weiß ichs nitt mee. Ir soͤllend minen oder unserthalb kein kosten noch schaden haben, etc. Dominus servet te cum tuis omnibus. Tiguri, 16. martii 45. Tuus Bullingerus. Responsionem nostram Latinam fecit Gvaltherus, quae et ipsa impressa est. Clarissimo viro d. Ambrosio Blaurero, Constantiensis ecclesiae pastori, fratri charissimo. Constantz.
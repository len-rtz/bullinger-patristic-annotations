Eur christennlich unnd vernunfftig bedenncken der sorglichen weldtleuff halb hab ich freundtlicher maynung vernumen, auch dasselb, wie sich zimbt unnd not ist, gebraucht. Ich will mich nit versehen, das die bebstler und ir anhang dieses jars ettwas thetlichs wider unns furnemen sollend. Dann der Franzoß ist nit zufriede mit dem kaiser; muß mit Engelland kriegen. So manglet dem kaiser an geldt unnd steet ime unnd dem gantzen babstumb das eusserist verterben doruff. So haben wir dannocht durch gott mit der pfaffen hauptman, dem von Brunschwig, zwo prob thuͦn, unnd dermasßn inn eyl, auch unversehen gehandlt, darab den widerwertigen das hertz nit waxt. Allain besorg ich, mein gnädiger herr landgraf werd sich bewegen lassen, zu kay. mt., die uff 24. dis gen Speyr kumen, ze reitten. Da ist gar hoch unnd viel angelegen; dann die practic sind untreu, gschwind unnd groß. Da underlasst man nichts! Unnd sollt der landgraf durch ainigerlai wege gewunnen werden oder gar umbkumen, wurden die bäbstler maynen, sie hetten schon oberhanndt. Nun ist er ain ainiger mann. Gott im himel lebt aber allzeit; der wurdts zum bessten keren. Amen. Hanns Hildpert Zoller ist schon bei herr Sebastian Schertlin, ritter, etc., furwar bei ainem redlichen, theuren mann, als er yetzt unnter allen kriegßleuten lebet; dann er hat die warhait des evangelii ganntz lieb, lässts mitten im babstumb unnd inn des kunigs lannd predigen unnd verhoffts daselbs, das ist zu Purtenbach, zu erhalten. So hat er ain groß vermögen, hellt yetzt stets 10 pferd, ist der latinischen sprach gantz wol bericht, waist und list die schrifft unnd historien, unnd trägt yetzt ab dem Zoller ain besonnder gut gefallen, allso das es, ab got will, mit inen beden wohl gethon sein wurdt. Herr Sebastian manglet eins christlichen frumen predicanten. Da ir ime mit einem helffen konnten, ob er gleich nit furpundig gelert, daran thet ir ein christlich unnd ime sehr wolgefellig werckh. Was uff des werdten, hochgelerten unnd frumen mans herrn d. Chunraten Geßners ubersendt unnd meinen herrn dedicirt buch ervolgt ist, werdt ir von seinem jungen Marco erfarn. Man schreibt ime wider mit dancksagung, schickt ime den Dionisium de situ orbis et Procopium in Mosen. Die mag er zu seinem gefallen geprauchen; doch das die bücher ganntz herwider kumen! Es hat dannoch müeh gepraucht, diese ding zuͦ erheben, propter mures, etc. Hęc Bullingero reddatur epistola claro, qui mihi prę cunctis unus amicus erit. Zurch.
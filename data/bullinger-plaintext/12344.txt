Gratiam et innocentiam vitae a deo patre per Iesum Christum. Accepi iam binas abs te literas, dilecte frater, quibus non respondi, fateor. Reinboldus Funckius me inscio Tigurum abiit et sic forte per oblivionem fefellit me; nam ex animi sententia factum nequaquam puto. Postea venit ad me frater Ioannes Hallerus una cum Huldricho Zwinglio atque quodam patritio Tigurino, quos tanquam mea viscera excepi una cum reliquis meis fratribus et symistis. Tandem Augustam abituri pollicebantur se per Ulmam, non per Memmingam Tigurum reversuros, unde et sic spe mea ad te scribendi frustrabar. Porro decima quarta novembris nimis sero Memmingam me nihil tale sperante veniunt, postero die mane abituri. Ego multis negotiis occupatus festinanter scribo et velut postliminio redeo. Incusas me negligentię atque times mutuum inter nos amorem refriguisse. Quoad primum nolo tecum contendere, mi Bullingere, modo admisceas aliquot meorum negotiorum, quibus disturbor. De secundo vellem apud te tales de me suspitiones penitus evanescere; nichil enim minus tibi persuadeas velim. Ioannem Hallerum Augustam ablegavi meis literis ad Musculum; is per me tuo nomine commendatum hominem christianice tractavit ac deinceps tractabit sine dubio. De Catorum principis victoria audio vos supra modum gaudere neque id mirum puto, ut qui pro vestra prudentia heroicum illud factum ad propagandam latius gloriam evangelii a domino nobis concessum agnoscitis. Optas illum hac victoria bene uti, quod cum primis illi necessarium esse et nos fatemur atque paribus votis optamus omnes. Sensim apricantur pontificiorum technę, quibus nobis interitum minabantur simul et evangelii; sed dominus, cui soli accepta omnia sunt referenda, adfuit nobis. Post profligatum Brunzwicensis exercitum, simul et captos principes, colecto milite Catorum princeps comitem quendam a Rieperg adortus est, quem propria sede fugavit atque illius ditionem bellica vi obtinuit, eo quod partes Brunzwicensis contra nos adiuvit. Nunc convocat omnes protestantes Francfordiam ad diem Nicolai. Illic consultabitur de inventis litteris quibusdam ducis Bruntzwicensis et de prorogando foeder[e]. Balthazar Funckius a nostris ablegatus est. Dominus det nobis hec, quę illi grat[a] sunt, meditari. Caesar colloquium indixit nostris Ratispone; nostri vero glorię Chris[ti] parum vel nichil inde accessurum verentur. Pontificię imposturę sunt [...] respirationes inpię. Inpius enim, cum in profundum ceciderit, contemnit. Nostri [...] detrectant. Dominus est, cui uni causa universa committenda est. Hisce [diebus] Nordlinge convenerant omnes status olim Suevici foederis pro com[ponenda] pace inter se et nobilem a Rosenberg. Sed re plane infecta discessum est; que res novos pariet tumultus in Germania. Vereor caesaris consilio factum esse, qui cupit Germanię vires sic debilitari sensim, donec ab eo penitus subigatur et in servitutem redigatur. Sed de his providebit omnibus dominus. Caspar Svenckfeld 23. novembris per legatum Ioannem Wilhelmum a Laubenberg ad senatum nostrum misit conquestus de sibi per me illata iniuria pro publica contione Memminge. Cupit causam seu potius errorem suum coram defendere. Petit michi a senatu nostro silentium imponi. Quid super hęc illi respondendum, senatus meum consilium cupit audire, cui morem gerere non gravabor. Tenorem Svenckfeldianę suplicationis misissem, nisi nunctius festinasset abitum, sed proximo nunctio mittam una cum responsione mea atque senatus nostri. Undique profecto et clam turbat ecclesias versipellis hypochrita. Lubricus est sicque omnia agit, ut adortus possit elabi. Conqueritur se nullibi ad audientiam admissum. Omnes dehortatur a contionibus nostris et nostrorum usu sacramentorum. Dicit nostras ecclesias Christo carere simul et solida cognitione iustificationis. Cuperem ex animo cum illo in publica aliqua synodo agi, ubi saltem superioris Germanię ecclesiarum ministri convenirent ad profligandam hanc, quam sparsim seminat, hęresim. Sed de his proximis literis forte maiora dabimus. De lino uxori tue mittendo novit Zwinglius, ut res se habeat. Paratum et compactum est vel ante duos menses. Functius promiserat se curaturum, ut ad te deferretur; sed unde factum sit, ut hactenus aliter evenerit, ipse fortassis coram me declarabit. Proximis literis ad te omnia. Iam, dum hec scribo, ad senatum vocor in causa Svenckfeldii. Dominus det, ut in sui gloriam tractentur omnia! Uxor mea valde egrotat. Ora dominum, ut, si e re glorie illius fuerit, vita superstitem suis liberis esse concedat. Salutat te tuamque coniugem. Vale, mi charissime frater, et me, ut soles, ama. Date Memminge, 25. novembris 1545. Salutat te Funckius consul, Bartholomeus Bertlinus et fratres omnes. Clarissimo viro Heinricho Bullingero, Tigurinę ecclesię antistiti vigilantissimo, domino et fratri atque veteri amico in Christo charissimo.
Salus et tranquilla conscientia per Christum. Essem omnino ipsa ingratitudine ingratior, doctissime Bullingere, si tantam humanitatem mihi a toto Musarum Tigurinarum choro exhibitam silentio praeterirem. Proinde, quanquam partim infantia mea, partim temporis brevitas obstet, quominus universis et singulis gratias meritas agam, tamen ne ingratitudinis nota mihi inuratur, malui utcunque tecum balbutire, tibi, Theodoro ac reliquis omnibus nunquam intermorituras gratias agere quam prorsus tam obviam benevolentiam erga me silere. Vestram itaque, hoc est proxenetarum opem imploro, ut mea causa universis et singulis meo nomine gratias agatis. Haec hactenus. Caeterum unum est, quod proxime tecum colloquens oblitus sum, videlicet, ut tibi parochorum quorundam agrestium segnitiem in cathechizando significarem. Ea namque in re mirum est quam altum dormitent, quum tamen pueri, ut scis, reipublicae seges sint. Quodsi plęrique in ista oscitantia pergent, dubium mihi non est, quin evangelium brevi subvertatur. Proinde, mi Heinriche, quum Tigurinarum ecclesiarum cura tibi et symmystis tuis commendata sit, quaeso, hac in re vigilantes estote. Vale. Ex Berna in ipso Michaelis festo anno 1534. Megander te plurimum salvere iussit, item Franciscus, Sulcerus itidem. Bertoldus sua ipsius epistola te salutat. Salutabis et tu vicissim meo nomine d. Utingerum, praepositum Liberianum, Pellicanum, Theodorum et d. Steinerum. Denuo vale in Pylios annos. Tuus Rhelicanus, ut olim. An Meister Heinrichen Bullinger, sinen lieben heren und guͦten fründ. Zürich.
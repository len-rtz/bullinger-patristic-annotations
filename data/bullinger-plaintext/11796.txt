S. Pręter quod tabellionibus perpetuo careo, dies quatuordecim decubui carbunculo, ut mulieres vocant. Revalui tandem per gratiam domini; non licet tamen adhuc ad tuas respondere vel gratias agere pro tuo Matthęo, quod caput nondum plane sibi restitutum est. Fasciculum hunc Gastii mecum habui ultra tres septimanas ob causas, quas dixi, tum quod non sum ausus cuivis, quicquid est, credere. Tandem hunc nactus sum, quem vides, virum bonum, quem velim haberes, siquid opus fuerit opera tua, commendatum. Magno dolore me adfecisti ob valetudinem tuam; timendum enim, ne sumat per ętatem augmentum, eo quod tibi minus parcis. Laboribus perpetuis illis aliquid adimendum est et cogitandum de ecclesia commendata a domino, ut videlicet huic quam diutissime, quantum in te est, praeesse valeas. Per dominum quęso, ne te negligas. De Bucero nihil audio, nisi quod sit mense maio rediturus domum, verum non diu mansurus ob negociorum magnitudinem; messem evangelicam grandem esse, messorum vero valde paucos. Quod Maria, soror Caroli, sit profligata a Iuliacensi in profesto paschatis et ipso die paschatis Metensium multi propter auditum evangelium cęsi, nimirum audisti. Monasterium donatum comiti Gulielmo nunc iterum detinetur a Gallis. Id quod comes conquestum abiit ad Hessum. Quid fiat, ignoro. Rumor est Hessum conscribere milites. Ex Vitenberga scripsit quidam, imo literas misit nobilis cuiusdam Poloni, Budam mirabili stratagemate ab Ungaris, Turcis omnibus ad unum occisis, receptam. Siquid ea de re constat, obsecro, me reddas certiorem. Siquid veri est, id dominum Vadianum consulem vix potest latere. Non licet confabulari tecum pluribus. Vale per dominum Iesum cum tuis, cum Theodoro cumque Pellicano, charissimis meis. Basileae, ultima maii anno 1543. Os. Myconius tuus. D. Heinricho Bullingero doctissimo piissimoque, fratri in domino suo perquam venerando. Zü[ric]h.
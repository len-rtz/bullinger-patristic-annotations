Salutem et pacem a domino. Quantum perpetuo reficiatur animus meus epistolis tuis et eruditione et pietate refertissimis, charissime Heinrice, iam dudum ex me intellexisse te non dubito. Satisfecisti mihi consiliis tuis in studii mei ratione habenda. Utinam et ego in profectum meum iis satisfacere possem, quae sanissime consulis. Animus certe ad literarum studia non deest nec unquam defuit, sed tot sunt, quae retrahunt, distrahunt, invertunt et pervertunt, ut desperaverim in multis. Sed ita tu spem mihi facis animumque reddis animatiorem, ut nihil amplius conqueri ausim, maxime cum nunc a Basilęa adulescentem magni ingenii optimęque spei Bernatem e Basilea, ubi collegii, ut vocant, praepositum egerat hactenus, receperimus. Conditionem habet Rellicano per omnia ęqualem, gręce doctus, hebraica degustavit, ut conferre possit. Is nunc Aristotelis rethorica greca praeleget, item et dialectica latina, pro pueris scilicet. Huius familiaritate sic utor, ut nihil mihi negaturus sit. Mea enim apud senatum interpellatione admodum tribus annis promovit, ut miraculo sit omnibus illum audientibus. Vivente patre grammaticam didicerat latinam a Glareano, mortuo autem parente barbitonsor factus octo annis studia reliquerat. Nunc vero tam fęliciter etiam senatus nostri impensis Argentinae apud Bedrottum et apud Gryneum Basileae profecit. Hunc urgeo, ut greca doceat. Deinde, quod ad hęc tempora pertinet: Consul noster e Gallia a rege pro reverentia amandatus fęlici et grato responso rediit. Quale illud sit et quare illuc missus, postea scies. Non quaerimus auxilia apud Assyriorum regem, sed num pacem multis iam annis initam quique sint servaturi. De Glareanis apud nos rumor increbruit papistas a piis tumultu exorto profligatos. Fribur[gensium] Nuithonum nuncius nostram transiit urbem nobis huius tragedię penitus insciis. Nihilominus duo viri cordati tibi probe cogniti illuc mittuntur. Sed quid interim de Salodorensibus scribam? Miseramus 4 legatos, qui causam octo exulum et verbi dei tractarent atque componerent, quemadmodum se coram omnibus Helvetiorum legatis facturos ipsi cana fide polliciti erant, Salodorenses inquam. At hoc nostri obtinere non potuerunt. Nam quae ad verbi dei liberam contionem attinebant, nec verbum se audituros temere asserebant. Redierunt nostri domum re infecta. Interim moniti eramus Salodorenses armata manu sacrificulum et missam [14.] decembris invecturos in pagum oppido vicinum, da aber die oberherlikeit deren von Bern ist und sy selbs, Salod[orenses], unsers globens handel maleficzesch urteilend und straffend. Hinc missi erant duo ex urbe, et in agro subordinati ducenti pauciores aut plures, qui armis, ubi secus fieri non posset, conatui illorum resisterent. Moniti tamen prius erant a senatu nostro, ne facerent; ist ouch vorhin inen recht botten. Quamprimum igitur id in oppido Salod[orenses] resciverunt, mox diacosiis convocatis Lucernam legatum miserunt. Quid ille responsi attulerit, nescio, sed hoc unum scio: 18. decembris 4 legati a Salod[uro] coram senatu verbis blandissimis comparuerunt, qui nos prius videre dedignabantur et audire, et exhibuerunt se admissuros, ut exulum causa dirimatur. At verbi dei nullam mentionem fęcerunt. Nostri convocatis diacosiis illis responderunt se nolte quippiam agere propter exules, nisi et Christi negocium tractetur. Quodsi hoc rite componi non possit, et exulum quoque causa infecta maneat. Addidit senatus noster se conquesturum coram omnibus Helvetiis proximis comitiis, quam Salod[orenses]promissa rescindant et nihil eorum servent, quae tamen toties polliciti sunt. Hinc nobis in mentem venit, vera esse, quae de Glareanis incerto referebantur rumore. Nulla apud nos alia sunt nova. Solliciti sunt dictatores nostri, quibus adfuere Rauricorum legati. Cęterum habes Cristanni [!] mei literas. Homo est, cui secundum non habemus, qui amantior tui sit, quod sentit multorum fratrum ex tuis commentationibus profectum. Huic, dum vacat, nihil moreris respondere. Visitabit aliquando te, nisi bella consilium nostrum obvertant. Porro, si tantum temporis daretur, et Froschouwer in imprimendis Pellicani commentariis a fine Ezechielis reliqua quoque mitteret hoc nuncio tu curares. Vale. Plura scribere non potui. Salva sint tua omnia. In Corinthiis perge, nam multa sunt, quae non sane intelligo. Salvi sint symmistę. 23. decembris 33. Tuus Berch. H. An den erwirdigen herren Meister Heinrich Bullinger, predicanten ze Zürich, sinem geliepten bruͦder.
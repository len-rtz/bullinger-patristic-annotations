S. D. Quid effecerit pia Helvetiorum intercessio apud regem FranciÄ™ truculentissimum, intelliges ex literis eius ad Christianas urbes. Indigne fert scriptum, quo tamen nihil est modestius. Usus est scriba noster artificio et fide optima, quod ipse testaberis, ubi legeris apographum. Ceterum cum tanguntur montes, fumigant. Dolet optimo viro scriba(e) regis intemperies. Metuis, ne quid ipse neglexerit; sed merito mente est tranquilla, cum diligenter, prudenter et fideliter hic egerit. Truculentus est alioqui regis animus ac mitigari nescit. Sed vivit in caelis, quem putridus ille et cadaverosus rex persequitur. O felicem Helvetiam, si suam felicitatem et libertatem tanti aestimaret, quanti est! Unicum hoc regis exemplum doceret nos, ut arctius coniungeremus nos deo et caveremus nobis tanquam a publica peste a principibus. Commendo tuis tuorumque precibus nihilominus causam afflictorum. Dominus Iesus consoletur illos et servet in regnum suum aeternum. A Wormatia nihil habemus memoria dignum. Spirat et Caesar minas et caedes contra deum et Christum eius. Tu vale in Christo et rescribe. Salutant te consul uterque et scriba quoque urbis. Tiguri, 15. Iulii, anno 1545. - H(einricus) Bullingerus tuus. Clarissimo viro D. D. Ioachimo Vadiano, consuli Sangallensi dignissimo, domino suo semper colendo.
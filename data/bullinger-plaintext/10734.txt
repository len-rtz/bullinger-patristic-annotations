Gratia dei patris per filium Iesum sit nobiscum. Vivo etiamnum, atque utinam vitam vivam Christo dignam! Quid faciam, novit dominus, etiam rerum secretissimarumque cogitationum scrutator. Cur sileam, non una causa est, precipue quod oportunitatem in horas expectavi exhortandi te et reliquos fratres de quibusdam, quorum nec hodie, uti vellem, certus sum per omnia. Libellos nobis dedicatos et dono missos accepimus dudum. Gratiarum actio non sine nostro rubore hactenus dilata est, verum nunc copiosissimas agimus, et quod ad me adtinet, plane indignus sum tanto praeconio et tali munere. De pestis tyrannide quid facias? Expectanda et ferenda est domini manus. Omnes plagae dei quid sunt aliud, mi frater, quam benedictio dei, piis scilicet, cumque mundus ob impietatem funditus pereat, soli nos Christo servatori addicti servabimur ab interitu. Invoco autem patrem illum cęlos inhabitantem, ut te cum fratribus doctissimis et piissimis incolumes servet sua bonitate, ne ecclesiae quoque pastoribus orbatae pessum eant, hoc maxime seculo, quo timendum est, ne ex nobis ipsis oriantur viri loquentes perversa. Non cessabimus genua nostra flectere ad misericordem illum nostrum parentem fuji precibus adiuti, ne vos deserat, quos ecclesiis tam magno redemptis praefecit. Nunc quod de concordia ad me scribis, esto securo animo. Ego te nihil celabo earum rerum, quas scitu vel dignas vel necessarias existimavero, modo me quoque non lateat, quod geritur. Augustae an qua concordiae ratio sit sub prelo, omnino nescio, verum intelligo sic sese rem habere. Lutherus ambit congressum cum praecipuis ecclesiarum ministris. Ad hoc negotium Argentoratenses quoque propendent; utrinque existimant profuturam multis modis de constituenda ecclesia collationem. Rogat Capito, ne ego tantum molestiae subfugiam, quod in iter sit insumendum. Sed ego non is sum, qui vel possim aut velim interesse doctorum hominum coetui. Ego veritati simpliciter studeo neque intelligo argutas illas de constituenda ecclesia cogitationes. Sed fiat domini voluntas. Scribunt praeterea ad me Argentoracenses nihil adeo timere se, quam ne vos intempestiva quapiam apologia turbetis Lutherum aequiorem factum; deinde, ne forte in consilium vocati negetis congressum. Rogant itaque, ego ut fratris offitio fungar erga vos vestramque mentem hac in re impetrem, id quod facturum me sum pollicitus. Hinc vos iterum atque iterum hortor, ut, quicquid apologiarum conceperitis, tantillum temporis contineatis, donec audiatis, quis sit futurus congregationis exitus. Deinde precor quam possum diligentissime, ne quidquam causati absitis ab amico congressu, si vocari vos contingat. Atque utinam duo illa polliceri possem Argentoracensibus vestro nomine! Semper locus erit rescribendi apologias, ubi priores illi vos notarint et datis occasionibus iustis. Hortabimur etiam ad reddendam fidei vestrae rationem. Fachends nun nit an und lassend uch privatas literas, und was man sunst unutz ding sagt, nit bewegen. Lidend uch und sechend zuͦ und haltend uch in der sach, wie es gang, das der glimpf uff uwer syten sye, und was ir hernach thuͤgind, das frum lüt sagen mögind, ir syind darzuͦ notwendiklich verursacht. Hinc, si conventum estis celebraturi, obsecro, ut hanc rem diligenter examinetis. Utinam vero differretis hunc conventum vestrum tantisper, donec legatus noster ex Schmalckhalden rediret! Convenient enim ad sextum huius mensis principes et urbes foederis christiani, et omnino adferetur ad nos novi aliquid. De renovando autem fędere agetur inter caetera, si non falsa narrantur. Post reditum vero legati nostrae urbis polliceor aut me aut fratrem germanum adfuturum vobis. Quodsi vero expectatio illa inconsulta vobis videbitur sintque occasiones conventum maturandi, fac, ne me condictus dies lateat. E re enim et vestra et totius causae evangelicę futurum est, ut sciam. Anxie vero rogo, ne quid interim moliamini nobis insciis. Syncero autem animo sumus in vos neque quidquam a vobis petimus labiis dolosis, sed cum fructu optaremus omnia geri. Abstinete quoque ab acerbioribus epistolis; pleraque enim scribuntur, quae nihil ad rem faciunt, quę denique fratrum animos nescio in quam suspitionem rapiunt, neque omnes fide digni sunt, ad quos scribitur, et inveniuntur certe non pauci, quorum aliquot studio, aliquot imprudentia dissidium inter fratres parant. Suspicamini forte, ne alii vobis minus velint bene. Ego vero nihil tale audio ab Argentoratensibus. Contestantur, quam sint ab omni simultate alienissimi. Tantum offendit Bucerum nonnihil, quod tu, Bullingere, epistola ad eum scripta libellum Monasteriensibus dicatum non paucis commendaveris, quod scilicet tuam in illo mentem expressisset, quod tuo spiritui testimonium reddidisset, postea vero dissimulaveris vel negaveris etiam. Quam inconstantiam nobis quoque exprobrat bonus vir, quanquam non desit, quo abtergamus [!] hanc maculam. Sedulo autem hortantur me, ego ut vos ab omni fastidio ipsorum custodiam, deinde, ut faciam vos ad colloquendum paratiores, postremo, ut remorer apologiam ad tempus, qua unitatis studium posset offendi. Ego itaque confido non gravatim vos morem gesturos et polliceor mihi omnia iam impetrasse a vobis, cum ab omni fuco sim quam alienissimus et, quicquid faciam, optima fide faciam. Huius tamen admonitos vos interim volo: Cavete, ne a vobis dissideant Bernates et Basilienses. Inveniuntur enim, qui putant Basilienses fratres omnibus pedibus ivisse in quarundam concordiarum sententiam. Aliis etiam Vadianus suspectus est, solos nos refragari dicunt. Nunc si talia sunt concordandi argumenta, qualia a Basiliensibus recipi possunt, certe et a vobis recipi possunt. Si recipi non possunt, impedite etiam illos et curate, ut quam optime inter vos conveniat. Resistite satanae insigniter triumphaturo, si frigidam inter vos suffunderet. Hinc quidam sunt, qui non inconsultum putarent, si conventum statueretis Basileam convocatis ad vos Argentoracenibus, a quibus et vos intelligeretis omnes concordiarum rationes, et illi non haberent ullam de vobis conquerendi, quasi colloquium fugeretis, occasionem. Sed ut uno verbo dicam: Primum tu mihi, Bullingere, quam potes citissime ad has literas responde. Deinde nihil tentate nobis insciis. Non est arrogantiae, quod peto, sed fidutiae meae erga vos et eximiae benevolentiae vestrae erga me. Istis addo, quae ad me ex Argentorato de regis Angliae legato. Is triduo cum doctis contulit. Episcopus est eruditus, acutus et, ut bonis visus est, etiam pius. Mandatum habet ad principes et urbes foederis christiani, sed qua de re, non indicavit. Testatus est communi omnium procerum sententia pontificis Romani tyrannidem pridem et prorsus eliminatum esse. Acerrime egit cum Argentoratensibus in monarchiam pontificiam graviterque conquestus est videri res ecclesiasticas ab ipsis tractari inconstantius, in quos tamen rex suus tanquam religionis principes respiceret. Produxit illis etiam quedam Philippi et Buceri scripta. Quemadmodum vero hęc de Anglo felicia nuntiantur, ita de cęsare quędam tristia; aiunt enim illum in nos magis atque magis exacerbari. Hinc e re foret evangelici negotii, si citra veritatis offensam possemus in domino coire. Hęc communica Pellicano, Theodoro Leoni, fide dignissimis fratribus. Dominus conservet vos ab omni malo. Vale. 3. decembris 1535. Tuus Io. Zvick. In ratione ritus ecclesiastici nihil displicet. Tamen salutationem angelicam obmissam vellem, cum illa ad preces non modo nihil faciat, sed etiam superstitionis causam praebeat. Ornatissimo viro d. Hainricho Bullingero, antistiti Tigurino, fratri charissimo.
S. Annus est, dum te rogavi propter filium domini Alexandri Rischachii. Gessisti morem, quamobrem gratias ingentes ago. Pater nunc adest abducturus, ut arbitror, filium, quod spes oblata est a nostris de conditione meliore, quapropter et vestra ecclesia nonnihil exonerabitur. Dominus det tibi et tuis mercedem beneficentia vestra condignam. Cęsar dicitur reliquisse oppidum S. Desyderii profectusque contra Schalonem, timore vero inde, ne cogeretur congredi, abactum oppidum Massier versus, quod intellexerit et praesidia et commeatum deesse. Quid verum sit, nescio. Crudelitatem Angli nemo non exaggerat. Iactant cęsariani et Danum in partes cęsaris pellectum et parare exercitum contra Gallum. Qualiter id laturus sit Hessus, valde miror, siquidem verum est, quod fertur. Hęc ideo, ne nihil scriberem. Vale cum tuis, Theodoro et Pellicano, cui vellem diceres, ut respondeat de falso, quisquis sit, et mendacissimo delatore nostri apud vos, qualiter rogarim. Basileae, raptim, 9. septembris anno 1544. Os. Myconius tuus. D. Heinricho Bullingero optimo doctissimoque, domino ac fratri in Christo venerande suo. Z[uric]h.
S. Speculi Hosandris[!] autorem plane ignoro, reor autem Venatorium esse autorem, etsi nihil certi statuere possum. Brevi autor et mihi et tibi innotescet. Necesse domesticus aliquis fuerit, cui Hosanders[!] vita cognitissima. Operculum ollę fuit convenientissimum. De commentariis Ioannis Hussii in Apocalypsim quod scribis, nescio, an extent; nam nulla illius boni viri unquam vidi. Editae sunt epistolę quędam Hussi, in quibus, si bene memini, loca quędam tractat de bestia illa Romana. Wolffium tuum non vidi; non enim domi eram, quando literas mihi adferebat. Mittit tibi Oporinus noster tabulam Gręcię, Theodoro, Frisio, Pellicano, Gvalthero, Sebastiano, Gesnero. Octavam Wolffius tuus accipiet. Nescio, an scripserit per Wolffium tuum nec ne. Rumor est acie Gallum cum caesare decertasse et Gallum victoria potitum, cecidisse ea in pugna 6000 Helvetiorum, caesarem tandem in fugam actum; sed nihil hic certi scribo. Brevi, si aliquid est actum, nostri absque dubio, si qui superflui fuerint, scribent. De libris excusis apud nos proximis literis significabo. Vale. 5. septembris, Basil[eę], 1544. Salutato tuam uxorem cum omnibus fratribus. Theodoro proxime scribam. Tuus Gastius. D. Heinrycho Bullingero, amico inprimis colendo. Zurich.
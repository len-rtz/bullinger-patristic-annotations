Gratiam et pacem. Iam redditur liber tuus de scriptura et episcopis, quo fruar ceu gratissimo munere, pro quo tibi habeo gratiam et in vicem remitto Buceri et nostras quoque cogitationes de cura pastorali, a qua verbi ministerii atque ministrorum dignitas, qua de loquor, dependet. Eum libellum rogo te percurrere digneris; nam in eo argumento multi nos sumus et inde veram ecclesię faciem reparandam speramus. Nec ordo neque ratio ecclesiis sine hac, opinor, cura constiterit. Lętissimum est audire populi voluntatem et studium magistratus concordiamque ministrorum, quorum quorundam scelera et nos his locis obstare edificationi experimur non minus quam inscitiam atque ignaviam. Quo malo medendum credimus ordinatione ac disciplina, qua fere caremus adhuc. Eam reparare nitimur. Si quid memorabile consequemur, per nos scies, mi Bullingere; sumus enim in periculoso tempore, et intestina mala quam externa magis horreo. Da operam, lenitatem illam animi iucundam gratamque multis tuearis; sunt enim, qui sibi suisque affectibus facile indulgent neglecta amicitia coniunctioneque benevolentiae cum fratribus. Megandrum datum esse collegam, te spero laboribus is levabit, qui vir est vere magnus, cum extra contentionem in contuenda ecclesia versatur; prudentiam enim usu rerum contraxit. Libellus in concordiam odiosus per manus hominum volitat, a quo te scio alienum. Studebimus vicissim nos officii esse memores, ne quid praeter decorum aut contra fratrum optimorum existimationem admoliamur. Per se enim tales fumi disparerent animis probe conciliatis, cui rei maxime navo operam. Amicos tuo nomine, ut iubes, cras salutabo; nam literis diversissimis scribendis hunc diem debeo. Et tamen illorum nomine te tuosque resaluto, quod scio eos ratihabituros esse, Pellicanum, Bibliandrum, cuius epistolam ad Sapidum partim[?] audivi doctam sane, Megandrum, Rellicanum quoque, quos nobis in domino superstites oramus; nos enim ad terminum festinamus, ita vires deficiunt. Vale. Argen[torati], 2. nonas aprilis 1538. V. Capito tuus. Doctissimo viro d. Henrico Bullingero, pastori ecclesię Tigurinę, maiori sibi in domino observando.
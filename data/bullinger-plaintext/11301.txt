S. Priorem libellum qua de causa nondum legerimus, ostendit, arbitror, Myconius. Nam quod pro indiviso possidebatur, antequam ligatus est, etiam legi posse non credebamus. Eum ego prius editum esse non memineram. Iam est ligatus, iam est in manibus; videbimus, quid dicas. Hunc posteriorem statim, ut oblatus cum amantissimis literis tuis est, relegi et tua in totam scripturam iudicia diligenter annotavi. Laudo diligentiam et studium erga ecclesiam. Monsteri diligentia mihi placuit, consilium nunquam placuit. Potuit mille loca levi unius vocis mutatione aut transpositione melius reddere et quidem mea opera, qui tota propemodum biblia ex ipso, qualiter reddidit, audivi. Ac ego vos miror, quare volueritis hanc translationem edere, quam, si mihi non amplius quam menses tres vacet, possim ter meliorem reddere. De sentencia nil detraherem (quamquam sunt certe quam plurima, in quibus neque scire potes, quae insit sentencia), tantum dictionem ipsam, quae semilatina-germana-greca-hebręa est, generis unius pro virili latinam facerem. De loco, qui in libro tuo de sacramento legitur, videbimus. Oro te valde, ut ad concordiam publicam ecclesiarum, non nostram cum Bucero et Luthero concordiam respicere velis. Quae ad te de Schwenckfeldio Myconius scribit, quaeso, ut cures diligenter et incommodum ecclesię maximum ne negligas. Vale in domino. Amo vos omnes in domino vere. Dominus Iesus Christus nos innocenter et sancte conservet. Amen. Grynęus tuus. Rodolphum amo. Domino Bullingero suo, fratri et amico charissimo. Tyguri.
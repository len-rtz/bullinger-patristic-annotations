Proximis tuis literis, d. Bullingere observande, cum responderem, decretum vestrum expectaturos pollicebar. Verum, quoniam quasi certissimo proficiscendi facultatem a vobis datum iri animis nostris conceperamus, non potuimus cum temporis, tum vero maxime itineris quam commodissimam oblatam occasionem praetermittere, ne amissa illa frustra recuperandi tantum non assequendi copia concederetur. Proinde petitis et comparatis a d. rectore et universitat[e] scholae Thubingensis [necessari]is[?] testimoniis una cum typographo, homine piissimo, Francfordiam profecti sumus et illinc nunc Marpurgum. Quare te et patronum et patrem seu sacram anchoram oratum quammaxime voluerim, ne id, quod factum est, indignius feras, siquidem totum id factum est, ut aeris alieni obligationem evitaremus, praesertim, quod ob nostri aeris tantam tenuitatem diutius manere non licuisset. Quin iam vale et Wolffium tuum, quod soles, ama. Francfordię, raptim, 1540, 15. septembris. Salutabis matrem, uxorem, liberos etc. Iohan. Wolffius tuus quam etc. Cum docto tum integro viro d. Heinricho Bullingero, Tigurinę ecclesię episcopo vigilantissimo.
Min willig dienst, sampt was ich liebs unnd guͦts vermöcht, bevor, erender, lieber herr. Es hatt vor ettlichen zitten herr Nicolaus Brieffer, decan zuͦ Sant Petter zuͦ Basel, mir ein wapenbuͦch haruff gesandt unnd ettlich zitts gelychen mit bevelch, so ich das gebrucht, imme solchs wider hinab bis gen Zürich ze fercken zuͦhanden herren Jörgen Müllers, wylund abt zuͦ Wettingen gesin, der dann söllich buͦch vollendts gen Basell wider schicken sölt. Unnd als ich sydhar vernommen, ist mittler zitt gedachter herr Jörg von gott beruͤfft worden. So ich nun bericht bin, das obgemelter herr decann zuͦ Basell üwer lieb wol bekant, schick ich sollich buͦch hiemit sampt einem brieffe, an inn gehörende, üch zuͦ, mitt ernstlicher pitt, ir wellind mir ze lieb mitler zitt ettwa by gelegner fuͦr, so Froschower oder ander ettwas gan Basell vercken wurdendt, sölchs buͦch mitsenden zuͦ handen dickgedachts dechans sampt dem brieffe. Will ich gern ein par batzen, oder was es ist, ze fuͦr bezalen; es darff ouch nit so ilendtz sin, dann so es sich ongevärd wol begibt, wiewoll nit billich, das ich üch söllich müge zuͦ muͦtten. Wo ich aber in derglich unnd mererm üch angenem dienst bewysen möcht, wölt ich urbüttig sin, bitt, ir wellind min begern nit ze argem uffnemmen. Hiemit gott alzitt bevolchen. Datum Glarus, 6. decembris anno etc. 41. Gilg Tschudy von Glarus. Dem hochgelerten, wirdigen herren Henrico Bullinger, pfarrherren zuͦ Zürich, minem günstigenn, liebenn herenn.
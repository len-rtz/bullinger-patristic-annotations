S. Clarissime vir. Qui has ad te fert literas, est iuvenis, quem ego selegi, ut cum pueris meis olim ablegare possem. Id nunc fit citius, quam constitueram. Caussa est, quod hoc statu rerum huic curae vacare non possum et Iacobi exemplo familiam disiungere aliquantum libuit, ne omnes uno casu procumberent. Iussi relicto puero Lindavii ad vos proficisceretur ac vestro consilio constitueret, num melius apud vos quam BasileÄ™. Mallem apud vos. Non enim est ista aetas filii neque tantum profecit, ut ad celebriora gymnasia sit promovendus. Rursus alumnum negligere nollem, cui iam est linguarum cognitio necessaria filio, exercitium frequens in grammaticis et Latini sermonis continuus usus. Si publice illa non fuit, lubens privatim praeceptoribus, quantum sat est quantumque vos ipsi iubebitis, persolvam. Scribam ea de re etiam d. Pellicano. Rogo te, mi d. Bullingere, meis eam operam praestare eosque commendatos habere velis, cui ego vicissim, ubi quantumque potero, gratificabor. Bene vale. Ex Augusta, 11. septembris anno salutis 1546. Tuus Cl. P. Peutinger. Puto vos avide, quae hic gerantur, expectare. Nos etiam anheli expectamus gratiam et auxilium a domino. Pontificii orbem terrarum, quicquid suae fecis est, in nos concitarunt, atque collectas iam habent vireis maiores quam ab initio credebamus. Nostri peditatu non sunt inferiores; equitum numero si inferiores sunt, excellentia militum hoc praestabunt. Caussa superamus. Aliis plus nummorum; nobis hactenus, quantum oportuit, non deffuit. Utrinque ingentes copiae in propinquo admodum. Caesar vallum tutatur; expectamus, quid accessione Belgici exercitus sit moliturus. Nostri pugnam desyderant. Caesar protrahere velle videtur. Iliacos intra muros peccatur et extra, et quicquid delirant reges, plectuntur Achivi. Clarissimo viro domino Henricho Bullingero, ecclesiastae Tigurinensi celeberrimo, domino et amico suo carissimo. Tiguri.
Gratiam et vitae innocentiam a domino. Quid responderimus dilectissimis fratribus nostris Basileiensibus expositionem articulorum Wittemburgensium bona fide enarrantibus, audisti, opinor, ab ipsis. Quin et Vadiani nostri libri testabuntur palam, quid de sacro hoc mystico teneamus ac doceamus, ut doctor Lutherus de nostra sententia porro ambigere aut sinistrius suspicari non possit. Laudabis, opinor, domini gratiam nec desiderabis in hisce libris quicquam. Si enim ea est doctoris Lutheri sententia, quam tu et Zviccius esse aiunt, non dissipabit, sed confirmabit hic liber concordiam. Leo noster et Pellicanus inter colloquia nostra: Si, inquiunt, doctor Lutherus cum suis hunc librum receperint et non damnarint, pulchre convenit utrisque; sin repulerint, sentiemus nullo modo sarciri posse concordiam. Maxima autem mihi spes est doctorem Lutherum cum suis nil inventuros, quod displiceat, imo palam intellecturos, quam religiose sentiamus de hoc sacro Christi mysterio, et quod Christi praesentiam nequaquam negemus. Eximet hic profecto suspitiones, si quae supersunt, omnes. Neque aliud mihi polliceor, quam concordiam iam inter nos coiisse indissolubilem. Deo laus sit et gloria. Unum modo restare videtur: Audimus Erardum Schneppffium Stutgardiae mire pro publica contione debachari contra sacramentarios. Quod convitiandi genus offenderet minus, nisi circumstantiis additis, quos intelligat, proderet. Nos enim nobis probe conscii sumus, quam religiose de sacramentis sentiamus. Dolet autem, quod immeritos calumniis petit. Fac igitur, si tibi cordi est concordia, ne is bene sartam intempestiva dissolvat dicacitate. Invehatur potius in contemptores numinis et rerum sacrarum, in scelera et sceleratos. Nec deeri[t] dicendi materia, si boni pastoris vice uti volueri[t]. Male sani hominis, non prudentis episcopi esse videtur amicos, fratres et eiusdem domini servos, eiusdem imperatoris milites impetere, oppugnare et persequi. Quodsi perrexerit ea, quae vult, dicere, audiet aliquando, quae nolit. Mentiuntur, qui tibi retulere Tigurinos concionatores pro concione publica Galli institutum improbare, caesaris laudare. Quanquam non deessent argumenta agendi contra Gallum, cuius ministri contra foedera cives et plebem Tigurinam ad lanienam sollicitant. Nos tamen dehortamur tantum a milicia mercenaria, suademus nostris e manuum labore, non e sanguinolentis vivant muneribus, magistratui item suo obediant, cuius decreto cautum est, ne quis ex nostris mercenariam miliciam Galli caesarisve sequatur partes etc. Nosti autem nobis perpetuum esse bellum cum moribus Caricis cum, pensionariis et pensionibus. Nisi enim haec lues nostros occupasset, iam olim tota Helvetia recepisset evangelium Christi. Nihil hic temere, nihil in hoc negotio agimus inconsulte. Didicimus, quid ecclesiis nostris utile sit et necessarium. In hoc ergo corporis vires et animi dotes intendimus omnes, ut per nostros reliquis nationibus liceat esse paccatis, ut nostri bellis olim assueti iis nunc desuescant et proprias res curent, tranquillitati et paci studeant Nec parum promovemus hoc conatu nostro. Gloria domino. Pulchre enim convenit magistratui et plebi apud nos. Pauci ex nostris post sacramentum praestitum militiam sequuntur, et qui sequuntur huiusmodi, sunt plerique ut, abiisse, nunquam vero rediisse praestet, nisi deus illis dederit, ut alii redeant quam abierunt. Angli, qui ad nos venerunt, juvenes sunt piissimi et spei summae. Nicolaus apud me hospitatur et meus est convictor. Ioannes et Guilielmus agun[t] apud Pellicanum. Omnes isti, Nicolaus praecipue, salvum te volunt cum reliquis viris bonis, quorum benignitatem humanitatemque mirifice praedicant. Vos peregrinis benefacere pergite. Vive et vale, Bucere mi in domino mihi plurimum venerande. Valeat et Capito meus. Animum Theodori pium et doctum si nosses perinde atque ego, hominis scripta longe civilius interpretareris. Tiguri, 1. septembris 1536. H. Bullingerus tuus ex animo et per omnia. Ornatissimo viro d. Martino Bucero, clarissimae urbis Argentoraten[sium] episcopo, domino colendissimo.
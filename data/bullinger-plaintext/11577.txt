Gratiam et pacem a domino etc. Misi ad te multis ab hinc diebus literas, pater colendissime, quarum responsum, cum quaedam ad me pertinentia insint, avide expecto. Discessit enim heri illustrissimus Hessorum princeps venia ab imperatore impetrata relictis tantum consiliariis, Draconite et Pistorio. Dum vero hic nobiscum erat, res meae omnes in portu erant constitutae, quoniam et meos et equi sumptus levabat. Quid autem nunc futurum sit, adhuc incertus sum. Ego quidem illorum mensas adire possum libere; de equo vero hodie fortassis consultabitur. Qui si per me alendus esset, sumptus me hercle mihi vix forent tolerandi. Quare in tempore a vobis per priores literas consilium petii; quae responsionem causa remoretur, vęhementer admiror. Quod vero comitia attinet, etsi quaedam sint scitu digna, tamen multa dubia et incerta sunt, multa tuto literis committi ita, ut sunt, non possunt. Miras hic tentationes exercuit satanas per concordantiariorum spiritus, qui revera plus negotii piis fratribus fecere, quam qui se manifestos relligionis hostes profitentur. Sunt enim, qui, dum aut summos monarchas metuunt aut nimio zelo ad pacis studium trahuntur, multas etiam papatus reliquias sacrę scripturae repugnantes recipere conabantur, ut vel hoc pacto et adversarii evangelii praedicationem reciperent. Fuit res hęc agitata multis diebus per principes et doctos viros. Vicit tamen adhuc veritas domini inexpugnabilis. Describitur nunc a cunctis imperii statibus liber ille concordantiarum discordantium ab imperatore propositus, quo descripto nostri paucis, quid sentiant, respondebunt, nec diutius relligionis negotio inherebitur. Quo finito quid hic faciam, videre non possum; ita enim omnia aguntur, ut finem certum ex omnibus actis cognoscere nullum possis. Quod vero religionem attinet, omnes desperarunt. Vident enim maximam illam spem et pollicitationes non in hoc factas ab adversariis, ut ipsi veram doctrinam discere, sed nostros in papatus barathrum retrahere vellent. Sunt nunc quidam principes, qui et caesarem hortantur, ut publicam Germaniae pacem stabiliat, ut principes foedere et concordia constringat; hinc enim religionis concordiam secuturam arbitrantur. Haec autem, ut scis, hominum consilia sunt, qui, ut Christus monet, regnum coelorum primo quaerere debebant; illi ex terrenis his et fucatis conciliationibus coelestia acquirere conantur. Sed hęc sunt praesentis saeculi ludibria, quibus dementatur. Ego spem pacis parvam, belli vero metum undique astare video. Apud Budam Ferdinandus tribus oppugnationibus, quas tentavit, ab oppidanis repulsus est magno militum detrimento. Caesa sunt, ut audio, aliquot millia. Indies tamen rumores a caesarianis de occupata Buda sparguntur, quos iam saepius vanos fuisse comperimus. Imperatorem vero Turcarum et terra et mari adventare constans fama est. Quod si Ferdinandus Germanorum auxilio destitutus fuerit, brevi et Ungaria et Austria exuetur. Hoc enim Austriaci legati coram caesare hac septimana conquesti sunt se Turcę nisi imperii auxilio amplius resistere non posse; proinde se advenientem, nisi subveniatur, recepturos. Accedit huc aliud damnum, quo vix gravius ullum Ferdinando accidit. Hisce enim diebus arx Pragensis et maxima civitatis pars flammis absumpta est penitus una cum literis et privilegiis ad regnum Bohemiae pertinentibus. Sed hęc domini sunt iuditia, ut ii, qui miserorum hactenus de incendiariis querelam audire noluerunt, nunc idem malum in suis conspiciant. Pomerano quoque principi tria oppida conflagrarunt interim, dum optimus dux relligionis et pacis studio Ratisbonam commigravit. Quid tamen interim de incendiorum reo agatur, quaeris? Nihil prorsus. Principibus quotidie immixtus cum illis edit, potat et ludit. Quę res quem tandem finem sortitura sit, miror. Unus ex adversa parte est Constantiensis episcopus, qui eius congressum fugit et abominatur, imo dextram nuper publice porrigenti suam porrigere noluit adiiciens se rationem coram imperatore redditurum, si quidpiam hoc facto offenderetur. Unum fere oblitus eram de literis Vitodurum ad me missis, quarum argumentum adhuc nosti, opinor. De qua re nuper cum Dionysio ecclesiarum nostrarum amantissimo contuli, cui quidem institutum placebat et principi etiam hoc indicaturum, si res postularet, promittebat, hoc autem rogabat interim, annon et nostri iisdem cum illis (quibus se insinuare nunc conarentur) pacis et foederis conditionibus vivere et communia pericula experiri vellent. Ubi, cum promissionem mihi facere non liceret, hoc solum respondi me magistratum nostrum eo animo affectum reperisse, ut de illorum constantia, fide etiam et virtute nihil dubitem. Sed hęc omnia longiore descriptione non indigent; religionis enim consensum nullum video. Publica vero in politicis concordia sine pietatis et religionis consensu quam firma futura sit, ipse intelligis. Qui enim constans et durabile erit, cuius fundamentum in arena iactum est? De Erasmi nostri negotio cum Conrado Zvikio collocutus sum, quia eum mihi in hac re plurimum adesse posse videbam, qui etiam se multarum talium causarum patronum nunc esse dicebat, sed nullum iam de his agendis tempus aut occasionem esse, quoniam in comitiorum finem semper privata hęc reservantur. Memorem autem se mei futurum, ubi tulerit tempus, bona fide promisit. Quod princeps hactenus responsum distulit, negotiorum turbae causa sunt, quibus noctes et dies hic fuit obrutus. Respondebit autem, quam primum poterit. Dedit mihi ad te literas Dionysius, quas mittere nolui, quia, ut ipse perferrem, mandavit, quod me brevi facturum spero, si modo a vobis responsum acceperim. Salvum te cupiunt d. Draconites et Pistorius, qui per me scribent copiosissime; imprimis vero d. Megabachius, principis nostri medicus, hoc mihi iniunxit, cum heri currum conscenderet, ut eius nomine et te et omnes symmystas salutarem quam offitiosissime. Salutabis et tu nomine meo d. Werdmillerum quaestorem, d. Pellicanum, Theodorum, Leonem et reliquos concionatores et lectores, praeceptores meos colendissimos. Summam vero salutem meis verbis imperti uxori et matri tuae, liberis et universae familiae. Vale bene, pater charissime. Ratisbonae, ex aedibus Hessiacis, 18. calendas iulii 1541. Tui observantissimus Rod. Gvaltherus. Adiiciendum in fine est, quod omnes risuros puto: Eckius, papatus fortissimus Achilles, dum potat et scortatur solitum, in febrim et bubones, ut nominant, incidit, cui iam scinduntur tumidę medico ridente mariscae. Eius vero collega Markstaler dum Ingolstadium curru revehitur, dextrum crus confregit, nimirum in hoc, ut et animo et corpore claudicet. Hęc nova sunt et certa. Vale iterum. Pietate et eruditione clarissimo viro d. Heinrycho Bullingero, Tigurinae ecclesiae vigilantissimo antistiti, patri suo unice colendo. Ann M. Heinrich Bul[li]nger, predicant zuͦ Zürich.
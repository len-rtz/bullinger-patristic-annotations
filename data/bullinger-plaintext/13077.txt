S. Singuli fere, viri optimi, commendastis mihi Hallerum nostrum multis talentorum myriadibus preciosiorem. Utinam vestrae de me expectationi a me vobis satisfactum sit! Fateor equidem, ipse, ut par erat, a me satis honorifice tractatus non est, vel quia non intelligo homines pro dignitate tractare vel quia familiaritas honorificentias, amicitiae verae inimicas, excludere solet. Certe animo ita sum ipsum complexus, ut dignissimum quemque. Officium requirebat, ut vicissim ipsum singulis commendarem vel, ut ipse petit, vitae suae apud nos actae testimonium praeberem, ut qui fuerim actionum ipsius non inspector modo, sed propter familiaritatem, quae inter nos intercesserat, introspector, ut ita dicam, fuerim. Sed quia opinione [c]itius  abitum suum indicarat, universis vobis, ita ut strepitus scolasticus permittit, scribo. Clarior quidem est ipsius innocentia et vitae sanctimonia (taceo caeteras virtutes divinitus in eum largissime effusas), quam ut meo testimonio apud vos habeat opus, cuius integritas, nisi vobis spectata satis fuisset, nunquam eum ad nos missuri fuissetis. Discedit non sine magno optimorum virorum moerore, non sine magna ecclesię nostrae in his ruinis iactura, non sine plurimorum offensione, non sine inimicorum Christi gaudio, non sine sathanae tripudio. Spero meum testimonium nonnihil apud vos ponderis habere, non quia amo ipsum (nam hic suspicioni locus relinqueretur), sed quia est cum publico testimonio coniunctum; „publico“, dico, non magis, quod ad vos scribitur quam quod in optimorum pectoribus residet, qui nihil minus quam ipsius abitum sperarunt. Praemitto eum ad vos, ut mihi quoque, si casus ita ferat, apud vos aliquem exilii locum praeparet. Valete, viri optimi, et Xysto propter Hallerum favere pergite. Valete, inquam, in domino. Tertio octobris 1547. Vestrarum dignitatum deditissimus X. Betul. Clarissimis viris dominis Heinricho Bullingero caeterisque ecclesiae Tigurinae antistitibus atque ibidem scholae proceribus, dominis atque amicis suis sibi summe colendis.
S. Desyderabiles literas tuas, vir ornatissime, per Murerum accepi. Scio, quid velis, nec deerat antea scribendi argumentum, attamen plus ex rumore quam scientia. Nunc autem nolim clam te esse tam Italos quam Germanos pietate insigniores, consiliorumque secretiorum non expertes, pro certo affirmare omnem belli intempestatem in Constancienses et vicinos eorum recto cursu inevitabiliter vehi, nimirum occasione loci, ubi nunc alioqui hominum vis maxima est, tum etiam ab vestratium discordia sumpta. Accedit etiam, quod reliqua Germanię pars sit nunc sub iugo et viribus exhausta. Hanc oportunitatem minime negligendam militie gnari fortassis censent. Deinde pedem ultra figendum esse, etc. Cesar et rex adhuc hic sunt. Regina Maria et plęreque alie Heroides intra triduum cum Burone et maximo equitatu huc venturę sunt. Dux Ioannes Friderichus et landgraphius captivi detinentur. Omne comitiorum negotium in cęsaris arbitrium a statibus est positum. Bellum, bellum, bellum moliuntur Hispani: In quem autem, me latet. Visa sunt 100 signa militaria. Communis fama est ea, de qua tuę litere sub calcem meminere. Dominus fortis tuetur te et vestrates omnes! Vale et salutem ex me dicito fratribus. Ego misere iactor. 19. novembris. Plura nunc nequivi. Sat serio fac, hęc intelligas. Herren Henrichen Bullinger ze antwurten.
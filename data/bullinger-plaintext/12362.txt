Gratiam et pacem a domino. Allatae sunt senatui nostro a Neroberga, uti referebas, literae. Quia ergo intelligebam, te quid iis contineretur mirari, perquisivi et intellexi, privatum quiddam esse. Est enim civis quidam, qui Aeblio, civi nostro, 600 aureos mutuo dedit. Quia vero is urbe excessit, postulat senatus Nerobergensis, ut diligentem operam navent nostri, ne quid amittat civis ipsorum etc. Rerum nostrarum nihil est, quod scribam aut te aliis occupatum detineam. Habes hic vivas literas ammanum Voglerum, amicum veterem. A Basilea scribit Myconius 22. Decembris haec: «Qui sunt in Belgis sub Caesare, moleste incipiunt ferre onera, quibus in dies magis magisque gravantur. Spargunt milites, qui veniunt a Gallo, novum dissidium exortum inter ipsum et Caesarem, idque in conventu Caesaris, Galli et Angli. Caussa non indicatur. Quidam suspicantur, non aliam esse, quam quod Caesar insidiis voluit capere Taurinum. Laetus capitaneus evocatus creditur a rege ob hanc causam. Ex Argentina quidam attulit heri, haec duo in comitiis inter cetera agenda Francfordiae et forsitan nunc esse acta: alterum, quod foedus evangelicum in confessione veritatis permansurum sit, quicquid Caesar, papa, consilium et comitia qualiacunque definiant; alterum, ne quis porro quicquam alteri praestet vi foederis, nisi cum propter verbum dei infestatur.» Haec ille; at hi articuli mihi valde sunt dubii. Addit ille: «Ex aula Georgii, ducis Wirtenbergensis, sed et ex aula ducis iunioris e Montepelgardi affertur fama, Brunsvicensem veniam obtinuisse apud protestantes ideoque restituendum in integrum et habendum inter protestantes». Haec ille; id quod mihi non videtur verisimile. Sed si ita habet res, videtur id magno dedecore et periculo protestantium esse receptum. Quid, oro, faciet Saul inter prophetas? Quid lupus saltitat in choro ovium? Verum tempus, quod omnia profert, etiam hoc, quale futurum sit, revelabit. Vale in Christo servatore, qui faxit, ut tibi et universae tuae familiae hic annus felix illuxerit, felicissimus exeat. Tiguri, 27 Decembris, anno a Christo nato 1546. Tuus Bullingerus. Clarissimo viro D. D. Ioachimo Vadiano, consuli Sangallensi prudentissimo, domino suo semper colendo. Sangallen.
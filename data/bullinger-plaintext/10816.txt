S. Commutavimus filios archigrammateus vester et ego. Itaque ille meum, ipse vero suum recepimus uterque fide bona. Porro de sua fide ut nihil dubitem, ita meam synceriter pręstabo. Meus tres linguas summis degustavit tantum labellis. Volo tamen, ut potius alat et augeat. Poterit autem hebraica in sacra vestra lectione nutricari et gręcam altius figere, si per vos licebit. Quare rogo, ne vos pueri pigeat ob iuventam. Christus enim parvulos eciam commendavit; tantum abfuit, ut ipsum puerorum puduerit. Impetrabis igitur a d. Theodoro B[ibliandro] et aliis, ut patiantur auditorem esse. Te vero convenio precorque, ut praedicas puero te vel altero oculo observaturum, quam bene et feliciter horas collocet. Arcebit proculdubio ignaviam et inflammabit ad diligentiam talis praedictio, faciesque profecto rem maiorem, quam ut queam compensare. Sed deus optimus maximus rependet. Vale feliciter. [Ux]orem saluta. Omnes vicinos iuxta proculque salvos esse et incolumes cupio. Basileę, die marcii anno 36. Tuus A. Carolostadius. Leonem digneris salutare et precari, ut et ipse oculum interim in puerum convertat. Nihil enim quęro, quam ut discat ad gloriam dei et proximorum utilitatem. Vere pio et prudentissimo viro d. Henrico Bullingero, pastori et episcopo Tigurino, maiori suo colendissimo.
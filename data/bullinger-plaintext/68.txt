Uff necht ist mir ain schriben komenn vom stattschriber zů Memingen. Kompt allererst von Augspurg. Darinn steht allso: Es ist gantz still uff dem richstag. Kaiserlich majestat lygt im holtz. Konigin Maria soll all tag verrucken in das Niderland. Der römisch konig blipt noch da. Die gaistlichen wellen iren halb nichts handlen lassen, sonder vor allen dingen vermög der rechten restituiert werden. Aber kaiser will mittel drinn sůchen, wa man sich sonst nitt vergleichen kan. Es ist ain wyl ewer halb mancherlay grausamer sag, doch on allen grund, gewesen. Bin ongezwyfellt, er werd ewer sach wol und glucklich ussfieren. Kan nitt anderst yetz hören. Zway regiment sampt dem landtgrauffen, so zů Nördlingen und Dinckelspichel gelegen, sind hinab uff Hailprunn verruckt. Werden kurtz tag da verharren und dann wyter hinab an den Rein ziechen. Zů dem newen pundt ist man unwillig. Es möchte gleich so bald widerum ain schwebischer pundt werden. Doch weren die stett willig, der kaiserlichen majestat hierinn willzefaren, wann es die andern stend ouch thäten. Dann die stett achten, auch wurde diser grosser pundt zů grossem frid dienstlich sin. Datum in hochster yl, den 12. martii 1548. Hab euch allererst per Marcelli uxorem auch geschriben. Und ilt diser bott hinweg under vyl minen geschefften. Bullingero suo. Tiguri.
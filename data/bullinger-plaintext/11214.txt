S. Venit hodie doctor Bonifacius Amorbachius ad me; hunc puerum, quem ab arte sartoria transtulit ante annum ob ingenii nobilitatem ad literas et sumptu proprio iuvit etiam, commendavit, ut eundem ego commendarem tibi, si qua via posses eum in literarum studiis retinere. Habet a praeceptoribus suis laudem valde plausibilem, ut spes sit aliquando futurum usui. Tigurinus est, ut ex ipso audies, et mater hic nuper obiit, duxitque vitricus uxorem aliam, ut apud hunc puero non sit locus amplius. Amorbachio autem sumptus vires excedit, unde per me rogat, ut bonae spei ingenio, si qua fieri possit, subveniri cures per dominos tuos. Quia vero valet puer ingenio et opus est in futurum viris doctis et bonis, et ipse quaeso, quod agis libenter, agas erga puerum hunc. Fasciculum, quem vides, obsecro Sangallum mittas; habet, ne dubites, commentarium Lutheri in psalmum 51. et centesimum trigesimum, dein Ioannis Sturmii De instituendis ludis literariis. Rumor est electorem Moguntinum, ducem Georgium Saxonem et adhuc alium e principibus legationem misisse Romam, ut hos duos articulos pontifex permittat: ut populus sub utraque specie communicet et matrimonium permittatur sacerdotibus liberum; aliter enim se suos non posse continere in officio. Cogita, quid sit futurum, si de legatione certum est. Vale cum tuis et fratribus. Basileae, 9. septembris anno 38. Tuus Os. Myconius. Domino Heinricho B[ul]lingero, doctis[simo] antistiti Tigu[rino], in domino vener[an]do suo.
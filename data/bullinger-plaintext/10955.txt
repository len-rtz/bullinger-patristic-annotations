S. Legi, placet. Placet etiam, quod de eadem re tu, et propemodum amplius, quia coheret melius. Videor olfacere, quis ille sit, cui hic respondetis. Praesentem enim de hac re audivi, cum hominem Christum totum transdeificatum diceret, et iam corpus ipsum et hominem Christum eadem vi et natura cum deo esse, et verissimum esse hoc Ioh. 6[56]: "Caro mea vere est cibus"; sic enim cibum esse, ut est verbum ipsum patris. Et nuper aliquid ad te transmisi, quod de hac re esse suspicor, quod ad me marschalckus Wirttembergensis mittendum tibi dederat. Quicquid est, recte fit, cum seu privatim seu publice cogitacionibus istis occurritur. Paginam ultimam libri huius cupio, ut diligenter relegendam Theodoro nostro des. Domestico testimonio libentius, arbitror, acquiescet. Certe Bucerus adeoque Lutherus ipse aliud nihil velle videntur, viva praesentique ope ut solem illum procul in coelo discurrentem rebus adesse nostris influereque. Nam istam corporis Christi deitate pleni ἀπορροὴν et vim mirificam asserere sine periculo possumus, arbitror, sic in omnia manantem, qualiter coelestia illa corpora consuevere. In Retractacione Bucerus in hanc potissimum similitudinem incumbit. Demus operam, o praestantissima corda Bullingere, Theodore, ut Christum profitentibus nobis prorsus inter nos conveniat, ac ut ne temere dissiliamus. Lutherus docet Christum pure hactenus, negari non potest, et zelo fertur praecipuo. Amplectemur virum, quatenus veritas salva fert. Mihi ab ecclesia vestra, a vobis, a patrum nostrorum sententia, quam ego in corde meo veram esse credo, discedere minime lubet. Dominum testor sic animum esse, cuiusmodi ex me verba auditis. Sed et hoc curare debemus, ut ecclesia tota coalescat, quatenus fieri potest. Vehementer cupio, ut omnes frequentius hoc potissimum tempore invicem scribamus. Valete in Christo redemptore, fratres dilectissimi mihi. S. G. Domino Heylricho Bullingero, amico in domino colendissimo. Et deinceps d. Theodoro, Leoni, Pellicano.
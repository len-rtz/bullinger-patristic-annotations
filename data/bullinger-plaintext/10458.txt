Gottes gnad, huld und hillf sey euch allen durch Jesum Christum, unnsern herren. Erwirdiger lieber herr, die brieff, so ir mir zugeschikt, hab ich empfangen 6. julii, aber nit gehandelt, als ich gern gthon hett. Darumb bitt ich gantz ernstlich verzeichung umb gottes willen, und hörend mein entschuldigung. Zum ersten hab ich die brieff gschikt bey eim vertrautten botten in das leger. Ee aber er gar ins leger kommen, ist er gewend durch ein annderen botten, der mit im kam und sagt, man geb den knechten und raisigen urlaub und die f[ürsten] wurden gwis uff Twiel zu uns komen. Do freüet ich mich, das ich inen beiden f[ürstlichen] g[naden] die brieff selbs in die hend geben sol. Darnach, do es sich verzoch, kertten die fürsten gen Stutgart; batt ich meine junckherren, sie sollen mir ain botten uff mein gelt erlauben. Sagt der ain junckherr zu mir, er wolt die brieff bald selbs in ir hend antwurtten. Er ist aber noch bey uns, und haben mir all mein anschleg gefellt. Noch hab ich ain entschuldigung, die ich nit schriben gthor, wils euch aber, ob gott wil, bald selb sagen. Ich versich mich aigentlich, ir werdent bald selbs zu beiden f[ürsten] kommen. Ferdinands practic haben wir vorhin gutte kundschafft gehabt. Das aber ich die brieff so lang eüch nit wider zugschickt, beckenn ich mich unrecht gethon. Hab sie ain mal geschikt und dem botten ernstlich bevolchen, das ers in eur aigen hennd antwurt oder widerbring. Hat mirs widrumb bracht und gsagt, ir seien in aim bad. So hab ichs jetzt meinem vertrauten lieben frund und sun geben, das ers uffs beldist euch überantwurt bey gwisser bottschafft. Bitt hiemitt umb gottes willen verzeichung. Weitter sag ich eüch allhöchsten danck umb die epistel und christenlichen ermanung, die ich nitt verdienen kan, darumb es alles verlorn, was man mir thuͦt. Es sol yderman mein müßig gan. Wil aber dennocht nit vergessen solcher eür guthaten, kum ich annders zuͦ meinem herren. Weitter lass ich wissen, das die evangelischen freyhaitten vast zunemmen in unserm land. Wie es aber stande umb die forcht gottes, seinen geboten und christenlicher ghorsame, wais ich noch nit. Darumb hellfend uns bitten, das wir nitt vergessen und nit undanckbar seien dern [!] grossen wunde[r]thaten gottes, an seinen vatterlichen rath füronhin nichts hanndlen. Hiemitt seie die krafft gottes in uns allen. Ex Twiel, 12. augusti 34 anno. Ewer gantz williger Wolf Mösel, wechter uff Twiel. Bekanntnus Ambrosii Blaurers und [...] Dem erwürdigen diener des wortts gottes in der chirchen Zurch, meinem besunder lieben herren zu handen. M. Heinrich Bullingern.
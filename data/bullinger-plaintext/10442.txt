Durchlüchtiger, hochgeborner fürst und herr. Min willig, underthänig dienst syend üweren f[ürstlichen] g[naden] alle zit bevoran bereit. Min ernstlich bitt und demuͤtig begär ist, gnedigister herr, das ü. f.g. diß min getrüw, einfalt schryben von mir unwirdigen diener deß evangelii Jhesu Christi enpfahen, gütenklichen verlesen, ouch wol beraten welle, diewyl es nit vermessenlich u.f.g. ze leeren, sunder nun zuͦ erinneren fürgenommen ist dero dingen, die zuͦ grossem heil, ouch träfflicher wolfart dienstlich sind. Hoff, es bedörffe für diß hin vor ü. f.g. nit vil vorredens me, als die mitt gschäfften beladen, das sy nit lange gesetzten reden erdulden mag. Gott, das höchste und früntlichiste guͦt, ein rechter richter, ein herr von wunderbaren thaten und grosser erbermde, hat sin ußerkoren volk Ißrahel mitt gerechtigkeit und zuͦ straff der sünden in schwere gefenknus durch den gwaltigisten küng der erden, Nabuchodonosor, fuͤren und, als sibentzig jar der gfängnis erfüllt, sich widerumm mitt siner erbermd zuͦ imm gewendt und durch gunst, rat und hilf des herlichen küngs Cyri uß dem grossen ellend ledigen und in sin erb und vatterland widerumm ziehen lassen, in disem allem nützid anders von imm begerende, dann das es in aller gfar und allem lyden, das es nach luth der prophecy Danielis lyden muͦßt, gedultig, styff an imm, ufrächt, trüw und redlich, insunders aber erkantlich und dankbar were, welches aber hernach nit nach gepür, und wie billich gewäsen, beschach, dann sy all gemeinlich und ouch sunders irer sachen warnemmend, ire huser buwtend und des tempels, ouch gottes hendlen sich wenig beluͦdend; deßhalb sy ouch je lenger je mee gfar und mangels erlittend. Sicht man alles in dem propheten Haggeo, der sy ouch hierumm bescholten und ernstlich ermandt hatt, gott dem herren dankbar ze sin, den tempel ze buwen, ungezwyflet, gott wurde mitt inen sin, sy schirmen inn mitten aller iro vyenden und mitt der zyt den Messiam, unseren herren Jhesum senden, der den waren, rechten und grossen tempel ufbuwen und alle welt selig machen wurde etc. Sölichs alles, gnediger herr, ist allen christglöubigen zuͦ trost, zuͦ underrichtung und zuͦ einem läbendigen byspil vorgeschriben, insunders aber u.f.g. fürgestellt, die glycher gstallt durch die hand gottes in groß ellend manich jar geworffen, vilerley kumbers und jamers erlitten, eintweders von sunden wegen, die aber gott gnedenklich verzycht, oder das u.f.g. glych wie küng David ein herr uß dem land Ißrahels getriben, durch mancherley truͤbsal, armuͦt, lyden und angst geuͤbt, ja wie gold im fhür bewärt, ze letst in sin land widerumb nit nun als ein herr, sunder als ein wyser, vil erfarner und getrüwer vatter sinem volk ingefuͤrt wurde, ze fürdernis gottes er und aller gerechtikeit, zuͦ trost und hilf des armen volks und zuͦ ewigem lob, eer und pryß u.f.g. Dann je gottes krafft, trüw und gunst mitt krefftiger thatt, ouch durch ernstlichen bystand des christlichen thüristen fürsten ze Hessen, nit minder sich jetzund u.f.g. dann vor zyten Daviden und dem verkümmerten Ißrahel durch den sighafften küng Cyrum herfür gethan und mitt ußgestrektem arm ze hilf kommen ist. Imm sye sig, eer und pryß in die ewikeit. Hierumm wie er nützid anders von sinem volk domalen begert dann trüw und dankbarkeit, also begert er ouch jetzund von u.f.g. ungezwyflet anders nit, dann das sy sin gerecht urteil, sin hertzlich erbermd, lieb und trüw erkenne, sich getrost in sin krafft, schirm und gnad gentzlich ergebe, inn einig erkenne und anruͤffe, imm anhange und von gantzem hertzen zuͦ allen zyten dankbar sye, als dem allein gerechten richter, dem allein getrüwen, hertzlichen vatter, der u.f.g. bekümberet, betruͤbt, ernideret und geschlagen hatt, das er sy underwise, sines willens, truw und liebe verstendigite und jetzund zuͦ siner zyt widerumb erfrowte und erhuͤbe. «Dann er ists allein», wie Daniel spricht, «deß alle wyßheit und sterke eigen ist. Er verendret zyt und wyl, er setzt küng ab und setzt küng uf» [Dan 2, 20f], er tödet und macht widerumb lebendig, sin ist das rych, die eer, sterke und gwalt ewenklich. Wie nun zuͦ den zyten Haggei das schynbarist stuk der dankbarkeit das ufbuwen des tempels was, also kan u.f.g. gott, dem getruwen, dankbarer stuk nit bewysen, dann so sy imm den waren, rechten tempel ufbuwt. Sölichs wirt ouch iro glük und heil sin, sidmal der verzug des ufbuwens Ißrahel zuͦ grossem unheil reycht; wiewol ouch das buwen nit ane besundere gfar was, erhielt sy doch gott mitt krafft in mitz der vyenden. So vermag ouch die straff des verzugs nit, das jemands ze unzyten und unberathschlagt ützit ze handen nemmen sölle; dann Paulus, der apostel, ernstlich vermandt, der zyt ze faren, das jedes zuͦ rechter gelegner zyt mitt fugen ordenlich fürgenommen werde. Derglychen habend die uralten geredt, anfangs sölle man die handlung ernstlich erwegen und, demnach man das best funden, tapfer und ane verzug enden. Also sol ouch u.f.g. mit dem ufrichten des tempels des herren weder zuͦ vil ylen, noch ze vil verziehen. Der tempel aber, von dem wir redend, ist nit ein steiniger oder höltziner tempel, sunder die vile und gmeind der lebendigen menschen, u.f.g. land und biderbe, arme lüt, diewyl ouch Paulus spricht: «Ir sind der tempel gottes.» Sömlicher tempel wirt gesübert und gebuwen zuͦ gottes lob und eer mitt dem wort der warheit, mitt billichem gericht und unverfelschter gerechtikeit. Darumm ouch die frommen küng Juda, David, Ezechias, Josaphat und Josias iro küngrych, das inen von gott ze verwalten befolhen, anfangs und zuͦm fürderlichisten, wenn es fuͦg hatt, mitt gottes wort versähend und mit guͦtem gericht und recht versorgetend. Von dem frommen und redlichen küng Josaphat schrybt der biblische chronicschryber im anderen buͤch der Chronica am 17. capitel [2-10]: «Josaphat legt kriegsvolk in alle veste stett Juda und satzt amptlüt im land Juda und in den stetten Effraim, die sin vatter Asa gewunnen hat. Und der herr was mitt Josaphat, dann er wandlet in den vorigen wegen sines vatters Davids und suͦcht nit Baalim, das ist fremde gott und götzen, sunder den gott sines vatters und wandlet in sinen gebotten. Darumm bestätiget imm der herr das küngrych, und das gantz Juda gab Josaphat gaaben, und im fiel vil eer und rychtuͦmb zu. Und do sin hertz getrost ward in den wegen dess herren, thett er ab allerley abgöttery. Und im dritten jar sines küngrychs sandt er sine fürsten, das sy gsatzten gäbind in den stetten, und mitt inen die leviten und priester, die lartend in Juda und hattend das gsatztbuͦch dess herren mitt inen und zugend umbher in allen stetten Juda und lartend das volk. Und es kam die forcht dess herren über alle küngrych in den landen, die umb Juda har lagend, das sy nit strittend wider Josaphat.» Hie sicht u.f.g., wie der fromme fürst Josaphat den tempel gottes ufgebuwen, was eer und pryß er damitt erlanget, was reformation er getan und wie er vor allen dingen sin volk mitt guͦten gesatzten und mitt dem wort der warheit versähen. Daruß u.f.g. erlernet glycher gestallt ouch vor allen dingen, gottes volk, dem u.f.g. von gott fürgestellt, mitt dem wort der warheit, das ist mitt der leer beder testamenten, ze versähen durch sömliche priesterschafft, die gottsförchtig, fromm, warhafft, geleert, begnadet, züchtig, ernsthafft, trüw, tapfer, redlich, bescheiden, fridsam und fürsichtig sye, die nit ze hochfarten ze, prangen mitt der leer, ze balgen, hochen ze, ufruͦren oder secten zuͦ erweken, oder ouch der welt ze ougendienen geneigt, oder guͦt und gelt ze samlen gericht, sunder allein gottes eer, friden, ruͦw, zucht und alles guͦts, ghorsame und frommkeit ze pflantzen geneigt sye. Dann wo sömliche lüt angestellt zuͦ leeren, die ane anfechtung allein gottes eer, des herren Jhesu lieb und trüw, gemeine zucht und wolstand, ouch ewige belonung ansähend und mitt der wahrheit und krafft des lydens und der krefftigen urstende Jhesu Christi ernstlich, doch früntlich, tringend, das menglich sehen mag, das es die gruntlich ewig warheit ist, wirt u.f.g. sehen, wie ring die mißbruch, so mitt der zyt durch unsorgsame und mißverstand der geleerten ingerißen, abzetuͦn und das uralt, das besser und göttlicher widerumb ufzerichten wirt. Dann unser leer, die wir das ewangelium Jhesu Christi predigend, nit zuͦ zerstörung, zuͦ zerrüttung aller guͦten sitten, ordnungen und rechten, wie man von uns ußgibt, gericht ist, nit zuͦ stürmen die helgen sacramenten, ze bewaltigen gottes worts, erregen den gmeinen man über die klöster und oberkeiten oder zuͦ abtillgung guͦter künsten geneigt ist, sol unß u.f.g. ungezwyflet glouben, sunder zuͦ besserung ist sy warlich gericht, namlich das alles, das in der kilchen gottes mißbrucht ist, recht gebrucht werde, das falsch dannen getan und das guͦt behalten, item wo ein böses dannen than, ein bessers an die statt gestellt werde. Und das in disem allem nit unser guͦtdunken, sunder helige biblische gschrifft richter sye, möchte ich jetzund nach der lenge mitt ettlichen byspilen, darumm diser zit der span ist, bewysen, wo es die zyt und muͦß zuͦliesse, ja wo mir nit u.f.g. gloub und verstand imm ewangelio Christi von loblicher gedechtnus Huldrychen Zwyngli, minem vorfaren, in der leer Christi dermaß langist und vilfalt verruͤmpt, das ich nit vermeindt wil bewernus not sin. Das ander stuk aber, damitt das volk gottes wol und zu gotts eer mitt nutz und lob dess fürsten erbuwen wirt, ist guͦt gericht und rächt. Darumm abermals in obgemelter Chronica am 18. cap. von Josaphaten also geschriben stat: «Und er zoch widerumm uß under das volk von Bersaba an untz an das gebirg Ephraim und bracht sy wider zuͦ dem herren, irer vätteren gott. Und er bestallt richter im land in allen vesten stetten Juda, in einer jetlichen statt ettliche, und sprach zuͦ den richteren: Sähend zuͦ, was ir tuͤyend, dann ir haltend das gericht nit den menschen, sunder gott, und er stat by üch im gricht. Darumm lassend die forcht des herren by üch sin und hütend üch und thuͦnds, dann by dem herren unserem gott ist kein unrecht noch annemmen der person. Er nimpt ouch keine gschenckten» etc. [2Chr 19, 4-7]. Also geburt jetzund ouch u.f.g., diß guͦt dem armen volk ze thuͦn, das inen regenten, obren, vögt, richter und amptlüt gesetzt, die gott lieb und sin wort werd habind, die aller zucht, frieden und frommkeit hold syend, die bösen schälk, gottes verachter, schender, schmeher, gwaltsamer und wuͤste unreine menschen hassind, die frommen, fridsamen, gotzförchtigen liebind, also früntlich den guten und gruͦsam den bösen syend, die stät und styff an guͦten gsatzten haltind, glych dem armen und rychen richtind, nach gstallt der sach, nit uß ansehen der personen oder bewegung der gaben, die ouch u.f.g. mitt iro unordnung by dem volk nit verhassdt machind, sunder die gantz redlich, trüw und fromm syend an gott, an u.f.g. und gantzer gmeind. Dann mitt ernst und trüw, mitt gericht und recht wirt ein volk also gewunnen. Gott selbs wirt ouch dermaß bewegt, mitt sinen gnaden sömlichem frommen fürsten byzestan, das er in die ewikeit nach luth und sag des 72. psalmen nit bewegt wirt. Sölichs alles welle u.f.g. ernstlich bedenken und ze hertzen setzen, nit achten der kleinfuͤge dess, der diß schrypt, sunder der untödtlichen warheit, die warlich alle die erhaltet, so iro truwend und uff sy buwend; ungezwyflet so u.f.g. mitt allem ernst den tempel gottes der gstallt wie gehört ze buwen understat, gott der ewig und warhafft werde iro rych bevestnen, und ob er das schon mitt mancherley anfechtung bekümmeren, wirt er es doch zuͦ glükseligem end schiken, das nit nun u.f.g. ellend zuͦ grossem namen kommen, sunder ouch die eer und pryß iro ggeben, das sy getrost mitt sampt dem christenlichen und thüristen fürsten ze Hessen, mines gnedigisten herren, inn disen gefaren und bösen zyten das liecht der warheit und gmeine grechtikeit durch anschikung gottes in tütschen landen uffgestellt. Sölicher zuͦversicht zuͦ u.f.g. sind alle gotsliebhabende menschen by uns, bittend ouch mitt ernst, das gott der barmhertzig üwer beder fürsten weg leyte, das wir vor imm unserer hoffnung nit zuͦ schanden werdind, das u.f.g. sich des sigs nit ze vil erhebe, sunder allweg in demuͦt in ernstlichem ruͤffen zu gott und in gottes forcht beharre, damitt gottes nam gebrisen, der ware gloub gefürderet und u.f.g. zu rechten ruͦwen und gebürlichem lob by menglichem, jetzt und by unseren nachkommen gelangen möge. Welle u.f.g. von mir als einem träffenlich günstigen und unverdrossnen diener, wo ich guͦt were, ufnemmen. Datum Zürich, des 4. tags im höwmanot des 1534. jars. U.f.g. underthäniger gantz williger Heinrych Bullinger, diener der kilchen Zürich. Dem durchluchtigen hochgepornen fürsten und herrenn h. Ulrychen, hertzogen ze Wirtemberg und ze Teckh, graven ze Mimpelgart, sinem g.h.
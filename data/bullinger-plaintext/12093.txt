S. De Bullingero multa cogito. Mortuum esse non cogitavi hactenus, postquam tot indiciis vivere se probat in dies magis ac magis. Utinam vivat diu domino et pietati! Remittis ca[pita] pacis, de quibus aiunt cęsarem pręstare non posse, quę promiserit. Causam reiicit in commissarios. De futuris comitiis nihil certi audio. Timeo vero religioni, postquam gladius cęsareanus a sanguine catabaptistarum inebriatur adeo. Adsuescet enim, ut desinere nesciat. Hoc autem exhausto veniet nimirum ad christianos praesertim incrementum sic accipientibus inter nos dissensionibus et anathematizationibus. Deus pacis nobiscum non est, utra tandem pars in causa imo in culpa sit. Nihil Cochlęanum adhuc vidi. Primam tuam vidi responsionem, quam tu misisti. Ex Gastio rescivi Lucernanis replicam a Cochlęo dicatam; et dixi: „Malum consilium consultori pessimum.“ Occurrerunt protinus menti meae, de quibus non bene cogitavi: et in Cochlęo reperi spiritum Murneri. Spero te sic respondisse, ut animos Lucernatum non solum non commoveas, sed captos forsitan scripto antichristiano revoces et tibi vendices. Si unquam opus fuit prudentia, in ista fuit opus responsione, quantum adtinet ad Lucernates. Nec vidi Lutheri libellum iam recens ęditum contra Zvinglium et Oecolampadium. Nihil igitur vel boni vel mali de hoc dicere valeo. Ad Gastium missus est unus, de quo quidem mihi narravit, non indicavit. Expecto, donec alicunde et mihi videre liceat. Illud audio, doctis et piis eum valde displicere, maxime propter comitia. Nam istę dissensiones, dum audiuntur esse tam acres, quid iudicari poterit, quam tollantur omnes? In ecclesiam catholicam enim nil nisi dissidia seminant. Papistica illa anathematizatio nemini pio placere potest, nisi forsitan causę subsint, quibus ea iustificari queat; verum tales equidem nondum comperi. Videant, qui eas probent, vel rapiunt, unde non debebant, vel maligne confingunt. Equidem in hac tota digladiatione nihil possum nisi dolere et precari: „Ne inducas nos, o pater coelestis, in tentationem, sed libera nos a malo“ [Mt 6, 13]. De Philippo Witenbergensis quidam scripserat convenire ipsi cum Luthero maxime atque id authoritate doctorum, qui illic sunt, interposita. Verum, dum hęc scribo, viris doctis respondent lętiora quam pro re me accepisse: Silentium tamen acturum Philippum ob comitia, donec loqui compellatur. Pro gratia habeo, quod ille vir his diebus me salutavit per Gastii nepotem amicissime. Quod valetis omnes, ut scribis, valde gaudeo. Miror autem, quod Theodorum praelegere dicis Genesim. Quo igitur Apocalypsis? Non enim arbitror librum tantę obscuritatis iam finitum. Quodsi finitus est, expectamus et quidem avide revelationes explicatas. Mitto literas Calvini et Farelli in hoc mihi commendatas, scriptum quoque Calvini, imo iudicium de fratre plus satis contentioso apud Neocomenses. Quid petant, ex literis cognosces. Equidem fratrum nomine scripsi eadem de re ante menses aliquot ad Farellum, sed parum, ut video, profeci, dum ille, quisquis est, perstat in concepta duricie. Sic satan nos tentat ubique; miserum, quod non resistimus, cum arma habeamus parata. Alexander de Rischach ingentes agit per me tibi gratias nihil non promittens, quantum per vires liceat, quod ad gratum animum ostendendum pertinet. Quamvis autem beneficia usque huc pręstita magnipendat, rogat tamen, in hoc esse velis, ut filius isthic manere possit usque ad Bacchanalia. Nam si nunc redierit, non inveniet locum ob rerum pęnuriam in tota civitate. Grave est hodie vivere Basileae ob causam dictam, adeo sunt omnia, vix dico cara, sed rara. Per dissimulationem tantillo tempore facile retinebitur. Tuas ad Bucerum protinus dimisi. Vale semper et, ut me gratię dei commendas, ita ego te commendo Christo domino. Basileae, 5. decembris anno 1544. Os. Myconius tuus. D. Heinricho Bullingero doctissimo, antistiti Tigurinorum fideli, domino in Christo observando suo. Descripsi vobis, nam sic voluerunt fratres Neocomenses. Autographon dimisi Argentinam. Valete. Os. Myconius vester.
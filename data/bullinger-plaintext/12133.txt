Dedit ad vos literas antea d. Farellus, quibus sententiam vestram super quadam controversia inter nos et quendam ex simmistis nostris orta elicere volebat. Sed, cum nihil ad nos literarum de sententia vestra dederitis, cogimur iterum de re eadem ad vos scribere scriptumque mittere, in quo descriptus est modus, quo utimur in censendis fratribus, cui repugnare supra dictus conatus est positionibus quibusdam in medium prolatis, quarum etiam exemplum ad vos mittimus. Nam cum illi firmis quantumvis et aequis rationibus satisfacere non potuerimus, nihil nobis honestius nec tutius visum fuit, quam si hęc tota controversia omni contentione omissa ecclesiarum iudicio dirimatur; inter quas vestra non sane contemnenda in primis nobis occurrit. Vos igitur, fratres charissimi, per Iesum Christum oramus et obsecramus, ut, quid de hac re sentiatis, nobis primo quoque tempore literis significetis. Hac ratione fiet, ut nos, iam vobis devinctos, devinctiores reddatis. Non enim nobis exciderunt, quę superioribus annis pręstitistis, ut labenti et inclinatae ecclesiae nostrae succurreretur. Nam quid sperandum fuisset de ecclesiae illius statu, in qua, in ministerium verbi sine consensu et suffragio ministrorum quisque admitteretur, et ex qua Farellus, vir pius, ministerio cuius dominus eam fundaverat, improbitate nonnullorum turpiter tanquam mercenarius quispiam eiectus fuisset? Dominus autem his nefariis erroribus et vitiis mederi vestris reliquarumque ecclesiarum sanctissimis monitis et consiliis misericordia sua voluit. A vobis igitur petimus, fratres, ut, quoniam antea bene coepistis ecclesiae domini auxilium ferre, nunc quoque opem vestram eidem feratis. Si id non feceritis, mirabimur; sed confidimus vos esse omnino facturos. Rescripserunt nobis ecclesiae, quarum iudicium subiimus. Literarum exempla ad vos mittimus, ut donorum illis a domino collatorum vos nobiscum faciamus participes. Valete. Dominus Iesus vos diu incolumes ecclesiae suae servet.
Min früntlich wilig dienst und alles guͦtes, wolglerter, ersamer, lieber her etc. Wie ich dan necher malß mit üch verlan mins handels halb den Berger beruͤrend, hab ich than, und darumb, ob üch sömlich schriben nit gschickt gnuͦg, thuͦnd im, wie üch für not und guͦt ansicht. Aber da ist min pitt: Mags nüt me sin, helfend mir doch, daß mir min gelt, so ich sim sun glichen. Dan es mir sunst gar zuͦ schwer wurd, ich muß sunst umb vil kumen. So hat er mir sin leben lang nie nütz sonders vergeben than. Ich hof aber, die teding bring mir an das übrig ouch etwas. Doch wie irs machend, wird ich ein mall zuͦfriden sin, und machendz mir nun uß, daß ich wüß, wo ich dran sig. Und sind hie mit dem einigen und guͤtigen herren gott befolchen. Datum in ill, suntags vor Valatin anno etc. 37. Üwer wiliger diener, Hans R. Lafatar. Dem wolglerten, ersamen Meister Heinrichen Bulinger, predicant der stift Zürch, minem insonders vertruwten und lieben herren, in sin hand.
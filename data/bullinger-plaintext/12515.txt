Gnad und frid durch Christum, etc. Lieber herr und bruͦder, in hoͤchster yl: Ewern brieff hab ich dem botten von Augspurg uff fleysigst bevolchen, dem stattschreiber ze uberantwurten. Hoff, er werds thain. Unsers bischoffs halber habend sich seine diener vyl geruͤmpt, wie hoch und herrlich man inn in den orten und nitt anderst dann den kaiser selbs gehalten habe, und aller ding costfrey. Hab ob achtzechentausend menschen gefirmbt. Ist ouch die gantz sag hie aussgangen, er seye 14 tag zuͦ Zuͤrich gewesen und zum besten gehalten, ouch letstlich uss der herrberg geloͤst worden, welchs unß sehr befrombt. Der loͤff halber und wievyl der kaiser allenthalb knecht annem, werden ewere herren von den unseren bericht sein, wie ouch von den von Augspurg. Es langt aber ettlich miner herren gar glouplich an, das der kaiser all dise rustung und knecht anderschwa hin bruchen welle. Aber noch danecht ist den sachen nitt ze trauwen und hell uffzusechen. Wir wissend, das wir ubels wol beschuldt, dessgleichen das unser find hertzens und willens gnuͦg haben, unnß zuͦ verderben. Gott schiks mitt gnaden und zichtige unß zuͦ seinen ehren. Das unser loͤfer unwillig seind, brieff ze nemen, befroͤmbdt mich zum hoͤchsten, dann sy gar der unglichen thaind. So gib ich inen alweg das trinckgelt und waͤn, sy seyen wol zefriden. Bitt euch, mir in vertrauwen anzezoͤgen, welche sich unwilligt erzoͤgt habind, diser stattbott oder die metzger, denen ich doch ouch allweg lonen. Dominus conatus tuos in Lucam suo spiritu bene fortunet, ut non minus foeliciter hic quam prius in aliis optimi enarratoris omnes numeros impleas. Pfaltzgrauff begert Frechten zuͦ Ulm, die schuͦl Haidelberg ze reformieren. Und sech Frechtus gern, das doctor Hans Marpach gen Ulm keme, aber die von Ravenspurg haben sin ouch ernstlich begert und denen von Strasburg desshalb geschriben. Datum in grosser yl, aubends 21. iunii. A. B. Der newen brenner halber, under denen ettlich aidgnossen sind, werden ir guͦt wissen haben. Curionem valde miror adeo pertinaciter cessare nec quicquam ad nos scribere. Dic, ut quamprimum literas scribat ad consulem Augustanum Iacobum Herbrot, quem pessime habet hominis ingratitudo, quod nunquam quicquam scribit nec pro collocatis in se beneficiis gratias agit. Dem hochgelerten christlichen herrn Heinrich Bullinger, meinem insonder vertrauten, vylgeliepten herrnn unnd bruͦder zuͦ Zuͤrich, etc.
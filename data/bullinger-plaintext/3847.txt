Salutem in domino multam. Mitto ad te Gratulationem hoc ipso die iam primum e prelo exeuntem ac folles adhuc spirantem, quod aiunt. Cuius bina exemplaria hoc ipso etiam diluculo misi in Angliam, alterum ad reginam Elisabetam, ad ducem Northfolciae alterum, meum aliquando discipulum; tertium nunc ad te mitto tanquam philotesium mei erga te studii et officii. Tu pro comitate tua munusculum eo accipias pectore, quo ad te missum est; nam ut legas ac iudices de naeniis nostris, scio non licere tibi per gravissimas occupationes tuas. Mihi interim in re exigua non exiguam erga te voluntatem declarare sat erit. Atque haec hactenus pro temporis angustia et horum festinatione. Vale feliciter. Basileae 1559, ianuarii 21. Ioannes Foxus Anglus, tuus in Christo totus. Saluto te ego Oporinus, tuus, ut nosti, ex animo. D. Henrico Bullingero, ecclesiastae Tigurino, domino et amico suo inprimis colendo. Tiguri.
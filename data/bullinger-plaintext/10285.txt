Gratia domino, observande frater. Quae acta Thermipoli sunt, novimus, et utinam Tigurini cum Bernatibus excessissent eorum concilio, qui contra id, quod antea decreverant et cuius potestatem obsignatis diplomatis fecerant, sententiam in caussa Constantiensium tulerunt. Gaudeo horruisse tantam impudentiam Bernates. Tigurinos non adeo horruisse, quos oportebat plus ista detestari, doleo. Sed sic nunc habent res et Bremgarti et in aliis communibus praefecturis. Vere non est absque mysterio mali alicuius vestros adeo a suorum societate obstinate abhorrere, gratiam autem affectare tam impudenter hostium. Nunc demum credo vobis. Sed ea omnia nos, quantum ad ecclesiae caussam attinet, non adeo deiiciunt, dum viderim, qua fide, qua gravitate, quo denique zelo caussam Christi agitis in urbe et agro. Est nunc tempus, ut plusculum liceat malis, qui suae servantur ultioni. Nostrorum principum consilia ignoramus; civitatum sunt ad quietem? Nobis negocium est cum hereticis et proditoribus. Nam ex nobis prodeunt, qui negocium ecclesiae exhibent, sed suo ipsorum malo magno. Hoc sumus animosiores nos in domino, quo magis vetera Christianorum certamina agnoscimus. Tenetur in vinculis Hofmannus, vetus Montanus et Manichaeus. Ideo sibi de spiritu plaudit, et durat ad incredibilem abstinentiam. Satanae energia est ad deturbandam ecclesiam Christi. Senatus noster antehac inductus est in lenitatem, quam cum credidit se ex sententia Christi suscępisse, nunc re ipsa doctus damnat ipse eam, sed admodum sero. De Wirtenbergo restituendo varia forsan ineuntur consilia ab iis, qui forsan Wirtenbergio non tam bene quam Ferdinando male volunt. Sed nihildum prodit se. Quod invisimus vos, nos magno bono fecimus. Nam tales vos invenimus, ut immortales agamus gratias domino et de rebus vestris speremus optime, quanquam ingenue fatear, sicut vos ministri verbi supra, quam expectarimus - licet omnia de vobis optima sperarim semper - cum in agro tum in urbe respondistis, ita ἐν τῇ βουλῇ omnia infra nostram opinionem, et admodum multum infra, visa sunt. Sed res bene habet, dum sal adhuc integrum est. Ingentes igitur gratias nos agimus, quod sic nos excęperitis et habueritis humaniter et supra nostram mediocritatem nimium reverenter. Bene vale. Salutant te fratres, Capito et reliqui omnes. Tu nobis salutes officiosissime totum illic sanctorum chorum, agninum Leonem, Erasmum, Engellhartum, Bibliandrum, Carlostadium et quicquid illic est bonorum virorum. Argentorati, 22. augusti. Tuus Bucerus. Commendat se vobis comes meus et gratias agit de vestra humanitate nimia. Pientissimo Christi ministro Heylrycho Bulingero, ecclesia[ste] Tigurino, [fratri] observando.
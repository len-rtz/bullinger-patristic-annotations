S. Ex nuperis literis tuis, Bullingere doctissime, quibus collegii nomine petebas, ut Zvinglii nostri (apud superos enim agens etiam noster est) vitam describendam reciperem, multo fastidio sum commotus, non modo quod ei provinciam imponi cernerem, qui par esse labori nec animo nec calamo posset, sed longe magis, quod indicandum esse videbam, quantopere a vestra sententia dissentirem, qui per omnia tamen tibi tuisque consentio, atque id quidem ut facerem nec libertate procaci neque ulla animi mei fiducia, sed charitate maxime provocari, cuius officium esse puto, nihil horum eos, quos diligimus, celare, quae recta, quae honesta quaeque commoda esse iudicarimus. Paucis autem ut, quod sentio, dicam: minime mihi consultum videtur, ut hoc tempore, tot modis turbulento tamque infensis animis distracto et iniquissimis iudiciis furioso, Zvinglii vita in literas, quae mox edantur, referatur. Ut enim dignissima sit omnium cognitione et vita eius insignibus officiis plena et eruditio et pietas zelusque ille vehemens promovendae pietatis et emendandae in melius multorum vitae, tamen in eam incidis invidiam non modo apud impios, quibus domini verbum intolerabile est, sed etiam apud non(n)ullos, qui pietatis nomine commendantur orbi (de illis taceo, qui exustum diro elogio proscindunt), ut dubium non sit, quin, si in praesentia ille meritis modis laudaretur, illi, nullo modo laudem illam laturi, antagonistam aliquem excitarent, qui tam noceret vituperando, quam nos laudando ulla prorsus parte possemus proficere. Sed et eius rei meminisse oporteret in illius obitu, quae res vehementis alicuius animorum alienationis ansam praebere morosis hominibus non sine negotio magistratuum posset. Proinde si me auditis remque ipsam, ut habet, omnem pro singulari vestra et eruditione et prudentia expenditis, de re in aliud tempus differenda consultabitis neque in hoc eritis, ut camino (ut dicitur) alioqui satis superque ardenti et huc illuc scintillas spargenti oleum infundatis. Consultissimum mihi videretur, vitam eius omnem a patria puerisque et reliqua aetate, quibus locis officiisque et functionibus ipsam transegerit, quibus artibus praestiterit, quibus moribus fuerit, quos habuerit ex optimis familiares, quid omni in vita potissimum spectarit, ex illis, qui omnium eius actorum dictorumque sunt probe gnari, annalium more, simplici stilo et ab omni affectatione alieno in hanc referre et in archivum collegii condere ampliusque quam nonum in annum premere ac tum demum, rebus, ut spero, longe melius habentibus restinctoque amplius aestu illo, quem nuperi incendii nostri favillae etiamnum alunt, longe maximo cum fructu Zvinglianae gloriae in lucem edere. Erunt interim Amanni erunt Collini, qui eam rem uberrime praestabunt. Interim et monumenta quae editis, quis et qualis vir ille fuerit, testabuntur, quanquam ne in hac quidem parte aequa sint admodum recentia iudicia. Verum enim est illud veteris poÃ«tae: Invidiae morbo praesens male iudicat aetas, iudicium melius posteritatis erit. Vale et boni consule amici hominis sententiam. Sangalli, 21. Iunii, anno MDXLIIII. Ioachimus Vadianus. D. Heinricho Bullingero, amico summo et tanquam fratri.
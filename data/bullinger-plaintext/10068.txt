Gnad und frid von got dem vatter etc. Erwirdiger und in sunders günstiger etc. Wüssend, das es uns noch bis har wol gat, doch mitt unruͤwen, gengenwirtigen [!] löufen halb. Hoff, gott werd es schier zuͦ end füren. Ich schrib üch uss sunderlichem vertruwen, so ich alweg zuͦ üch hab. Denn ir mögend villicht ouch wol wüssen, als wir denn an dem anstoß sitzend und in sorgen, und deshalb unsere herren mir ye zuͤ ziten schriben, sorg und ufsehen zuͦ haben, wes sich doch unsere fynd vermessind. Das ich nun zum mengeren mal getrüwlich gethon, und yetz aber einen guͤten, frummen gesellen, der üch und mir bekant ist, zeiger dises briefs, gan Lucern geschickt; hat eins und das ander erfaren, und bringt etwas, das mines bedunckes einer stat Bremgarten nachteilig mag sin. Und dorumm hab ich inn guͤter meinung zuͦ üch geschickt, das ir inn angesicht dises briefs für den schultheißen fürind, so wirt er üch wol müntlich sagen, was es ist; dem söllend ir glouben geben, darmitt und ir üch künnind gehuͤten vor zuͦkünftigem unrat. Ich bitt, ir wellind dis min schriben und zuͤschicken im besten ufnemen. Gott sy mitt üch. Geben ze Cappell, am zinstag nach Michaelis 1531. Wolfgangus, abt des klosters zuͦ Cappell. Dem erwirdigen, hochgelerten etc. Heinricho Bullinger, yetz predicant der statt Bremgarten.
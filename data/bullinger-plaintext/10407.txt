Gratiam et pacem a domino. Nullas a vobis recipimus literas, filii charissimi, id quod tabellariorum an vestra culpa fiat, nescimus. Monemus tamen, posthac vel seduliores vel prudentiores sitis dispicientes, quibus committatis epistolas. Res nostrae bene habent - melius habiturae, si tranquillius ageret Germania, in qua maximum bellum excitavit Ferdinandus rex, qui Wirtembergensem ducatum nullo dicitur possidere titulo. Nam ad recuperationem eius Huldrychus dux et princeps Hessorum post tot aequas iuris postulationes frustra iam aliquot annis appellatas magnis exercitibus et expeditione incredibili armantur. Nos nihil aliud quam famam in dies maximae cladis expectamus. Nam et Ferdinandus probe instructus nihil vel cedit vel detrectat. Dominus Iesus pacem nobis restituat et oppressis ipsumque observantibus subveniat! Verum non est, quod hic nostri causa turbemini. Nihil nobis negotii cum istis, quamquam facile ominamur haud plurimum nobis commodaturum, si rex vincat, qui ut evangelio iniquior, ita dominandi libidine longe corruptissimus est. Iam et illud vehementer miramur, quod de studiis vestris, de professoribus et amicis istic apud vos nihil scribitis. Age, scire cupimus, quae sint studia vestra, qui preceptores. A Christophoro intelleximus consilium vestrum de mittenda pecunia, nempe quod velitis istam bibliopolae nostro dari, id quod ad nundinas autumnales Franckfordiae futuras faciemus, sed ea lege, qua nos prioribus literis nunciavimus nihil missuros, nisi quod iam ipsum, quod vocant, temporis ratum iusserit, wenn es ye zuͦ den fronfasten verfallt und verfallen ist. Caeterum si vel istud vobis fuerit incommodum vel studia non talia, qualia sperabamus, redire licet, atque iterum ea lege, ut doctiores et meliores redeatis. Mementote, filii charissimi, quod alimini ecclesiastico stipendio. Ecclesiae ergo prodesse studete. Valete. Tiguri, 12. maii 1534. Salvos vos volunt fratres et stipendiarii caeteri. Heinrychus Bullingerus nomine praefectorum studio collegii. Caetera optimus vir Kolius aut, si mavultis, Carbonius enarrabit. Salvum te, Frisie, vult Nicolaus Wyß ccum uxore Barbara, Springlius cum uxore, te, Gesnere, frater germanus, Andreas patruus etc. Ioanni Frisio Lutetiae et Conrado Gessnero apud Bituriges, agentibus optimae spei adolescentibus ad manus proprias.
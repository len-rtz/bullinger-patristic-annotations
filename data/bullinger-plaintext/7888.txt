Es hatt unser h[err] vogt im closter dem h[erren] Pontisellae und mir anzeigt, wie er diser tagen zuͦ Ylantz gewäsen, daselbst der vogt von Katz, welher ein son hatt in Franckrych, der ein hoptman ist, namlich der von Castelberg. Diser hatt herus uß dem läger gschriben sinem vatter, der ein grosser papist ist, das herzog Wolfgang mitt gewalt dem von Aumalen durch sin läger trungen und sin macht mitt den Condisten vereinbaret. Sömlich durchtringen habe in, den Bipontinum, 600 man kostet, aber dem Aumalen syge grüselicher schad widerfaren und 2 gar fürnem herren ire pferd under inen erschossenn. Sömlichs zügend ouch ettlich guͦt fründ, die grosse verwantnus habend im hof zuͦ Haldenstein, das es dem herren zuͦkomen von S[olothurn], das des königs volk schier alles erschlagen syge. Was war, wirdt die zyt mitt sich bringen. 17. maii, Curiae, 69.
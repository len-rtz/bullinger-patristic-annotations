Gratiam et pacem a domino. De improviso, pater humanissime, in hunc incidi tabellarium, per quem multa quidem scribere cuperem, nisi ipse abitum acceleraret. Mitto hic tibi historiam canonici Moguntinensis, quę verissima est; Argentinam enim a Franckfordia missa Bedroti consilio typis excusa est, quam deinde Bedrotus ad me misit. Hi sunt nimirum sacrifecum conatus, his etiam divina providentia sortiuntur exitus. Hessus nunc securus vivet tali et tam truculento, si diis placet, persecutore liberatus. Scripsit praeterea Bedrotus Anglum principum ambire foedus, cęsaris contra legatos hoc unum agere, ut foedere christianorum principum eum excludant. Bellum interim Anglo inferre parat caesar. Sollicitatur ad auxilium Scotus. Deus optimus maximus et regem et universam Angliam suo tueatur patrocinio. Plura nunc scribere non possum, copiosius per Froschouerum scribam et nimirum certiora; is enim (ut spero) Anglorum literas ad me perferet. Vale bene, patrone charissime, meque, ut facis, ama. Saluta[bis] nomine meo uxorem et matrem cum univ[ersa] familia. Basileae, ex aedibus d. Miconii, pridie nonas apriles 1539. Tui observantissimus Rodolphus Gvaltherus. Clarissimo viro M. Heinrycho Bullingero, patrono suo imprimis colendo.
Graciam a deo patre nostro per Christum in spiritu sancto. Summa cum voluptate tuas legi literas ad me perscriptas. Arrectis auribus summaque cum reverentia percepi admonitionem tum amicam tum christianam, qua domini et fratres nostri observandissimi, Tigurinę ecclesię ministri, una tecum nos omnes exhortati sunt, ut sancte, ingenue, vere, perspicue, integre, libere et prudenter summi regis Christi causam Ratisbonę agamus et, cum Christi ministri simus, domini rationem inprimis habeamus, in omnibus consiliis et factis nostris verbum domini spectemus. Cum igitur intelligam vos pie de nobis esse sollicitos cupereque causam communem promotam atque orare pro nobis iam decertantibus, non potui non te certiorem reddere de omnibus iis, quę hactenus in causa religionis hic facta sunt. Initio conventus, postquam imperator Carolus exposuit se deliberationes institui velle de controversiis ecclesiasticis dirimendis, coniuncti Augustanę confessioni petierunt pertexi disputationem Wormatiensem, ut ex ea explicatione imperator et principes cognoscere possent, et quę res veniant in controversiam et qui sint fontes. Quomodo enim eligi verę sententię a principibus possunt, nisi res hoc modo collatę et diserte explicatę eis proponantur? Sed hoc consilio repudiato imperator ostendit se paucos quosdam delecturum esse, non ut sentencię inter se pugnantes defenderentur, sed ut quaereretur, quae dogmata conciliari possint. Ac ne quid periculi esset ex hac deliberatione partibus, prefatus est se velle non teneri quenquam his deliberatis nec vim ea preiuditii habere, sed omnia rursus ad consilium principum referenda esse. Postulavit item, ut sibi permitteretur, quo suo iuditio, quos vellet, deligeret. [...] Et testatus est imperator velle se inquiri veritatem, et in delectu hac usus est ęquitate: Ex pontifitiis tres delegit, Iulium Pflug, Moguntinensem canonicum, d. Ioannem Eccium, d. Ioannem Gropperum Coloniensem; his addidit ex nostra parte d. Philippum Melanchtonem, Martinum Bucerum et me. Petitum est, ut addantur principes ceu gubernatores colloquii et aliqui auditores seu testes, ut acta recitari possent fidelius tum imperatori tum aliis principibus. Delecti sunt gubernatores dux Fridericus Palatinus et Granvella, adiuncti quoque auditores comes de Manderschied, Eberhardus Rode Moguntinus, cancellarius Palatini electoris, cancellarius Saxonicus, cancellarius Hessiacus, Iacob Sturmius Argentinensis. Dux Fridericus initio colloquii adhortabatur nos delectos, ut sedatos et pios animos ad tantę causę deliberationem adferremus et dirimere controversias studeremus, narrans ipsi imperatori tot iam annos eam rem maxime curę fuisse eoque multorum doctorum et bonorum explorasse sententias. Cum igitur quidam exhibuerint ipsi scriptum, quod propter moderationem aliorum consiliis durioribus antetulerit, velle imperatorem, ut nobis delectis liber ille proponatur, qui quasi viam monstret ad dirimendas controversias. Liber est exhibitus ęquissima conditione, ut, quę non probarentur nobis, dicere et censuram addere liceret. Et si autem nobis tribus, Philippo scilicet, Bucero et mihi tucius videbatur percurrere Augustanam confessionem, tamen, cum alii librum anteferrent et incivile videretur nolle inspicere scriptum quantumvis flexiloquum et fucosum (deflectit enim ille liber nimium a simplicitate scripturę ad moderationes humanas et compositiones obscuras), at propositum ab imperatore sine iniquis conditionibus, convenit, ut liber legeretur et ordine dicerentur sententię. Initia non habebant controversias de creatione et lapsu hominis, de causa peccati, de libero arbitrio, de vitio originis et concupiscentia in renatis. De his locis nunc quidem rixę nullę fuerunt. Sequutus est locus de reconciliatione seu iustificatione hominis, de quo farrago illa neutra parte satisfaciebat et pleraque erant obscura, impropria et flexiloqua (perpetuo enim autores huius scripti usi sunt dictis patrum, qui, uti scis, non solum sepissime male sentiunt propter temporum consuetudines praesentes tradiciones et opiniones durius defendendo, verum etiam plerumque non satis perspicue dicere potuerunt, quod volebant). Quare alias videbatur recte dicere: „fide propter Christum iusti sumus“, alias contra: „propter donatas virtutes iusti sumus“, quemadmodum Thomas aut Plato loqui solet. Seposito igitur libro de summa rei libere disputatum est et tandem ad formulam decursum, in qua recepta et explicata est sententia „fide propter Christum gratis iustificamur, non propter virtutes nostras“. Cum de hoc loco convenisset, redire ad librum iussi sumus. Lectus est locus sequens de ecclesia. Ut facilius obtineri sequencia possent, insidiose addita est hypothesis communem consensum ecclesię et synodos legittimas errare non posse. Hic magnum certamen ortum est de autoritate ecclesię et conciliorum. Cumque per aliquot dies de hoc loco diligenter disputassemus, nos tres conscripsimus contrariam sentenciam. Oblato hoc scripto iussi sumus reiicere hanc partem in aliud tempus. Postea lectus locus est de sacramentis, in quo insidiose et tacite numerum sacramentorum septenarium invexerunt autores libri illius, distinctione tamen quadam addita, quaedam scilicet esse necessaria, quaedam non necessaria, et quoniam hic locus generalia tantum contineret, non admodum pugnatum est. Cum autem ventum esset ad coenam domini, rixę ortę sunt gravissimę de conversione substancię panis, de repositione seu reservacione, de adoratione, de circumgestatione et an sacramenta extra actionem seu usum sint sacramenta. Tandem reiecta est et hec disputacio a gubernatoribus colloquii in aliud tempus. Postea acerrima contencio de re non magna sequuta est, videlicet, an in confessione, ut vocant, sit necessaria delictorum enumeratio, item de satisfactione castigatoria, an in occultis peccatis etiam sit necessaria. Defendebatur ab adversariis regnum tum confessionum tum satisfactionum vel propter autoritatem ordinis sacerdotum vel propter culinas monachorum. Quare a nobis exhibita est contraria sententia copiose explicata. Facta est et mentio in libro illo chrismatis in confirmacione et olei infirmorum; verum iis in locis pacifice diximus nostram sententiam et ad Apologiam nostram nos retulimus. Ventum est ad locos de primatu papę, de potestate episcoporum, de invocatione et meritis sanctorum, de sacrifitio missę seu de oblatione in coena domini applicanda pro aliis, de missis privatis, de veraque specie, de coniugio presbyterorum, de statutis et ritibus ecclesię. De quibus materiis cum non potuerit inter nos sex delectos convenire, rursus a nobis tribus exhibitę sunt contrarię sententię. Tandem igitur abiecta spe conciliationis reliquum libri, de disciplina ecclesiastica scilicet, percurrimus, et scriptum adornatur, in quo imperatori acta nostra referantur. Sicque finitum est colloquium nostrum 28. die maii. Quid autem futurum sit, novit deus optimus maximus, cui causam non tam nostram quam suam simul cum nobis ipsis quottidie sedulis precibus commendamus per Christum orantes, ut nos ab iis impuris conciliationibus prorsus liberet. Video enim impossibile esse, ut non decedat aliquid puritati religionis, quandocunque in conventibus dissidium religionis talibus conciliationibus tollere conantur sapientes mundi, qui nunquam non a divino verbo et ordinatione apostolica ad legum humanarum inextricabile senticetum abducuntur, affixi scilicet dictis patrum et statutis conciliorum, quibus perpetuo mundum dementare conantur. Habes, quę hactenus in his comitiis peracta sunt. Cesar superstitioni addictus eoque nostra libertate offensus nonnihil obliquis tum nos tum nostros status inspicere oculis incipit et sacra papistica frequentius rursus visitare. Verum vivit adhuc deus, pater domini nostri Iesu Christi, et Christus sedens ad dexteram patris regnat perpetuo, etiam in medio hostium suorum. Huius verbo insistere, inherere et immori firmiter decrevi. Dominus largiatur spiritum suum mihi, qui gressus meos sic stabiliat, ne ullibi vacillans excidam, sed recta ingrediens confessioni Christi pure et pie in finem usque inheream. Amen. Summo me affecisti gaudio, quod historiam evangelicam tuis illustrare commentariis decrevisti; ignoras enim, quantis suspiriis hactenus ministri ecclesiarum nostrarum ea expetiverint, qui et mecum dominum orabunt sedulo, quo suo spiritu tibi tam fideliter in vinea domini laboranti adesse dignetur. Tu tantum pergito ecclesiam Christi tuis eximiis donis ornare et illustrare. Munusculum tuum, pignus amicitię nostrę, gratissimo excepi animo relaturus etiam gratias immortales, sicubi licuerit. Gvalterus alias mihi satis commendatus nunc erit commendatissimus, neque dubites me illum recepisse pristino et amore et loco. His vale in domino Iesu quam foelicissime, amantissime Bulingere, una cum tota domo tua, atque Leonem Iudę, Gasparum Megandrum, Erasmum Fabritium, Conradum Pellicanum, Theodorum Bibliandrum et reliquos Tigurinę ecclesię ministros, dominos meos et fratres colendissimos, meo nomine salutato quam diligentissime. Ex Ratispona, raptim, 30. die maii anno 1541. Salutant vos omnes fratres et domini mei, d. Draconites, Dionisius Melander et Anthonius Corvinus. Ioannes Pistorius Niddanus. Clarissimo tum pietate tum eruditione viro d. Henrycho Bulingero, Tigurinę ecclesię fidelissimo ministro, domino suo colendissimo.
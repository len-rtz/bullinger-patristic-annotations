S. D. Ego vero non sum in culpa, quod non fueris revocatus. Imo quantum potui, anxius sum, ut revocareris, sed nihil efficere potui. De comitiis celebrandis ipse caesar Helvetiis scripsit literis Salveldiae datis 27. iunii, sed 20. septembre putavit se Ulmae celebraturum, iam vero propter pestem ibi grassantem deflexit Augustam. Helvetiis ille omnia felicia pollicetur. Interea, cum et Basileenses et Mülhusenses vocavit ad comitia, petunt Helvetii, ne quem ex confoederatis ad extera illa evocet comitia, sed sciat nos frui nostra consuetudine. Scio te iam versaturum in extremo periculo, sed nolim te desperare aut metuere. Si datur libertas et locus libere praedicandi evangelium, confitere veritatem! Ego plane mihi persuadeo divina ordinatione et benevolentia factum, ut Augustam delatus ibi coram caesare et Germania universa Christo feras testimonium. Memento verborum domini! Memento eorum, quae de Paulo commemorant Acta apostolorum, maxime in postremis capitibus! Si syncere egeris et deum et veritatem quaesieris ex animo, non deerit tibi dominus. Tantum sis constans, fidelis et providens. Fiebant Romae, cum illuc captivus duceretur Paulus et cum ibi discipuli domini praedicarent evangelium, eadem illa, quae Augustae fieri dicis. Ne igitur subieceris! Tantum nobis et ecclesiae consulitur, tam multum aedificamus! Quid, oro, et quantum aedificabat ipse dominus Iudaeis praedicans? Audiit Ezechiel: Sive audiant, sive minus, tu annuncia illis vias meas! Etiam domi nostrae fiunt, quae non conveniunt, nihilominus praedicanda est veritas. Tu ora dominum, ne unquam tibi desit. Si periclitabitur autem vita neque locus datur veritati, nosti et dominum et apostolos sibi consuluisse fuga. Nolim tamen, illam capessas, nisi adactus causis maximis et  inevitabilibus, ne scilicet turpiter te geras apud exteros et domi probrum, et ingratus sis omnibus! Prudentiam ergo requiro in omnibus et per omnia. Den 14. augusti wirt ein schiessen Zürich. Daruf sind geladen alle Eidgnossen. Der span mit dem büchlin vom Antichrist wil verschwinen. Man vermeints, wann wir schon wol eins seyen, werden wir doch wol leüt finden, die mit uns uneins sein werden. Zu Baden auf dem Tag sind die Eidgnossen baß eins gsin dann in 20 jahren nie! Vale.
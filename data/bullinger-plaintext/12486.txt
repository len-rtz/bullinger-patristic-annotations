Laus deo! Argentine, ultimo die aprilis 1546. Salutem et dei pacem, que superat omnem intellectum! Literas tuas, preceptor et dilecte in domino, primo huius mensis date, hodie a tuo Ludevicho recepi; retinuit eas enim apud se usque ad meum a Francofordia reditum. Quod tuis 6. februarii datis nihil adhuc responderim, non possum me non ab ingratitudinis aut pigritie vitio plane purgare. Non enim, ut tu me excusandi causa scribis pro tua clementia solita, tales fuerint ille tue prorsus, quibus fortassis respondere non fuit necesse; fateor namque quod ita replete erant admonitionibus sanctis et piis mihique adeo necessariis in vocatione (si ita vocari potest, ut nunc ea utitur mundus, mercatura) tam periculosa versanti, ut si nihil in illis preterea videretur responsum requirere, deberem saltem propter eas per literas diu antehac tue pietati sive Christiane charitati, quibus merita sit, gratias agere. Sed o me infelicem, qui ita negotiis secularibus fere obruor, ut offitium meum erga patrem et medicum spiritualem et sanctum ita obliviscar! Oro itaque te, mi domine in deo observando, ut pro me (sicut ex omnibus tuis epistolis novissimis colligo te facere) dominum nostrum Iesum Christum precari non dedigneris pergere, quod me divitiarum spine non ita pungant, quod animum a studio bonorum vel meditatione celestium avocent. Brevis certe est, ut ais, supra terram vita nostra, morimurque quotidie. Hec etiam pre oculis semper, sive otiosus seu occupatus, commedens et bibens, imo quum dormiens somnio, habeo. Deus optimus maximus det (id quod per preces tuas dabit citius spero), ut non horum potius recordar, aut mortem quasi desiderem, potius quia vite huius miseriarum et curarum, quibus in divitiis corradendis ac conservandis misere affligimur, finem ponere dicitur, quam quod cupiam cum apostolo dissolvi et esse cum Christo. Ita in me sua sepe querit caro, et non solum gloriam et vitam Christi. Sed de his non est nunc mihi otium fusius ad te scribere, sicut voluntas est mihi. De statu Anglie plura et commodius omnia a latore presentium rescies, quam ego scribere commode possum. Interim tamen certiorem te facio, quod nostra etate, qui nunc sunt saltem in principatus et magistratus loco, gubernacula tenent viventibus, non est verisimile quod isthic evangelium pure et serio recipiatur. In bellum enim toti intenti sunt, rex, principes et episcopi fere omnes illius regionis. Cesaris etiam gratiam omnibus studiis servare cupiunt, protestantium simplicitatem pro inerti stulticia fere estimant, eorum amicitiam, (a federe enim eorum credo certe propter liberiorem veritatis confessionem quam faciunt ab[h]orrent,) modo non cogantur religionem in precipuis admittere, ambiunt, non quia illos puto diligunt, sed ut nunc eorum bellis et odio, quibus a Gallo affitiuntur, illos participes habeant. Deus autem, qui omnia novit, scit an fallar in hoc, ac utinam falsus sim. Preterea Wintoniensis nuperrime libellum de novo quidem, et satis mordacem et contumeliis plenum, contra Bucerum edidit, quo illum ex omni parte contempnit, doctrinam illius insultat, vestram autem pro omnium impiissima habet. Qualis autem sit ille liber, qui has ad te defert literas, pluribus tibi referre potest; ipse enim perlegit eum in edibus meis. Alia, quam mihi scribis de impuris illis avibus Tridenti nunc congregatis, nunquam speranda sunt. Deus itaque, que tu statim ibi precatus fuisti, largiatur et det, ut, qui iam santiatus est antechristus gladio spiritus oris dei, cito plane confitiatur per adventum domini nostri. Amen. Ne cesses interim, oro, me, ut soles, crebrius, cum vacat tibi propter necessaria tua studia, admonere et (prout coniitias me mereri) arguere ac increpare, quo sanus in fide per dei gratiam ad finem usque permaneam fidutiamque firmam habeam in adventu illo glorioso et tremendo. Pro Ludivicho fratre adhuc nihil exposui; paratus autem semper sum tua patrisque sui iussa hac in re obsequi. Dominus Hoperus tui studiosissimus nunc in Anglia est brevi; si deus vult ad nos ac postea ad vos rediturus. Oremus deum nostrum, ut feliciter eum reducat; cupit enim, et nunc hoc solum in absentia sua a nobis conatur, aliquid procurare pecunie, si licet, quo possit hic semper aut apud vos domino in sanctitate et cum bona conscientia procul a Babilonis impuritate vitam degere. Uxor mea tibi et tue coniugi precatur omnem felicitatem dicitque, quod miserit per dominum Froschouerum nescio quid frivoli propter uxorem tuam castissimam. Habemus etiam tibi ambo tantas gratias pro caseo illo, de quo scripsisti, ac si illum misisses certe. Salutes, precor, dominum Bibliandrum, d. Pellicanum, d. G[v]alterum et reliquos omnes vestros in domino mihi charissimos, doleoque, si non ita voluisset deus, quod nunc non possum amplius ad d. Erasmum commendationibus vel recommendationibus uti; d. enim Froschouerus dixit mihi eum fatis concessisse. Vale in Christo, spe nostra unica, viveque semper in eo felicissime. Amen. Tuus R. Hillis.
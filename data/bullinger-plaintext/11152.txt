S[alutem] p[lurimam] d[ico]. Rumor heic sparsus est Basilienses in hoc esse, ne Helveticarum ecclesiarum conventus super responso Luthero dando agatur, et hoc propter contentiones (ut ipsi prae se ferunt) vitandas. Ne autem prorsus nullo responso Lutherum dignemur, ipsi dicuntur respondendi formam composuisse ac velle aliis ecclesiis ita communicare, ut, si responsio approbata fuerit a nobis omnibus, Luthero transmittatur. Hac de re si quid certi apud vos constaret, cupit Erasmus et ego, ut nobis communicetis, sin nihil tale a vobis auditum est, ut tanto accuratius et Basiliensium et Argentinensium technas avertatis. Erasmo nimirum nec fidendum nec diffidendum puto. Cur nanque in totum ei fides magna sit adhibenda, lapsus eius repentinus obstat. Quod autem per omnia ei non diffido, duo maxima specimina, quae post Megandri discessum dedit, in caussa sunt. Quum enim Pipini praefecti caussa coram senatu ageretur, cum doctore Sebastiano tum Cunzeno maxime pugnavit de modo illo ineffabili praesentiae domini in coena nec cum eis in hodiernum usque diem sentit. Alterum nuper in [c]onsistorio et colloquio dedit; quando enim utrobique bonus frater ex agro Bernensi nomine Gerhardus, Kilchlinden[sis] ecclesiae parochus, in re sacramentaria et iusta caussa periclitaretur, utrobique laboranti strenue adfuit et non sine gravi odio collegarum suorum eidem patrocinatus est. Quo fit, ut censeam hominem paulatim a lapsu erigendum et nobis illud Paulinum crebro occinendum: „Qui stat, videat, ne cadat“ et illud Senecae: „Quod uni alicui contingit, in simili casu omnibus contingere potest.“ Disputatio cum κακοβαπτισταῖς proximo die lunae inchoabitur. Cui quinam praefuturi sint praesidentes, ursigerus noster Sepinus vos certiores faciet. Sulcerus, dum haec scriberem, disputationis caussa per senatum nostrum accersitus iam advenerat illo ipso die. De mei revocatione ita certior fieri cuperem quamprimum, ut mihi scriberetur, quonam, in quem usum, quo salario et qua ratione vocandus et alendus et quam cito revocandus sim. Nisi enim de his singulis probe edoctus per vos fuero, neque abeundi copiam a senatu postulare ex usu meo videtur, et ut maxime id facerem, nescirem, quid heic distrahendum ac divendendum esset, quando ignoro, quibus isthic pro conditionis ratione carere queam et quibus non. Valete. Datum Bernae, 7. martii (in quo nunc decimus agitur annus, ex quo hanc urbem primum attigi) anno 1538. Ioan. Rhellicanus. Clarissimis viris d. Heinricho Bullingero et Gaspari Megandro, ecclesiae Tigurinae praesulibus, amicis et patr[oni]s suis in [domino o]bser[vandis].
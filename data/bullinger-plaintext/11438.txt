S. Quamquam Frechtus noster per Michaelem hunc vestrum capita eorum, quę Schmalckhaldię acta sunt, ad vos mittit, nos tamen nihilosecius rem tibi non ingratam facturos nos putavimus, si totum, quod nos accepimus, ad te cęterosque symmystas tuos mittamus, pręsertim, quum in proximis ad Zviccium literis istuc magno desiderio visus sis petere. Accipe igitur, venerande simul et charissime frater, et nobiscum, quam potes, in domino gratulare, quod omnia melius et nostra et multorum aliorum expectatione ceciderunt, ut plane videamus servatorem Christum praesentissimo suo numine nostris adfuisse. Tametsi vero non vacaverit, quę ab archetypo non satis diligenter scripto descripta sunt, relegere et emendare, existimamus tamen, quod ad rem ipsam adtinet, omnia vos dilucide intellecturos. Verum, heus tu mi frater, omnino volumus, ut quamprimum descriptum proximo nuncio exemplar hoc bona fide remittas, si tamen transcribendum vobis existimatis. Deinde vide, ne in calumniatorum manus ista incidant neve quisquam a nobis missa resciscat certas ob caussas. Iam unum illud ardentibus votis a domino petimus, ut vestrę quoque ecclesię nostris arctius coniungantur, quo hostium impetus et fortius ferre et felicius eludere valeamus. Caesaris comitia, quę ad 6. iunii Spirę vult celebrari idque unius religionis caussa, non carent mirabilium (non dicam aliud) conatuum suspitione. Dominus bene vertat, cui totos nos, quanticumque sumus, permittemus animas nostras apud illum, qui unus servare potest, deponentes. Hieronymum hunc, Senensem presbyterum, christianice tibi cęterisque commendo; mecum egit diebus plus minus decem, vir, quantum tantilli temporis convictu coniicere licuit, valde pius et mediocriter eruditus, qui ad Bernates quoque a Philippo commendaticias habet. Accipimus non sine magno animi dolore te acerba quaedam in Bucerum ad parochum quendam Curiensem, ni fallor, scripsisse atque eas literas in manus venisse Buceri, qui nihilo mitiora responderit. Ah, mi toto mihi pectore charissime Bullingere, si non vanum est, quod audivimus, per communem salutis authorem te obsecramus, ut pro genuina tua mansuetudine et animi placiditate positis id genus adfectibus in gratiam cum illo redeas. Sunt alioqui omnia nostra plus satis exulcerata, etiamsi a novis vulneribus infligendis manus abstineamus. Est Bucerus multis nominibus omnibus christianis valde quam amandus et suspiciendus, nec unquam dubitavimus illum dominum et gloriam eius puro corde quęrere. Interim tamen vehementer nobis ab isto concordandi studio, quod immodicum nobis in ipso esse videbatur, metuimus veriti, ne - quod dicitur - extra oleas. Sed quum clare videamus cęlestem patrem non deesse organi sui conatibus, nos quoque non desimus illi pariter et nobis, quo communibus studiis et iunctis copiis adversariis, qui extrema iam experturi putantur, pares, adeoque superiores esse possimus. Quod ego peto, idem et Zviccius noster et alii nostri tui amantissimi omnes petunt, nec dubitamus, qua es pectoris suavitate, quin tuapte sponte huc propendeas, ut amicus quam adversarius Bucero esse malis. Salutem tibi adscribere iubent Zviccius et germani nostri fratres cum sorore nostra Margareta. Commenda me optimis amicis et fratribus Pellicano, Leoni, Theodoro, Carlostadio cęterisque amicis etc. Zviccius ipse ad vos scribit. Uxor mea tuam opido quam amanter salutat. Bene vale, anime mi, et Christo me nostramque ecclesiam unice semper et christianice commenda. Constantię, 17. maii anno 1540. Tuus Ambros. Blaurerus. Ornatissimo viro d. Heinricho Bullingero, Tiguricensis ecclesię antistiti, domino et fratri longe charissimo.
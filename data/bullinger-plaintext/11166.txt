Salus et pacata conscientia per Christum Iesum. Gratias tibi quam possum maximas et habeo et ago, mi Bullingere, quod de provintia mihi decernenda aliquid certius scripsisti, quam hactenus a nuntiis coram audiverim. Alius nanque alia mihi retulit, ut nimirum alius aliter rem intellexit. Alterum consilium eorum apud vos senatorum, qui censent scholam Rythensem in urbem transferendam, mihi non ob hoc solum probatur, quod ego malim apud vos studii theologici gratia agere, verum etiam ob multa discipulorum commoda. His enim non tantum me, sed alios quoque professores audire liceret, et ab ineunte adulescentia veteris et novi instrumenti literis commodissime imbui possent, dum eorum paedagogus singulas praelectiones auditas singulis diebus, antequam cubitum irent, ita ab eis exigeret, ut, quid ex unaquaque observassent, praeceptori redderent. Ut taceam interim de doctorum virorum exemplo, quo in dies moneri ac meliores, non tantum doctiores evaderent. Huc accedit, quod et schola vestra politiorum literarum ferme (ut audio) deserta frequentior reddi posset, si profectiores discipuli ex coenobiis in urbem transferrerentur et per vices nunc Theodorum, Pellicanum, Collinum, Ammianum et me dialectica, rhetorica alternis vicibus et aliquid in novo testamento praelegentem audirent, ita tamen, ut auditorum selectus haberetur et quisque pro sui ingenii modulo plures aut pauciores audiret profitentes ac scribendi dicendique exercitium adhibere posset. Tantum de paedagogi et puerorum profectu, si schola Rythena in urbem transferreretur. Quantum vero ad nutrimenta καὶ οἰκονοµικήν adtinet, si ego huic ludo praeficiendus essem, perquam cuperem oeconomum constitui et coquam, qui singula vitae necessaria pueris et mihi cum mea familia victum suppeditarent. Neque enim ego cum mea uxorcula perquam valetudinaria et rei domesticae alioquin parum perita tantum curarum exantlare queam. Scis enim hominem artibus liberalibus deditum ab anxiis huiusmodi curis alienum esse oportere. Quocirca, mi Bullingere, rogatum non solum te, sed Megandrum, Leonem ac reliquos tuos symmystas, qui haec curant, velim, ut senatui Tigurino hoc consilium non dissuaderetis, sed summis viribus persuaderetis ac Basiliensium, Argentinensium Bernensiumque hac in re non pessimum institutum sequeretur, imprimis tamen Rauracorum, qui ex dominicanorum coenobio optimum paedagogium omnibus rebus ad literarum studia spectantibus instructum instituerunt ac Lepusculum ei ita praefecerunt, ut non nisi in re literaria et pietate docenda occupatus sit prorsusque a rei domesticae cura solutus. Salutabis nomine meo praedictos tuos collegas, Theodorum et alios mei studiosos, et facite circumspecti sitis in futuro apud vos conventu. Quidquid enim hactenus λογοδαίδαλοι minis ac saevitia impetrare non potuerunt, nunc blanditiis, fucis, offutii[s], insidiis, cuniculis ac machinationibus mirificis obtinere conantur. Id quod facile ex nostris intelligo; quum enim senetio in Ioannis 6. capite enarrando supra modum in nos debacchatus sit ac subinde inculcaverit confestim, simul et semel cum porrecto pane fideli menti eodem momento Christi corpus edendum dari, nunc una cum Cuͦnzio suo mitior factus prorsus eam rem obticet et, quo faventiorem plaebem sibi reddant, nullam omnino adhortationem de eucharistia, quid et quomodo sumenda sit, coenę praemiserunt. Id quod tamen antea semper solenni[ter] factum est. Vale. Datum Bernę, 19. aprilis anno 1538. Ioan. Rhellicanus. Uffen Zurzach merckt wird ich imm schiff byß gan Brugg (ist es gotz will) mitt min hußplunder und volck faren und darnach zuͦ üch; daru[mb] helffend und schaffend, wie ich üch denn wol vertrüw, daß mi[r] vorhin kunt thon werd, wo ich hin sölle ziehen. Ornatissimo viro d. Heinricho Bullingero, ecclesiae Tigurinae pastori primario, amic[o] et pat[rono] suo fa[ventissi]mo.
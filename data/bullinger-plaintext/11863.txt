Gratiam et misericordiam a Domino. Multo iam tempore abstinui, ne te meis gravarem literis, doctissime vir; sed amplius continere non potui, quin te de rebus nostris certiorem facerem. Res nostrae sun[t] accisae et calamitatibus plenae. Pensionarii ante annos fere duos offensi et correctionis impatientes vindictam querunt, cum papistis conspirant, episcopum inflant et ad deteriora dirigunt, opem pollicentur. Nos divexamur variis modis, ut sub ipsius potestatem denuo redigamur. Deus optimus maximus suis adesse dignetur. Ioanni Blasio, collegae meo, male suus cessit dyalogus. Utinam continuisset se a scribendo, quod illi nobisque perutile fuisset! Ego iam per integrum annum et plus male habui in capite meo morbo quodam, quem ego medicinae inexpertus diffinire non scio. Ego fere mihi aliisque inutilis factus, maxime in isto tempore, cum omnia perplexa, intricata confusaque sunt, ut vix sim ferendo. Ad haec paupertate et penuria praemimur fere omnes, ut vix spirare possimus. Ex Italia penitus nihil habemus scitu dignum; quae vero in Germania fiunt, ut vobis notiora, certiores a vobis reddi expectamus. Caeterum tu nos causamque nostram fratribus fidelibus ecclesiaeque tuae commendare velis, qui nos praecibus suis ad Dominum iuvare dignentur. Vale vir eximie. Ex Rhetiae Curia, 19. Novembris 1543. Tuus totus Ioannes Comander. Pietate et doctrina clarissimo viro magistro Heinricho Bullingero, Tigurinae ecclesiae antistiti vigilantissimo, domino et fratri suo inprimis observando.
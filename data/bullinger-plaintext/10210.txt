Superiori anno, cum ob munus quoddam ambiendum te convenissem, aliquoties ad te scriberem postulabas idem et te facturum pollicitus, hucusque tamen non negligentia, sed nuntiorum penuria intermissum. Obtigit ergo a casu praesentium lator, vir, ut apparet, non usque adeo impius, cui, inquam, ad te ferendas commisi, quo vel semel, quid mearum esset, certior fieres. Ut enim culpabas, quia relictis literis ad huiusmodi artificium a bonis artibus prorsus alienum me contulissem, non perpetuo id acturum, verum ad tempus, quo inopiÄ™ succurrerem, donec aliquid commodius ad manus veniret, accipiebas paratumque ad quamcunque provintiam viribus meis non imparem. Expectatis inde aliquot annis nihil erat; quod unquam offerretur, quam anno hoc praesenti, quo Bernanus paedagogus vacantibus scholis alio conferendus erat. Iis itaque ut praeficerer, omni conatu petebam Megandri usus opera, qui certe rem meam aeque ac suam curavit fratrisque officium apprime executus. Interea autem, dum Megander fratrum circuisset conventus, hypodydascolus [!] suevus Augustensis - quae huius doctrina, qui mores, Megander optime novit - Bertholdi, ut opinor, technis subornatus est. Megander vero a conventibus ut rediit indignatus senatum adiens, rem omnem, ut instituta erat, enumerans effecitque, ut stipendium quadraginta librarum annuatim distribuendum mihi ascriberetur, donec aliquo vocarer, verum calumniatoris cuiusdam iniuria senatus hoc decretum rescissum. Quo fit, ut satis persuasum habeam vi ac numine quodam me ad manuum laborem trahi. Tu vero, mi Bullingere, me amare, ut soles, perge. Nam et ego te amo. Unum superest, quod te facere vellem, ut vel semel Megandro scripturus me illi commendatum reddas. Non est enim, quod aeque cupiam, quam aliqua saltem parte doctorum familiaritati esse coniunctum. Aenobarbus noster Sympertus et Iacobus Wirben, verbi ministri, te saluere iubent. Coniugem tuam ex me quoque salutabis. Vale sanus cum Christo. Datae 17. ianuarii anno etc. 33. Uldricus Fischerus tuus. Domino Henrico Bullingero, Tigurino ecclesiastae, viro docto iuxta atque pio fautorique suo facile dilectissimo.
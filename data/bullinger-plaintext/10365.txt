S. Lavaterum lubens ad me recipiam vel tua inprimis commendatione adductus, modo idem ipse boni consulere tenuitatem meam velit. Est mihi domus angustior. At cum ampliorem nunc habere minus liceat, hac me contentum esse oportet. Annui victus precium erit 25 floren. nostrae monetae. Tantundem enim et alii minores etiam natu numerant. Otho spem de se pręsumptam fallet minime. Stylum luxu diffluentem sobrie castigat, et iudicium expoliet rerum usus. Quantum opere precium faciat, brevi, opinor, gustum tibi exhibebit. Quod tardius tibi respondeo, nuncii penuria in causa est, sed et serius mihi tuae sunt redditae. Omnia hic sat commode nunc habent, et ecclesiam commodius spero habituram, posteaquam magistratus serio magis officio suo fungitur. Exautoravit is nuper, si nescis, Antonium suffraganeum Spirensem quondam, octo annos aut plures hic concionatorem, hominem sane ad nihil minus quam concordiae ecclesiarum tuendae factum. Sed et Zieglerus monstrum aluit hactenus. Quod quale sit, nunc sese exerit. O ingratitudinem fustuario dignam. Verum ex aliis malo haec intelligas, si nondum per Bucerum nostrum, quicquid id est, rescivisti. Miror ego neminem vestratium Zvinglii vitam posteritati commendare vel κεφαλαιωδῶς καὶ διὰ βραχέων, ἵνα μή οἱ ἐπίτριπτοι κακήγοροι τοσαύτην τοῦ βλασφημεῖν ἀφορμὴν ἔχωσιν. Posset id commode fieri in pręfatione aliqua, quemadmodum nunc Oecolampadii vita per Grynaeum Ezechielem non tantum vendibiliorem reddet. Sed et a calumniis beatissimam animam hanc vindicabit. Ignosce, vir optime, nugis meis. Otho se tuae fidei commendat. Tu meo nomine diligenter Collinum et Theodorum saluta atque in domino vale. Argentorati, 3. martii. Bedrotus. De Lavatero, quamprimum fieri potest, fieri certior cupio, ne si huic venire minus integrum sit, aliis forsan mecum habitare cupientibus frustra denegam. Per Froschow[erum] mihi significare potes omnia. Domino Henricho Bullingero, ecclesiastae Tigurinorum fidelissimo, domino et amico suo incomparabili, Zürich.
Gratiam et vitae innocentiam a domino. Quid posthac scribam, frater venerande, cum te prorsus videam de nobis desperasse defectionemque nostram tibi magis esse persuasam, quam quae ullis possit eximi epistolis? Ego vero speraveram negotium conciliationis admodum foeliciter coeptum foelicius posse per tuos absolvi, si Bernates animi sui erga nostros promptitudinem ipsi legatione vel scripto testati fuissent, id quod pii apud nos omnes sperarant. Verum coniicio ex hisce tuis acerbissimis literis omnem piorum ea de re spem recidisse in cineres. Age ergo, fiat voluntas domini. Quod non omnia probarunt legati vestri, viri integerrimi, non miramur, cum ne nobis quidem probentur omnia nec soli in hoc orbe simus, apud quos omnia invenias absolutissima. Certe si omnia apud nos essent syncera, iam nullis in sarcienda concordia opus arbitris, quamquam istos credam vel nunc non defuturos nobis. Meliora enim de tuis mihi polliceor, quam tu tibi de nostris, qui tamen legatis nuper Badenam missis diligenter commisere, fideliter exciperent, si quid offerretur a Bernatibus. A te vero iam audio, quod nihil neque tui neque Bernenses obtulerint. Unde quamnam in partem istud nostri exposituri sint, nescio. Hoc unum scio, quod divinae providentiae et fati sit inevitabilis, si quid mali, bellorum, servitutis, exilii excidiive ingruerit miseris, quibus omnia auxilia et consilia subinde disturbantur. Caeterum non est, quod de pusilanimitate nostra sis anxius. Sive enim vivendum est inter hos homines (quos maxima ex parte omnino impios iudicare non possumus) et verbum evangelii praedicandum nobis, sive occidendi aut in exilium ablegandi sumus, nihil tamen dissimulabimus, vigilabimus, ut sancte hortaris, hortabimur ad pietatem et constantiam, accusabimus flagitia et flagitiosos, prout gratia Christi dederit orantesque ipsum confirmarit. Plura non possumus. Illi nos totos commendamus obsecrantes, ut simplicitate et imbecillitate nostra utatur ad gloriam nominis sui. Tu quoque, frater charissime, ora pro nobis et haec nostra boni consule. Spero dominum Iesum nobis miseris contemptis proculcatisque aliquando auxiliaturum, sive id hoc in mundo sive in futuro, quod malumus, copiose largiatur. Vale, frater dilecte. Tiguri, 22. ianuarii 1534. Hac ipsa die reddita mihi epistola tua. Leo te vult salvum. Hein. Bullingerus tuus. Clarissimo viro Osvaldo Myconio, Basileiensis ecclesiae pastori vigilantissimo fidelissimoque symmistae et fratri imprimis charo.
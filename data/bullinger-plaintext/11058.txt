Die gnad gottes mitt uns. Fürgliepter herr und güner, wist unssern wolstandt, gott syg lob, der uns mitt frid har belaitett hat etc., und früntlichen empfangen, ain grossen palast ingeben, aber wenig cost nochmaln, doch guͦtt Elsässer, dann mir die wal glassen in m[ines] g[nedigen] h[erren] ker etc. Wist, das m. g. h. mandat hat usgon lassen, schweren, zuͦtrincken, spilen ferpieten lassen; finden gotzforcht by sinen gnaden. Wiewol es laider im Elsas oberhand, mer dann da oben. Dester lenger ist ze arbaiten etc. Es werden och fil knecht angenomen, alhie im stätly am hoptman zum kayser. Sagt, uff nächst mentag söll man ussin hinweg gen Fuͦssach zuͦ. Das sagen minem her Rösten mitsampt minem gruͦß. Der erst gotzlestrer, der in gfängnus glegt der tagen, ist ains edelmans diener hie, an dem nit verschont worden. Ich rit mornn zuͦ m. g. h. gen Mümpelgart, pflicht ze ton. Min frow laßt uch alle gruͤssen, och ich, och unser son. Ich wird zur zit komen. Actum mentag, den 9. tag iuliy anno 37. jar. U[wer] williger Hans Vogler, burger zuͦ Zürich, yetz ze Richenwir schaffner. An min gelieptten Maister Hainrichen Bullingern, prediger zuͦ Zürych etc.
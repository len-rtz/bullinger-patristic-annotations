Gratiam et vitae innocentiam a domino. Scripsi tuae humanitati, vir clarissime, mense iunio ac spero illas te recipisse. Misi enim Argentoratum ad d. Bucerum, tantum eum obsecrans, ut bona fide ad te perferri curaret. Colligaram tuis et alteras ad venerabilem patrem d. Ioannem Recamp, abbatem Advardiae, quem inhortor ad reformandas Frisiae ecclesias. Utrique chartaceum misi munusculum: tibi responsionem meam ad d. Iohannis Cochlaei librum De authoritate scripturae et ecclesiae; d. abbati eundem dedi libellum, sed adieci tamen Cochlaei et duos alios libros meos De authoritate scripturarum et functione episcoporum regi Angliae inscriptos. Quod si ista non curavit Bucerus, nihil aliud cogito, quam illum negligentius mea expedire, quod hactenus non potui probare compositiones et Retractationes, quibus ille sane cupit prodesse ecclesiae; ego vero arbitror obesse plurimum. Certe apographum epistolae meae ad d. abbatem hic mitto, ut, si quid illius negligentia peccatum sit, per te hoc exemplo pueri mei manu descripto sarciatur. Tuas non curavi describi, nullum itaque apo-graphum dare potui. Respondi autem ad tuas illas longe gratissimas, nempe martio ad me datas. Caeterum omnia bona fide reddita spero. Sin secus, fac, obsecro, ne ignorem. Plura, quae in praesenti scribam, non habeo, nisi quod hoc mense fuit apud nos doctus quidam iuvenis Enno Frisius, civis Aemdanus, qui tuam fidem et diligentiam in evangelio Christi valde commendavit ministris et fratribus Tigurinis. Sed vix horam unam atque alteram apud nos mansit. Habebat enim itineris comites, qui admodum accelerabant. Scripsi et d. Hermanno Aquilomontano, ecclesiae Domus Senum prope Aemdam ministro, amico et fratri veteri. Cui si has reddideris, rem feceris longe gratissimam. Iussi, ut eas quoque tuae humanitati exhibeat. Si ergo fatis concesserit, tibi putabis inscriptas. Vale, vir cl[arissime], et meam rusticitatem boni consule. Tiguri in Helvetiis, 28. augusti anno 1544. Tuus ex animo Heinrichus Bullingerus. Cl[arissimo] viro d. Io[anni] a Lasco, Baroni Polono, iam Aemdae in Frisia agenti, domino colend[issimo]. Aemdam.
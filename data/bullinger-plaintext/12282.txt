Gnad und frid. Alles, das ir begaͤrt der stille und verschwigens halb, lieber herr und bruͦder, soͤllend ir wüssen, das ir sy gewaͤret sind, und darff deßhalb der worten und so vil nitt; wenn ich weiß, das ich schwygen sol, so hat es wyter kein nodt. Ir habend uns mitt üwerm anzeigen gar ein grossen dienst gethan, und der werbung halb, wie sy von h. Mattheo gethan ist, habend die unsern bewilligt, wie ir baaß von imm verstan werdint; dann er fürnemlich geworben, so sich krieg zuͦtruͤge, das wir unser lüt wider üch nitt louffen lassen, etc. Ich acht und hoff, der bott sye früntlich und wol gehallten. So hab ich fürsaͤhen, das mine herren der kunst halb nüt redtind mitt h. Mattheo. Min h. Hab hatt mir gesagt, er habe üwerm vettern geschriben; dann ich huͦb an ze vragen von fernuß, ob die handlung mitt der kunst gar ersaͤssen sye, etc. Daruff er geantwort: Nein, er woͤlle schriben und habe geschriben, etc. Mitt dem nüwen vogt in dem Durgoͤw, Lienhart Holtzhalben, stat es also: Er ist vorhin vogt gewaͤsen in dem Fryen Ampt und hat seer wol regiert, das man truwt, er werde ouch da sin bests thuͦn. Und alls mitt imm ouch andere amptlüt hinus verordnet, hat man ein vrag gehept, wie sy sich aller dingen halben haltind. Da ist ouch anzogen von schenckungen, und erkendt, das es soͤlle blyben by unserm geschwornen brieff, der vermag, das unser keiner gaben noch schenckinen von keinem fürsten, herren noch prelaten nemmen soͤlle, etc. Doch wenn ein Eignoß, ein guͦter herr und fründ, ungfarlicher wys, wie von alter har gebrucht ist, und uß sinem eignen guͦt yemants ützid gibt oder schenckt, das moͤge wol sin, etc. Dorumb soͤllend unsere voͤgt keine schenckinen nemmen vom bischoff von Constanz, duͦmherren, usseren prelaten, herren, etc., ouch sunst in raͤchthaͤndlen, sachen und spenen von niemans überal. So aber der vogt uffryt und denn yemandts innet der eydgnoschafft selbs guͦtwillig uoß dem sinen ungfarlicher wys, wie mans nemmpt, ein wilkumb gaͤb, moͤge er nemmen. So vil ist darvon gehandlet. Das colloquium gfallt mir gar nit. Gott woͤlle, das üch soͤlichs nitt zuͦ einer zertrennung geradt! Ich woͤlt gern, das Bucer gnuͦg colloquia angericht und gnuͦg geredt haͤtte, etc. Mitt den buͦchtruckern kan ich gar nüt erfaren; sy muͤssendts neißwan hinder mir thuͦn. Dorumb moͤgend ir wol ouch an andere werben, die ein uffsaͤhen habind. Was ich erwerren koͤnde, woͤlt ich thuͦn oder üch berichten. Theodorum hab ich an die müly gemanet. Acht wol, ir habints hie. Doctor Erhart Westerburg, der 14 tag hie by mir ze herberg gelaͤgen, hat mir ouch eine gaͤben getruckt. Acht nitt, das es müglich sye ze machen und ins werch ze bringen. Malen ists nitt schwerr, etc. Vadiano beschicht raͤcht in einen waͤg, das er ettlichen vertruwt und schribt; die dann mee darus machend, dann an imm selbs ist, etc. Epistolam d. a Lasco recepi, sed iudicium tuum de ea expecto adhuc, una cum libello contra Menonem anabaptistam. Valebis. Iam non plura potui. Munusculum hic mitto labores nostros in Marcum. Tiguri, 5. septembris 1545. Saluta tuos. Bullingerus tuus. Praestantissimo viro d. Ambrosio Blaurero, fratri suo incomparabili.
Gratiam habeo christianiss[imę] diligentię et pię sollicitudini tuę clarissime, Bullingere, venerande mihi et charissime frater. Quod nihil scribo, dabis innumeris meis - quibus tamen non enecor - occupationibus. Puto vero vobis etiam scripta, quę Constantien[sibus] meis scribo, quamquam illos etiam semel iam et secundo solum salutavi. Literas tuas ipse reddidi principi, quas plane exporrecta fronte excipere videbatur. Crediderim nondum legisse. Nam multis distringebatur negociis. Optime de te sentit et loquitur. Copias legi. Vehementer arrident mihi argumenta, nec quicquam est, quod quenquam nisi plane iritabilem offendere queat. Remitto eas per hunc ipsum nuncium. Gratiam habeo pro iis, quę De unico dei testamento misisti. Totum me tibi, idque multis nominibus, devinctum agnosco. Quae de monasteriis et alendis studiis cęterisque prudenter admones, quantum in me erit, summa fide curavero. Missę Germanicę haud instituentur, praesertim cum nec apud Reutlingenses vicinos, et Lutheranos tamen videantur. Simulacra et ipsa, puto, tollentur, tametsi tardius omnia, quod alioqui sit occupatissimus princeps. Vocatus est Philippus, Osiander item Noricus ille me ne suspicante quidem. Adduxi autem principem, ut Grynęum quoque adscisceret, cui proximis diebus principis nomine scripsi. Philippus nihil nobis incommodabit. Osiandrum multi putant minime deserturum ampliß[imam] suam conditionem. Vos Christum sedulo perquam[?] praecamini, ut caussam suam ipse diligenter commendatam habeat. Princeps vere dei timens est et huius glorię studiosus. Verum desidero in aula bonos et dominum quaerentes viros. Vix enim est unus aut alter. Sed urget profectio. Tu bene vale, observande mi et opt[ime] frater. Saluta castiss[imam] uxorem tuam cum omnibus fratribus. Leonem, qui duram ad me epistolam dedit, fac mitiges. Neque enim hic ego in culpam vocandus, qui quod potui, praestiti. Non videbatur prorsus deserenda mihi caussa propter istas spinas. Iterum vale, utque Ambrosius sim, quem esse sane iubes, tuis mihi praecibus impetra. 11. septembris 1534. T. Ambrosius Blaurerus. Clariss[imo] viro d. Heylreicho [!] Bullingero, Tiguricen[sis] episcopo observando et chariss[imo] fratri.
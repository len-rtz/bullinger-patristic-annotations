Gratiam et pacem a domino. Accepi literas tuas una cum nummis, patrone humanissime, in quibus Gvaltherum Insulanum restitui tibi cupis; sed hunc, ut ante scripsi, Gregorius Mangolt a Plattero accepit. Sedulium an Basileae impressuri sint, ignoro; non tamen eum ibi excusum iri arbitror. Urspurgensis comparavi Chronica; constant 12 batzonibus Constantiensibus, Vigilius 2 blapph[art], Vives De anima 8 blapp[hart]. Si quid aliud est, quo tibi mea opera opus est, indicato, nec me imorigerum comperies. Scias autem me nunc quędam sub pręlo habere, quę proximis nundinis in lucem prodibunt. Oporinus enim in unum volumen commentarios in omnes Ciceronis orationes imprimit. Deerant autem orationes decem, quas nullus exponendas sumpserat. Has cum Otho sibi delegisset vel Oporini hortatu impulsus suscepisset nec tam brevi temporis curriculo, quod volebat, exequi posset, meum petiit auxilium, rationem modumque tractandi deliniavit. Duas ergo posteriores De lege agraria orationes (nam prior mutila est) delegi. Cum vero vix decem duodecimve dierum spatium mihi esset et ob id nec diligentiam summam adhibere nec multum temporis in rhetorum praeceptis evolvendis insumere possem, nomen proprium supprimere fictitiumque supponere optimum esse et ego et Otho duximus; nam idem et ipse fecit. Sic enim nec, quis author sit, scitur, et ubi plus otii fuerit, eas recognoscere et mihi vendicare licet. De aliis quibusdam proxime copiosius scribam. De epistola Vadiani d. Miconium Gryneumque conveni; quid illi acturi sint, nescio. Habebis autem, ut opinor, ex Miconii literis certiora de dissidio illo pestilentissimo. Doctores creari volunt; metuendum, ne hoc efficiant, ut et schola et ecclesia veris doctoribus careat. Sed hęc deus iudicet. Sunt, qui dicant Carolstadium Tigurum rursus spirare; sed ego, quantum mihi iuditii inest, huiusmodi virum patriae pręesse nollem. Nihil pręterea habeo, quod scribam, nisi si habes, quod in Angliam scribas, mitte per d. Butlerum; est enim quidam mercator Myconio familiarissimus, qui Antverpiam brevi petet literasque se curaturum pollicitus est. Adamus Phrygio nova iam experitur pharmaca. Proxima die dominica ipsum conveniam; nam unius tantum horę itinere a Basilea abest. Haec rogo, ut aequi bonique consulas. Salutabis meis verbis matrem et uxorem tuam, humanissimas matronas, et omnem liberorum coetum. Vale, patrone charissime, et me, ut facis, amare pergito. Basileę, ex aedibus d. Miconii, 23. maii 1539. Tui observantissimus Rodolphus Gvaltherus. Eruditione et pietate insigni viro d. Heinrycho Bullingero, patrono suo imprimis colendo.
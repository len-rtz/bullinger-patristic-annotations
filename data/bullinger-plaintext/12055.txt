Sanctissimo suo Bullingero. S. per Christum. Vivo et valeo animo et corpore per dominum bene, Bullingere charissime, qui me etsi mirum in modum confortat, sustinet et tuetur. Magnam rerum mearum spem ex literis tuis concepi propediem fęlitiori in portu navigaturos. Quamvis primo limine satis amarę, dulciores tamen - ut amicorum candidorum est - factę multum gaudium attulerunt. Scripsi nunc alias et fortassis iucundiores per uxorem. Hęc est nunciae; et quod te non docebunt literę, habebis ex ore coniugis. Brevibus igitur me absolvam. Qua via synodus adgredienda sit, ut iterum cum optimis fratribus in gratiam redeam et reconciliationem nancisci possim, te vehementer obsecro, velis tua insigni duce prudentia nescienti opere ferre. Scripsi, ut vides, sanctę conventioni. Meliora si habes, da; si quid mutandum aut adiiciendum, fac ut fiat; nam tempus abiit, quod mihi ipsi loco pęnitentię iniunxi, cum nunc sciam et sentiam et minime dubitem cum domino deo nostro rediisse in gratiam. Condonate mihi, o homines! Sic enim cogito, et spero fieri brevi. Ad natalitium domini permanebo in sorte mea et loco meo. Tandem discedam lubens hac ratione, quod - illustrissimus princeps ducatu suo abiens Heidelbergam - nova in ducatu regni facies exorta sit. Timendum, ne etiam cum motu subsequatur rerum multarum tristior, quam hactenus fuerit, tam fascium quam religionis facies. Si tu igitur nosti aptum ingenio meo locum et dignam provinciam apud meos Helvetios - si nunc vestro in agro nullum, saltem aliquem vel apud Bernenses aut Basilienses -, adornabo pro virili honestissime et diligentissime. Quid etiam facto sit opus, rescribe. Uxor enim expectabit finem congregationis fratrum. Optimos et prudentissimos viros ordinis senatorum Lavaterum, urbis ęrarium quaestorem, et d. Wägmannium salutabis, et emollies in mei favorem et pristinę amicitię dulcedinem. Multa instillavit petulans lingua animis pulcherrimis, quę aliquando cum vel in tempore videbunt satis acerba fuisse in me dicta. Demum bene habeat familia tua, ecclesia, sanctissimus senatus, fratres optimi, Theodorus, Megander, Gvaltherus, Erasmus Fabritius. Vale, rerum mearum portus et aura. Dominus noster servet te sanum et superstitem in usum ecclesię. Commentaria tua in evangelistas leguntur apud nos a multis doctis viris, et laude magna vehuntur. Dominum licentiatum Adamum nomine tuo salutavi. Is te principi commendavit. Iam domi non est; negotiis principis impeditus huc illuc rotatur et disiicitur pene. Dominus huh i adsit suis semper. Amen. Datę Medingę, veloci calamo, 8. octobris anno 44. Laurentius Agricola tuus semper, nunc exul, sed fortis athleta in domino. Christianissimo pectori et doctissimo simul et prudentissimo viro ac d. d. Heinricho Bullingero, evangelistę Tigurino, fratri et amico optimo charissimoque.
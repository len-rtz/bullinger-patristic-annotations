S. Tuas et consolatione et consilio in his calamitatibus plęnas, observandissime frater, 22. ianuarii ad me datas, gratissima mente accepi credoque te idem facturum, si eo loco esses, quod mihi consulis. Lubens igitur consilium tuum amplector. Magna mihi superioribus diebus spes erat retinende religionis et libertatis, sed interea temporis multum ex ea spe decidit. Nam proceres nostrę urbis,  mercatores nempe delicatuli, tam in senatu quam extra concordis votis nihil aliud quam gratiam cęsaris expetiverunt et clamaverunt. Illi etiam, qui rebus pręsunt, populi aures longis sed falsis persuasionibus demulserunt atque in sentenciam suam tandem pertraxerunt, ut fere omnes amplioris etiam senatus senatores, quorum fere 300 sunt, decreverint cum cęsare paciscendum esse. Ego meo diligenter functus sum offitio. Quomodo autem pactum sit, dicere sane pudet. De religione enim nihil cavetur, nisi quod cęsaris consiliarii nudis verbis polliciti sint religionem unicuique civitati libere permissam esse suam, donec christiana atque communis in regno Germanię fiat reformatio. Age, queso, frater, quamdiu nobis nunc libera predicandi evangelii Christi potestas mansura sit? Tum (quod difficile quoque est) extraneus miles debet in urbem nostram recipi propter ampliandam tantum cęsaris (ut ipsi aiunt) authoritatem. Ego vero insidias non timere non possum. Nostri prece et pręmio conantur hoc institutum impedire, sed quid impetraturi sint, adhuc incertum est. Populus noster, sane numerosus et alioqui ductilis, plurimum murmurat, valdeque timendum est, ne ipse cesareano milite adventante portas occupet et alienos non intromittat, quo pacto non solum inter nos (proceribus iam universis ad cęsarem defectis) tumultus oriatur et tam foris quam domi bellum habeamus. Hodie vel cras certiores erimus, quid de extraneo milite apud cęsarem actum sit. De reliquis condicionibus non vacat modo scribere. Spero me non ita longo post tempore oretenus tibi nonnihil harum rerum communicaturum. Halleri causa plane mea est. Ipse statuerat abire, sed consilio meo atque tuis literis sententiam mutavit: Neque enim satis tutum neque satis honestum erat. Nam etsi evangelii predicatio periclitetur, tamen brevi vel facile hic non poterit abrogari. Interea poterit dominus, emendatione vitę nostrę et sui ex animo observatione motus, nobis viam retinendę apud nos  veritatis monstrare, quę nostratium pactione prorsus est preclusa, quia futura reformacio certo fiet secundum Romanam ecclesiam, quam qui non sequetur, anathemate percutietur tandemque excindetur. Propterea prudentioribus et piis vigilandum erit, ut sibi rebus eo declinantibus in tempore prospiciant. Halleri curam tam in hoc quam in aliis diligenter habiturus sum, quamquam ego prę omnibus in periculis verser. Cęsar est in vivis. Nostri die saturni proxima prociderunt ad genua eius culpam hoc bello admissam deprecantes, quibus clementia reddidit et dedit verba. O mi frater, quo redacti sumus? Ich bedannckh mich eur zittung aus Italia und Franckrich. Ist alhie auch fasst derglichen erschollen. Wirtembergensis foedissimis, sed ut tyranno convenit, conditionibus pepigit. In vinculis porro non potuisset plus ex eo emungi; id quod et nostros terruit! Der churfurst von Saxen ist uff 24. ianuarii noch vor Lipzig gelegen. Hats hart beschossen, aber noch nit erobert gehapt. Ist guter hoffnung, es soll ime nit vorstohn. O das doch demselben frumen fursten gott rechten sieg gebe, quanquam ego illi propter idololatriam Wittembergensem valde timeam. Er ist von volckh starckh genug; die nervi belli sind aber nit vorhanden. Hat Dreßden noch nit eingenummen, aber sunst fasst alles hertzog Moritzen lannd. Der lanndgraf sitzt still. Ist zu besorgen, er hab ain verstannd, dieweil er nit angreifft noch angriffen wurdt. Ich kan ditsmals nit mehr. Ille, cui dedicasti tua sacrosancta, fungus est. Salutem ex me dices omnibus, quos nosti, bonis. D. Ioannis Vogleri filius uxorem Lindovię duxit invitis, ut audio, parentibus. Orat me, ut in confirmando coniugio ipsum iuvem. Ego vero citra parentis, viri optimi, voluntatem nihil facturus sum, ne videar inobedientię esse patronus. Vellem tamen tuum lubens audire iuditium, quid mihi faciundum siet. Datum 1. februarii 1547, non relectis, etc. Herren Henrichen Bullinger, Zurch, minem furgeliebten herren zu hannden. Zurch.
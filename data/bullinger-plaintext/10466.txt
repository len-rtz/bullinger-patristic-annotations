Mein fruntwilliger dienst, was ich dyr zu gutem gefallen liebs und guytz vermach, altzeit zovorn, fruntlicher lieber Henrice. Wiß, das ich sampt denn frunden, dem heren sie lob, in zemlicher gesuntheit und wolfart bin, wuchs mich altzeit erfrewte von dyr zo erfaren, auch deyner geliebten haußfrauwen und kindern. Ich habe nit lang nach oestern brieb an dich geben mit meinem gutem gunner Johan Wilden, harneschmecher, burgern zo Colln. Weiß neit, ab sie dyr behandigt. Dairinnen (hab ich recht enthalden) under andern gebetten ist, du mein versuemnuß, etlich mael im widderschrieben gescheit, neit in arichwain stellest, und dairneben verheischen: Habe ich wol sonders neit zo schrieben, will, ehe ich ungeschrieben ließ, alleyn das wortlyn vale schrieben. Der meynong bin ich ouch noch. Habe darum diß brieblyn zogericht, wiewol ich sunderlich neit zu schryben wist. Dan der Munstersche handel, will ich achten, sey bey euch genochsam ußgebreittet. Nu das sey oder nit, wisse, das der widderteuffer rott binnen Munster geweldig worden ist durch eynen genant Stuten Bernt. Haben darum ir wesen (wie dyr wail bewust) uffrichten willen, ghein oberkeit dulden, alle guetter gemeyn haben, widderteuffen, ehescheiden etc. So fern das die dhoemhern und vort andere burger, umbtrint (als man sagt) sechshondert, entwychen mosten und umb hulff iren bisschoff ersoichen, der dan sulchs zo hertzen gefast und eyne mit mehr fursten, nemlich dem bisschoff von Coln und hertzogen von Gulich persoenlich und des hertzogen von Gellers und bisschoffs von Luytg und Trier geschickten zoldnern die stat an vunff orthern beschantzt, voir palmen heer biß uff heutigen tag, in meynong, sie ab irem boesen, gifftigen voirnemen zo wenden sonder groeß bloetvergiessen und der stat zerstuerung. Nachdem aber solchs neit gedeyen mach, want id sien binnen Munster eyn trotzige, dorffige versamlung, die dickwiel sich auß der stat in die leger geben und vill schadens gedain, so sien die fursten ernster meynong, sulchen stat mit den ghenen dairinne sien gantz zo verdiligen. Und ist itzt so vern komen, das man eyne portz voir der ander nit mehe kent. Und willen sie, spricht man, yrstes tags stormen. Wie es faren werde, weiß got. Ich versehen mich, sie moegens neit enthalden, want vill honde der hasen thoet, haben auch gar keyn entsetzt. Das arm volck ist jemerlich under dem schyn des evangelii verfoirt. Schryen und roeffen ummerdair umb underrichtung auß der gschrifft, und sunst gheins weegs von irem handel abezowychen. Diß ist zom kortzten von Munster. Wie es sich begeben wirt, will ich zom negsten nit bergen. Den von Soist wick man neit vill guytz und nent sie sacramentarios. Ich halde doch wol, man werde sie neit lichtlich angryffen, want synt mit mehe stetten im bundt; moegen geredet werden. Haben sich selbs auch nit saumt, will got anders mit innen sien etc. Ich dancken dyr, lieber Henrice, alles guytz und diener boicher, damit du mich eherest. Weiß nit, wie ichs vergelten soll, und bidden zom andern, nitt hinderlaeß das compendium Vadiani in acta apostolorum verordent nach diener verheischung. Auch beger ich zo wissen die handelung deins vatterlands. Noch bitt ich: Stant neit zo hart uff dyr selbs, und liß doch Alvarum und Guimundurn vom Sacrament des altairs. Dan Erasmus scribt [!], er habe nit sonder frucht dusse gelesen. Ich aber habe sie neit gesehen, halte, sie sigen woll zo bekommen. Myr sien jonck, mogen verfoirt werden. Nimbs voir goet, dan ich gunnen dyr glych myr selbs. Hymit dem hern befoln, und groetz myr dyn hueßfraw, dynen broeder und andere frunde tausentfalt. Datum zo Coln, am 30. tag augusti anno 34. Diderich Bitter von Wipperfoird, dien gunstiger freundt. Dem eirsamen und wolgleirten Meister Henrich Bullinger, meinem gunstigen guten freund zo handen. Gen Zuͤrich.
Christlicher, durchlüchtiger, hochgeborner fürst, unser willig dienst syend üch allezyt bevoran bereyt. Wir habend üwer fürstlichen gnaden schryben an unß, imm october deß 33. jars gethon, mitt besonders grossen fröuden empfangen, dann diewyl u.f.g. unß kleinfuͤgen so trostlich zuͦspricht und ermanet ze verharren ann gottes wort, könnend wir wol ermässen, wie wol es deß handelß halb by u.f.g. stadt. Sagend deßhalben gott lob und danckend u.f.g. deß früntlichen schrybens und ermanens. Wöllend ouch deß zuͦ guͦtem alle zyt yndenck sin und mitt gottes gnad getröst inn erckanter warheyt beston und fürfaren, wie wir dann bißhar vil truͤbsal erlitten und noch, inn denen unß denocht gott trüwlich erhallten. Es ist ouch unser herrenn und oberen der statt und deß lands einmuͤtiger will und styfs fürnemmen, by angenomner warheyt mitt gottes gnad ze beharren. Bittend hie, u.f.g. wölle diß unser schryben für gut hallten, unß üch inn trüwen befolhen haben. Dann wo wir üch gedienen und liebs und gfallens thuͦn köndtend, wölltend wir u.f.g. willige sin. Gott beware sy. Datum Zürych, 11. martii 1534. Üwer fürstlichen gnaden underthänige Hanß Rodolff Lavatar, vogt ze Kyburg, und Heinrich Bullinger, praedicant Zürych. Dem christlichen, durchlüchtigen und hochgepornen fürsten und herren, h. Philipsen, lantgraven ze Hessenn etc., irem allergnädigsten herrenn.
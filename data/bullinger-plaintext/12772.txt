Salus a Christo, etc. Es ist nit gnuͦg, das du myr z’drincken gist, duͦmuͦst ouch z’essen geen! Ist als guͦtt byeinanderen. Dorum ich dyr, und besunder myn suppenschmidt, uich allen dancket. Sy wil sich ouch rytterlich und redlich mit den kynden mit yrem guͦttjar halten, sobald wyr fuͦr fyndendt und versorget ist. Dyn guͦttjar, das du von myr bist warten, flügt noch weiß nit wo. Der schwester gib den dicken zuͦ eynem zeichen eynes guͦtten säligen jars, das und min frow uich allen wünsch, dan wyr des nach dynem schriben wol dörffendt. Laaß här gan! Non vidi iustum derelictum. Saltem simus fortes in bello contra omnes insultus diaboli, etc. Minethalben ist es vast yn eym. An mitwuchen waß ich um halbe 4 daheim. Hat mich so vil geuͤbt, das es des anderen tags etwas mee mitterung, aber mit grosser muͤde hat. Uff huitt han ich verseen zuͦ Maschwanden mit predigen. An frytag han ich ußgen 17 lib. 4 ß. Han ich vertröschtet. Weer myr schier wäger gsyn, den zenden ze verlychen. Wie ichs anfan, gad es nüt myr uff. Als ich mein, schickst du myr ein stuck Capperer. Dargegen schickt ich dyr ein stuck Murner. Den versuͦch gegen einanderen. Nit mee, dan gott sig mit uich allen! Zum nechsten han ich dyr nit den laderlon von dem win gen. Hab den uberwächsel an den 5 gl., so sy dyr werden. Datum Sabatho. Uß dinem vilfaltigen schriben wil ich neen zuͦ gluͦben, was ich mein, das im änlich sig. Io. tuus. Synem lieben bruͦder, m. Heinrichen Bullinger zuͦ Zürich.
S. Hoc die ad me ex Augusta allatę literae sunt amicorum, privatis dumtaxat de rebus mentionem facientes, quibus propositio Caroli primae illius comitiorum sessionis archiduce Maximiliano praefante et Calliopium quendam agente adiuncta erat, satis sinceriter scripta, quam mittere libuit, ut ea te non carere penes me certus fierem. In ipsa intelliges, quo spectent omnia. Frigide proponitur Tridentini concilii continuatio et aesca ad hamum attrahitur Germanicam libertatem tentatura, placeatne ista sentina errorum et factionum iam defessis et plus satis oppressis necne. De ordinario camerę iudicio omnia lubricissime proponuntur, et ita tractatur res omnis, ut ex animi sententia omnia se moderaturum caesar haud dubie decrerit et simul belli anteacti tragoedia miseriaque universa eo tendere perrexerit, ut ad papę et suorum nutum et votum abominatio omnis non rata modo, sed sacro etiam sancta fieret et diris poenis observanda orbi toto proponeretur, nisi vero credendum, quod in proponendo iniquum petat lumen illud Hispanicum, ut demum apud status aequum ferat. Dominus novit corda hominum, quamquam ego quidem aliud ex omni anteactarum rerum qualitate colligere apud me non possim quam artibus, factionibus clandestinis et plus quam tyrannicis plena esse apud omnes omnia. Exquiremus autem ex statuum responsione, cordisne ac animi aliquid habeat etiamnum Germania an nihil. Vale et exemplum, ubi legeris, remitte. Sangalli, 11. die septembris ocyssime anno domini 1547. Ioachimus Vadianus. Statuum responsionem quamprimum fuero nactus, nulla mora ad te deferendam curabo. Male enim perpetuo apud illos audit Helvetia et creditur tacito confe[c]to foedere, quod caesar molitur et, ut existimo, assequi[tur], etiam mox Constantiam, deinde etiam Helvetiam petitum iri. Caesar aegrotus et alienis alis suffu[ltus] in comitiorum sessione prima comparuit; sed in e[a] praeter personam, ut audio, momenti nihil. Granvel[la] mens et animus caesaris est, etc. Domino Henrycho Bullingero suo.
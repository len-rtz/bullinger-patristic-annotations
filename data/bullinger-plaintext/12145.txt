Fromen, erenvesten, fürsichtigen, ersammen und wysen, gnedigen lieben herren, min willig dienst, früntlicher gruͦß und alles guͦts sye u[wer] w[ysheit] bevoran bereit. Wie schmaͤchlich und grüwlich d. Martin Luther wider unsere kylchen, denen wir dienend, wider uns, ouch wider abgestorbne, fromme eeren, glerte lüt vergangens jars geschriben hab, ist mencklichem kundt. Deßhalb ich wol gedencken kan, das soͤlich sin schryben ouch u. w. fürkummen sye. Dorumb überschick ich u. w. hie gar früntlicher guͦter meinung unser kylchen bekanntnus des gloubens, verantwortung und unschuld, und bitt umb gottes willen, u. w. woͤlle uns ouch verhoͤren und, ob uns d. Luther by u. w. mitt sinem ungebürlichen schryben verleydet haͤtte, unser gebürlich, zymlich schryben dargaͤgen von u. w. eigentlich ermaͤssen werde. Und wiewol wir uns gaͤgen u. w. aller früntlikeit, gebürlikeit und billikeit versaͤhend, diewyl aber ettliche troͤwend, unsere buͤcher muͤssind uns undertruckt und verbotten werden, so bitten ich im namen aller dienern der kylchen hie Zürych umb gottes, der graͤchtikeit und goͤttlicher warheit willen, u. w. woͤlle soͤmlichen ungebürlichen anmuͦten, ob es an u. w. gebracht wurde, nitt willigen und vergünstigen, das wir unverhoͤrt mitt verbieten unser buͤchern verdampt werdint. Doctor Luther hatt uns und die unsern one alles unsers beschulden und one raͤchtmaͤssigen anlaß geschmaͤcht und alls wüssenhaffte kaͤtzer, ja alls die aller ergiste lüt verdampt, die keinen artickel des gloubens raͤcht gloubind, etc. Billich ist es, das unsere antwort und unschuld dargaͤgen ze verhoͤren nitt abgeschlagen werde. Und so u. w. uns hierinn gnedicklich erhoͤrt, hoffend wir, gott werde das rychlich widergelten. Dann wo wir u. w. uns immermee mitt underthaͤnigen diensten danckbar bewysen koͤndent, woͤltend wir gantz trüwlich und willig thuͦn. Hiemitt bitten ich u. w. gantz demuͤtig und früntlich, sy woͤlle diß min schryben sampt dem buͤchlin gnedicklich und guͦtwillig von irem willigen dienern empfahen und zuͦ guͦtem uffnemmen. Gott der allmaͤchtig woͤlle u. w. sampt iren zuͦghoͤrigen allen in sinen gnaden trüwlich erhalten. Datum Zürych in der eydgnoschafft, 12. martii anno domini 1545. U. w. alle zyt williger Heinrych Bullinger, diener der kylchen Zürych. Den frommen, erenvesten, fürsichtigen, ersammen und wysen herren burgermeistern und radt zuͦ Franckfurt amm Mayn, minen gnedigen, lieben herren.
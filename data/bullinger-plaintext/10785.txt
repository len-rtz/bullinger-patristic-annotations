Min dienst etc. Yn yl. Vadiano ist von ainem burger von Sant Gallen, by der gschicht Thunis gsin, zuͦgsant worden, uffgeschriben die summa. Hab ich begert, mich lassen abzuͦschriben, üch sampt minem hern Rösten, och andern, zuͦͦzeschicken, zuͦ lesen. Hat mir bewilgt. Hab es gestert von der 9. stund morgen vor mitag bis zur 4. stund nach mitag abgschriben; darinn merckend dester bas etc. Witer, in still üch gezaigt, sagt mir Peter etc., er hab nächstmals ain brieff gen Zürich von dess aptz hoptman dem im Ainsidler hoff bracht; der hab im ain andern uffgeben. Alls Peter in dem hoptman geben, hab er in gfragt, was nüws, ob m[ine] g[nedig] h[erren] och usgschossen. Redt Peter: "Ich hör nain." Sagt der hoptman: "Der schript mir och alsso. Ecce homo habet virtutem, vere." Ich acht zum tail schuldig, sölchs in ghaim zuͦ zaigen. Witer die sag, dem graffen von Othigen syge kurtzer tagen sin schloss mitt infüren verbronnen. Achten 20000 g[uldin] wert. Item Basler botten sind uff liechtmess tag von ainem burger von S[ant] G[allen]zu Ulm gesechen mit etlichen hern an die predig gon. Maint etwar, sy habend den tag zuͦ Ulm gwisset, der in den dry tagen angangen sol sin von viler dingen wegen. Die sag och von Hans Tomans wegen von Rosenberg, der sol gwiss Ogspurg und Nuͦrmberg abgsagt haben, villicht allen bischoffen und sondrem adel, sy zuͦ schädigen; luͦgen, ob sis abweg thon. Darum er sich rechen, sol im vordrigen punt vergangen sin. Maint, sy haben in ghindert. Da aber die aber vermainen, was im alten punt verloffen, söllen sy inen helffen commedre. Item entlich sag, kay[serlich] m[aieste]t syg den 10. tag dis monatz gen Rom komen, sich vom bapst bekrönen lassen. Dann die sag, im werd ufghept, er syg nun ain krönter colonesyscher kayser und nit ain römischer. Es rit fil folck inhe; die sag, der hertzog von Payern, der bischoff von Brixxen und der apt von Wingarten (ist nit gfangen), der sol zuͦ Wien gsin, da dannen gen Rom. Etlich mainen, er schryg fast ain conciliabulum. Sind ir nitt min tötlicher find, so schribend mir nun ain wort. Ich hab Maister Löwen zen zuͦgschickt. Hat mir ainer krommet under üch. Hett etwan air ain wib one zen, der bruchs. Item mine fladerine messer haind ir wol ghalten. Min frow sagt, sy fröwid sy nit also. Schickend mir sy zuͦ und grüssend uns beden uwer kintpetern, die muͦter und volck, maister Kaspar, den trüwen, und andere. Actum Sant Gallen, uff den 15. tag hornung anno 35. jar. U[wer] williger Hans Vogler. An min fürgliepten Maister Hainrichen Bulligernn zuͦ händen.
Gratiam a domino. Retulit mihi d. Caspar Nazal, idem scribit et frater meus, venerandos dominos meos domum meam praefecto et oeconomo hospitalis designasse. Quod per me licebit, hac tamen condicione, ut alia mihi ordinetur nec antea eciam suppellectilem meam efferre cogar, quam sit mihi constituta et ordinata comoda et apta. Domum ludimoderatoris Binderi plane nolo; quamobrem, hic non scribam. Curate ac cavete, obsecro, ne mihi vel illa aut similis ordinetur; quod si minus, fidem et literas mihi datas appellabo. Synodus fratrum Gallorum decimo quarto maii me praesente Lauzannae celebrata atque foelicissime transacta est. Claudius Sabaudus Arrionissmum revocavit. Farellus, Calvinus multique alii fratres, viri pii ac doctissimi, malo huius heresis iniquius aspersi et insimulati sunt. Charolus, qui hanc tragediam movit, non ob eam solum, sed impia, vana et rara quędam alia communibus fratrum sufragiis munere suo privatus est. Non dubito dominos quoque hanc fratrum sententiam adprobaturos. Synodus item cogetur in urbem nostram huius mensis penultima sub noctem propter causam Sebastiani. Quam turbarit miser homo ecclesiam, haud dubie magno cum dolore brevi audietis. Cuperem alterum vestrum synodo nostra nobiscum esse. Operam dabimus, ne scindamur. Orate deum hunc fortitudinis ac pacis, ut efficiat, quo nihil adfectu, sed omnia iuxta suam voluntatem perficiamus. Bene valete. Bernę, 22. maii anno 37. Megand. totus vester. Bullingero ac Leoni, viris piis et doctissimis, amicis et fratribus suis observandissimis. Zurich.
S. Mitto hic Lęti nostri, utinam lętas, literas, quas nudius quartus accepi, valdeque miror, qui factum sit, ut per sarctoris nostri Thomę mulierculam, quę istic Studlerę hęreditatem cum aliis nonnullis adire voluit, non responderis. Per hanc enim ad te scripseram, simul autem et ad Gvaltherum et Curionem, quorum neuter quicquam rescripsit, ut suspicer propemodum nihil vos ab illa accepisse. De qua re valde cupio a vobis certior fieri. Datę sunt nostrę literę 24. maii. Scripseram et chirurgo vestro Ruͦffio, sed ille unus per hanc rursum respondit; cui iterum nunc scribo valde te rogans, ut epistolam nostram reddi illi cures. Novi plane nihil habemus, quod scribere ad te operę precium sit. De comitiis non dubito, quin Lętus ea ad te, quę ad nos quoque, scripserit. Expectabimus inde nihil aliud quam sumptum et preciosissimi temporis iacturam. Verentur nonnulli, ne nostrorum foedus in dissolutas scopas solvatur. Ego meliora spero, quamquam omnino aliter, quam fit, nostros agere opportebat. Verum ita semel, quicquid boni ad nos ex ista socordia redit, totum domini benignitati transscribetur, nec quicquam reliquum erit, unde humana sapientia glorietur. Ravensburgensis ecclesia satis superstitiose instituitur. Noluit enim senatus ad huius reformationem quemquam ex cęteris ministris Svęvię ecclesiarum et vicinarum adhibere, quod omnes schwermerico fermento infectos suspicetur. Igitur omnia ad exemplum Wittenbergensium et Norimbergensium effingunt, quanquam multi illic solidiora lubenter sequerentur. Tamen maior pars (ut fit) vicit non iudicio sed numero meliorem. Recepti sunt in nostrum fedus, de cuius tamen prorogatione nunc in comitiis consultabitur. Precemur dominum, ut passim omnes et meliora cognoscant et amplectantur. Saluta fratres et amicos. Salutant te nostri omnes. Bene vale. 8. iunii. Tuus Ambr. Blaurerus. Der kaiser hat den rinischen adel beschriben, sich purgiert, das er nitt der seye, der sich understande, sy zu dienstbarkait ze dringen, wie er inen ingebildet werde, sich vyl guts empotten, etc., daneben ain summ gelts von inn gebracht mit verwenung, das er sy freyen welle, domitt sy von den fursten nitt geschetzt werden. Das will aber ain new bruderessen werden und zu vyl zwytracht dienstlich sin. Hęc ex Argentorato ad me scribuntur. Bullingero suo.
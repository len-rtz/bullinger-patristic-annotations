Salutem in Christo, charissime Bullingere. Rursus deserere incipitis preces, vota fratrum vestrorum, qui hic iam finitimi sumus Turcis. Buda dissita est a nobis 50 ferme mill[iaribus] firmissimis munita praesidiis Turcarum, duces vero imperii castra posuerint 6 mill[iaribus] supra Budam, non audent signa conferre cum Turcis. Diu eiecti essent nostri ex Hungaria, si licuisset Turcis pre multitudine aquarum ascendere novis exercitibus Budam. Tota estate actum est nihil. Decem ferme millia scortorum sunt in castris nostris. Iohannes Eysleben supremus concionator est in exercitu nostro, cui adiuncti sunt duodecim evangelici predicatores. Quottidie fit sermo. Nos, inquam, plane meticulosi essemus, qui hic inter Charibdim et Scyllam habitamus - ab una namque parte imminet crudelissimus hostis, a tergo, hoc est in Bohemia, territat nos pestilentia -, nisi confortaremur vestris sanctis commentariis. Ex illis discimus mortem christianorum nihil aliud esse quam permutationem vitę deterioris in longe meliorem. Qui deum vere amant, cupiunt dissolvi et esse cum eo. Quandiu hic vivimus, quottidie magis ac magis adfectibus impuramur, quod omnibus dei cultoribus permolestum est. Tigurina scripta docent nos ex sacris litteris mortem nobis non esse timendam, sed summo gaudio expectandam. Dici non potest, quantus in nostra terra metus, quantus terror mortis. Clauduntur in omnibus civitatibus Bohemis et Wratislaviensibus; nam et apud eos aiunt esse pestem fores, cum tamen non ubique in Bohemia sit pestis. Fit hec prohibitio magno consensu concionatorum. Hic licet reperire nullum, qui contemptum mortis doceret; omnes ad nomen mortis et ad eius mentionem consternantur. Quanta hic penuria sit doctorum, nemo scribere audet. Uxoris mee frater duos annos egit Wittenberge, rediit Terentianus nec principia vel Grecę vel Hebraicę linguę attigit, ad quę ego multum adhortabar; sed surdo cecini. Nos, qui dei benignitate vestros adsecuti sumus libros, vobis omnibus maximas agimus gratias. Deus dignetur sua beneficentia, misericordia et gratia vos tueri et conservare. D. Chuonradum Pellicanum, Leonem Iude, Theodorum Buchman, Casparum Megandrum cupimus salvos esse in Christo. Unam et brevem petimus salutatiunculam. Datum Zittę in marchionatu Superioris Lusatie, anno etc. 1542, vigesimotertio die mensis augusti. Osvaldus Pergenerus a commentariis, Laurentius Neumann, Celestinus Hennig, Onofrius Hertzog Svevus, Fridrich Helvetius, Chuonradus Nesenus licentiat[us], qui Tiguri fuit, Bartho. Benesß Bohemus et alii multi fratres, qui pie de vestra doctrina sentiunt. Vere pio et erudito viro d. Henricho Bullingero, amplissimę ecclesię Tigurinę episcopo, amico et fratri suo in Christo charissimo.
Gracia et pax per Christum etc. Semper te plurimum valere libentissime audio. Interim nichil novarum rerum hac vice apud nos, que vel te rescire[!] vel delectare possint, novi, preter quod in dominorum nostrorum Bernensium votis sit communem per totam eorum diccionem fidei confessionem agere. Faciat deus, quo per universum Helveticum agrum in melius etiam bona voluntate dei componantur. Sed audi, quid velim. Est communis equidem fama apud nos, Wittenbergensem nempe ducem per totam diccionem suam evangelium, quantum citra omne[m] tumultum fieri potest, ut predicetur per suos, sumopere curare. Unde omnes, qui sano sane tamen favent evangelio, apud ipsum promoveri posse et rursus ex malicia resistentes expelli nemini dubium est. Eiusmodi ita sint necne, ingnoro[!], te autem cercius scire nequaquam hesito. Retulit et deinde proximis hiisce diebus ad nos nuncius Wittenbergensis, vir cum pius tum satis constans, quomodo per totum ducatum defectus sit non parvus concionatorum et fere usque ad trecentos. Unde satis certum, quin si qui nostracium Wittenbergensium cum mores tum gravitatem itineris sufferre possint - facile eos pro modulo suo condicciones reperturos affirmavit. Ex quo bii duo fratres permoti hactenus in Solodurnensium diccionibus concionandi munere functi proximoque tumultu eiecti illuc deambulando se conferre statuerunt et ita talibus mediis, utcumque tandem illic se res habeat, aliqua saltem ex parte perquirere. Adque enimvero summa necessitas eos adegit. Est enim iam annus, ubi penitus omni condiccione caruerunt. Quod interim inopiam, imo famem cum pueris perpessi, non scriptu opus est, sed interim tu cogitare potes, quid paciendum, que absurda audiendum, que tandem angustie hunc manent, qui nichil habet, nichil callet, quo possit domi suo succu vivere, sed plane ita a gracia aliorum in totum pendere[!]. Verum interim quum nullius in toto ducatu noticiam habeant, cum quo negocium conferant, rogant tuam humanitatem, ut pro singulari ingenii tui perspicacitate commendaticias ad Blarerum vel Otherum litteras exhibere velis, ut quo iure quave iniuria a Solodurnensibus eiecti, pernoscatur. Et ego, ut dingni[!] sunt, tibi commendatos habere velis, rogo. Sunt sane viri cum pii tum satis docti, dingni[!] certe, in quos eiusmodi beneficii[!] colloces. Vale una cum uxore et pueris tuis. Salutat te et uxorem tuam coniux mea. Ex Aragia, 26. octobris. Ioannes Zender, ex animo tuus. Non minus integro quam erudito viro M. Heinrico Bullingero, apud Tigurinos concionatori, amico et fratri haud vulgari.
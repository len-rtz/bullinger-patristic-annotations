Salve, mi venerande Bullingere. Accipis hic epistolam, unde intelliges, quo loco sit causa filii quęstoris vestri. Senator et vir valde bonus est Augustę, cui id negocii curandum dederam. Nepos tuus ex fratre alium artis magistrum Sangalli amplexus non iam hic agit nobiscum. Male me habuit, quod passus est pellici sese Sangallum; quod si in tempore rescissem, certe, si nihil aliud, remoras tamen conatibus istis malesanis iniecissem. Hardenbergius Argentorato ad me scripsit se ad te misisse Institutionem ecclesię Frisię orientalis, cuius author sit d. Ioannes a Lasco; eam rogo, mi frater, ut mihi quoque, ubi integrum erit, legendam mittas. Abiturientem sororium meum, qui domum festinat, remorari non audeo. Ulme conventus erit urbium 24. novembris. Wirtembergen[sis] Esselingiacen[ses] cives aliquot in vincula coniecit, deinde etiam aliis nonnullis nescio quam vim infert. Bucerus valde apud me deplorat ecclesiarum nostri sęculi miserandum valde statum, ut vere profecto est; atque utinam tam mederi esset facile quam istuc agnoscere! Quidam scribunt ad multos consultum videri, ut omnes ad ecclesię Tigurinę condemnationem conspirent etc. Sed, ita me deus amet, ne quid suspiceris, nihil tale vel a Bucero vel quoquam alio tibi de facie noto ad me scriptum etc. Sed valebis iam cum tuis omnibus, quibus me commendo. Salutant te nostri omnes. Propediem plura. Constan[tiae], 19. novembris 1544. Tuus Ambr. Blaurerus. Clarissimo viro d. Heinricho Bullingero, Tiguricen[sis] ecclesię episcopo, fratri venerando atque charissimo.
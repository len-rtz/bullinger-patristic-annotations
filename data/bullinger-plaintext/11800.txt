Gratia Christi tecum. Valde se nobis extra tuam commendationem suis ipsius moribus et dotibus commendavit Wigandus hic noster, cui utinam pro votis adesse licuisset! Certe haud commisissem, ut in officio nostro quicquam desideraret. Sed, quę mea est infelicitas, identidem eiusmodi negociis distrahor, quę nullam mei rationem habentia non in aliud tempus confectionem suam reiici ferunt, verum mox ut expediam, vehementer me urgent, scriptitationem istam literarum intelligo, quę mox, ubi tabellarii adsunt - adsunt autem et sępe et intempestiviter - transversum me rapit quantumvis aliis intentum, ut iam nec meus nec aliorum, qui praesentes adsunt, esse queam. Habent igitur semper, quod mihi ignoscant advenientes amici et fratres in non plene facto officio. Ignoscet et Wigandus hic, valde egregius adulescens et plane dignus, qui humanissime ab omnibus bonis et doctis tractetur; faciet autem istuc lubentius, si tu hic mihi fueris patrocinatus. De Bucero hoc ipsum scribo, quod prius, potuisse illum aliter multa tractare ac debuisse quoque, si rem ipsam expendamus, sed pro loci istius, ubi agit, et personarum, quas nosti, ratione boni consulendum esse, quod scripsit, quum certum sit domini gloriam toto corde ipsum quaerere longeque abesse ab omni malicia. Mitto libelli istius posteriorem partem, quam ipsam quoque, ubi commode licebit, remittes. Quę in Ioannem polliceris, magno desiderio expectamus. Interim autem vehementer dolet, quod nihil habemus miseri et steriles, unde vicissim tibi gratulari possimus, atque utinam dominus occasionem aliquam istuc faciendi quamprimum nobis suppeditet! Nihil profecto magis in votis est tot tibi iam pridem nominibus obstrictis. Dominus ipse sit merces tua multa in cęlis. Mitto literas, quas postremas iam ex Augusta accepi; praeterea nihil nunc est, quod rescire te magnopere referat. Sunt apud nos omnia satis tranquilla. Certo iam nobis constat rumorem de caesaris morte vanum fuisse. Salvere te multum iubent seque tibi commendant germanus frater meus cum Zviccio cęterisque amicis et administris nostris in domino. Dominus et communis servator noster Christus te cum omnibus tuis incolumes, firmos fide ac spiritu ferventes diutissime conservet. Amen. Saluta meis verbis optimos fratres Pellicanum, Gvaltherum, Theodorum, Megandrum, Fabritium, quorum piissimis precationibus iuvari apud dominum totis animis cupio. Bene vale, cor meum et anima mea in domino. Constantiae, 15. iunii anno 1543. Tuus Ambrosius Blaurerus. Si quem forte bonum et eruditum virum nosti, qui in optimi Bonifacii locum suffici posset, age fac, ne me cęles; nam omnibus modis consultum cupio Augustanorum ecclesię. Clarissimo domino Heinricho Bullingero, venerando suo vereque summo amico. Tiguri.
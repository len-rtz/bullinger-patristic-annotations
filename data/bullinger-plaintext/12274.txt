Gnad und frid, etc. Sonders vertrauwter, fürgeliepter herr und bruder, auß unserm bruͤderlichen glouben, so wir under ainander habend, und hoͤchstem vertrauwen gib ich euch zuͦ vernemen, das die protestierenden reychstend für guͦt angesechen, sich by allen andern dem evangelio Christi anhengigen (ob die wol nitt in irer ainigung seind) zuͦ erkundigen, wes sy sich, im fal so sy von wegen der ungehorsami gegen dem paͤpstischen concilio angriffen wurden, versechen sollen. Und ist demnach meinen herren bevolchen, soͤlichs an den evangelischen aidgnossen und ettlich anderen zuͦ erfaren. Derhalb auch diß nechst kunfftig tag meiner herren bottschafft bey den eweren erscheinen und diß sach werben wird; welchs ich dann für ain sonder gnedig gottes schickung, ausß deren vyl guͦts erwachsen mag, by mir selbs halten muͦß. Dann wa die eweren diß orts den unsern mitt ainer christlichen antwurt, als ich mich dann gern versechen will, begegnend, were ich getroster hoffnung, es wurde dardurch vyl fruntschafft und guͦts willens erweckt und vyl ubels auff kunfftigs verhuͤt. Sonderlich möchte das insuave dissidium sacramentarium dardurch etwas gestillt und gemiltert werden, wie ir demnach als der verstendig selbs besser dann ich die rechnung machen moͤgt. Darum wellt by den eweren daran sein, damitt sy diß werbung nitt verachtind noch inn wynd schlachind, sonder sich christelicher gepuͤr nach hierinn beweysind. Ist von unnöten, euch hierinn weyter anlaitung ze geben, wie man ain feine und zuͦ vyl guͦtem erspriessliche antwurt geben moͤchte. Dabey obtestier ich euch per nostram fidem, so theur ich kan, ir wellt diß mein schreiben mitt kainem wort vermaͤren, so meiner herren gesandter, der Mattheus Molckenpur, zuͦ euch kommen wurt; dessgleichen auch nitt gegen ewern herren, es seye dann gegen den zwayen burgermaistern mitt geding, das sy sich meiner person gegen nieman vernemenn lassind. Nitt weniger obtestier ich euch, das ir by gemeldten herren zum fleyssigsten anhalten wellind, damitt sich iren kainer gegen gemeldtem meiner herren gesandten mitt ainichem wort des handels meines vetters der kriegsrüstung halber vernemenn lasse, dann der gesandt kain wort, sollt ir mir warlich glouben, davon waist. Und wurde meinem lieben vetter zum hoͤchsten beschwaͤrlich sein ausß vyl ursachen. Wiewol angeregter Mattheus ain frommer, theurer mann und unß baiden lieb, ist doch kainswegs ze thain, das ir ime von disem meinem schreiben oder von gemeldter sach etwas anzoͤgind. Will michs ouch gentzlich versechen, ir werdt wie bißanher trüw und glouben halten, damitt wir ainander weyter auch vertrauwlich all ding nach der zeyt gelegenhait eroffnen moͤgind; dann es werden sich noch seltzam krumm hendel inn kurtzem zuͦtragen. Mein lieber vetter tragt grosß verwunderen, wie alles, so er mitt ewerem burgermaister Haben gehandelt, dermassen ersessen seye. Er bericht mich, das im der herr Hab letschlich geantwurt, der herr Lavater seye nitt anhaim; sobald er komme, welle er alles mitt ime handlen. Sydher aber ist imm weyter nichts geschriben worden. Das macht dem mann, wie er dann warlich kluͦg und verstendig ist, allerlay gedancken. Wellt, wann es sich schickte, ir fragten etwa von weyt ussen umher, wie diß sach stönde, so irs anders mitt fuͦgen köndten; wa nitt, so lassts beruͦen. Ich wellt aber danest gern uss nitt geringen ursachen wissen, was man gesinnet were gegen meinem vettern, ders doch warlich und gewiss guͦt, ja zum besten maint. So kan ich euch nitt verhalten, das von ettlichen mitt grosser nachred der eweren gesagt wurt, wie dem newerwelten landtvogt im Thurgoͤw von ainem rath bey euch ausstruckenlich bewilliget und erlobt seye, schanckung und gaaben ze nemen, aussgenommen von den parteyen, die in rechtfertigung gegen ainander standind, etc. Da wurt so vyl von gereddt, das irs nitt globen köndt, von ettlich andern aidgnossen und auch den unsern. Und bitt euch deshalb freuntlich, mich soͤlichs mitt gründ zuͦ berichten, damitt ich und ander euch wissend (so es nitt war) zuͦ versprechen, oder wa es (des wir unß nitt versechend) die warhait were, mittlyden mitt euch ze haben; dann ir und ander des on zwyfel grosß missfallen tragen werden. Newer zeytung nichts sonders, dann das uff yetz prima septembris ain bundtstag zuͦ Werdt wurt. Wellte man gern widerum ain schwebischen bundt machen und die protestierenden auch hinein bringen. Aber man tröst mich wol, sonderlich Ulm und der burgermaister Welser von Augspurg, das sy hoffen, die unseren werden sich dahin nitt bewegen lassen. Im november soll das bewilliget von kai. mt. gespraͤch angehn. Ist nichts dann ain butz und schein, damitt kai. mt. nitt gar um ir authoritet und ansechen komme. Wirt doch die widerwertigen gar nichts bynden, wann die colloquenten (das doch nitt müglich) aller ding verglichen wurden. Allso muͦsß kost und zeyt verloren werden. Gott erbarme sich der jemerlichen handlungen und das nieman ouch mit grossem seinem schaden will wytzig werden, etc. Der kaiser und Frantzoß (schreibt mir der Welser) sollend zuͦsammen kommen und grosß sachen practicieren; aber der herr wirdt sampt den seinen wol vor inen allen beleyben, etc. So wisst in vertrauwen, das sich der konig ausß Engeland gegen den unseren vernemen lassen, sover sy entlich entschlossen und des willens seyen, in das pepstisch concilium nitt zuͦgehellen, welle er zweymal hunderttusend guldin gen Brunschweyg erlegen. Die moͤgen sy angreyffen und brauchen, wa sy des conciliums halber solten in fahr kommen. Dargegen, wa er desshalb angriffen wurde, sollend die unseren ime ettlich tausend knecht (ist mir abgefallen, wie vyl) zuͦschicken an end und ort, dahin er sy beschaiden werd. Well er sy darnach selb besolden. Yetzund ist abermal min gantz freuntlich bruͤderlich bitt an euch, by den buͦchtruckern by euch zuͦ erkundigen, ja sy dahin zuͦ vermoͤgen, das sy dem guͦten, armen, frommen gesellen bey unß die buͤchlin, so er zum tail schon truckt, aber noch nitt ausgehn hat lassen, zum tail noch trucken wurde, deren ettliche unser frommer doctor Hans selig gemacht, ettliche ouch andere bey unß moͤchten gemacht haben und noch machen, nitt nachtrucken wellen, und mich desshalb verstendigen, wes sich der unser zuͦ inen ze versechen hab. Es lygt im sein narung daran, und were meines erachtens unfreuntlich, so ainer den andern dermassen in schaden füren wellte. Des Froschowers hab ich nitt sorg; er hat vyl bessers zuͦtrucken. Es moͤchtends aber ander by euch thain. Derhalb, wellt meinem vertrauwen nach handlen und mich, was sich der unser zuͦ versechen hab, furderlich berichten, beger ich, um euch bruͤderlich und christlich zuͦ beschulden. Sagt den ewern allen vyl dienst, guͦtz und gruͦtz von mir, und hapt unß gegen dem herren allzeyt in getruwem fürpitt christelich für bevolchen. Ich hab mich diß Zuricher bottens nitt versechen und allso alles in grosser yl geschriben. Haltend mirs zuͦ guͦt. Datum, den 27. augstens 1545. Theodorum nostrum, ubi nostris verbis reverenter salutaveris, admone, ut molendinarum rationem, cuius apud nos mentionem inter pocula sed seria tamen iniecit, quamprimum ad nos mittat, supra modum nobis hoc nomine gratificaturus, etc. Tuus A. Bl. Legi in literis boni cuiusdam et eruditi viri, quod Vadianus noster ad quendam scripserit sibi vehementer dolere, quod Tigurini sui Lutherum, virum de ecclesia Christi tantopere meritum, tam indigne tractaverint; id quod, ut egre adducor, ut credam, ita scio virum illum minime vanum haudquaquam ex suopte capite confinxisse. Abiturientem nuncium remorari non ausim. Gvalthero nostro dic me diligenter curaturum, quod demandavit. Clarissimo viro Heinricho Bullingero, f[ratri] venerando atque [charissimo].
Doleo, mi Henrice, scripta mea sic cecidisse, ut cuiquam λογομαχίας speciem sint praebitura, a qua vehementer abhorreo, utpote qui sciam collationem debere esse inter servos dei, non altercationem. Simpliciter ego et, ut puto, vere quaedam proposui scripturis firmata, nempe magistratui (praesertim ut nunc fere sunt, apud quos rerum summa est) ecclesię Christi excommunicationem non esse committendam, quod hi, si possent aliqua honesta aut saltem excusabili ratione, Christi doctrinam e medio tollerent, quodque magistratus et ecclesia res sint diversae. In utraque propositione satis me explicui, quid velim. Scio magistratum esse ministrum dei nec loquor de tyrannico solum, quem tu mancum et mutilum adpellas. Loquor de magistratu, qui bonus sit sive malus: Minister est dei. Sed et bonus esse princeps potest, qui tyrannus non sit quique officio suo recte fungatur, qui tamen inter ecclesiam Christi externam non sit inscriptus. Qualis fuit Cornelius Act. 10 [1ff], Ioseph Arimathęensis, Nicodemus, Gamaliel. Et latro in cruce Christum confessus fidelis fuit, sed non in ecclesia. Res diversas voco et distinctas, ubi alterum sine altero esse et subsistere potest. Iuventa et senecta res sunt diversę, licet iuvenis possit fieri senex et senex repuerascere. Vinum et aqua res sunt longe diversissimę, utcunque Christus in Cana aquam in vinum et deus vinum in aquam convertat aut convertere possit. Iam si quis contendat hoc se non intelligere, is nimirum funem contentionis ipse nectit, non ego, qui vera dico. Omnia operatur unus idemque deus, sed diversis mediis. Regnum terrenum et corporale administrat per magistratus et principes, ecclesiam et regnum coelorum per apostolos, quibus regno terreno interdicit: «Vos autem non sic» [Lk 22,26]. Principibus ecclesiasticarum rerum nihil commisit, sed gladium. Quidquid ergo pure corporale est, sub magistratum pertinet, quidquid ad animas, sub proceres ecclesiae. Hic nolo dicere, mi Henrice, quod potestas quaedam sit in ecclesia super animas, quam solus deus habet, sed officium apostolorum animas maxime spectat, non res corporales. Nam tametsi multa sint in ecclesia corporalia (non enim omnino deponit corpus christianus), tamen ita sunt corporalia, ut quodam modo animum respiciant. Coena res corporalis est et baptismus. Ibi enim est aqua, vinum, panis, sed haec in spiritum dirigunt ac manu ducunt obiecta sensibus. Verbum per apostolos praedicatum res est corporalis. Ore enim formatur sermo, at sic, ut a deo proficiscatur et in deum ducat. Sic de excommunicatione. Quidquid igitur ad religionem pertinet, hoc intactum maneat ecclesiae et eius ministris. Nam si res divinae apud gentes idololatras non magistratibus, sed sacerdotibus, magis, auruspicibus, druidibus committebantur, a quibus et magistratus consilium mutuabat, quanto magis hoc decet in nova lege apud christianos, ut res religionis non magistratui, qui prophanas res tractat, committantur? Eatenus ergo res sunt diverse magistratus et ecclesia, ut Christus, cuius regnum non erat de hoc mundo, noluerit inter fratres hereditatem partiri nec apostolos quidquam mundanę administrationis attingere. Excommunicatio ergo, quantumvis multa sit corporalis, ecclesiae, ut puto, est, non magistratus. Eiicere enim ex ecclesia iterumque admittere proprie ad magistratum non pertinet, sed ad ecclesiam. Hoc ex 1. Cor. 5 [1ff] satis liquet, ubi Paulus ecclesiam, non magistratum iubet excommunicare fornicarium. Et Christus dicit: «Dic ecclesiae» [Mt 18,17]. Iam si quis contendat magistratum esse ecclesiam, is authoritate scripturae id faciet, non propria. Adhuc enim sub iudice lis pendet. Nec id satis erit ad confirmandum hoc dictum, quod doctissimus vir Zuinglius, praeceptor meus venerandus, magistratui hanc potestatem dedit iussitque, ut ecclesia essent [!], etiamsi ego aut alius quispiam adstipulatus sim. Non enim fieri hoc debebat absque totius ecclesię consensu. Haec non scribo, mi Henrice, ut doctissimi hominis vel facta vel dicta sugillem, sed quod putem nullius hominis authoritatem tantam esse debere, ut scripturę sanctae praeiudicet, nec nos in cuiusquam hominis verba adeo iuratos esse debere, quin repugnante scriptura liceat libere ab eo dissentire. Porro, qualis fuerit tum, dum ei demandata est, qualis iam sit senatus, non refert recensere, cum vel cecis notum sit. Ecclesiam vero Christi talem rem esse, qualis respublica Platonis, quae verius imaginari quam videri possit, ego non puto. Nam apostoli ecclesiam habuerunt veram, ut puto, non imaginariam. Nec ego talem cupio, in qua non sint peccatores, sed puto in ecclesiam Christi neminem pertinere nisi poenitentes - quum poenitentes dico, annon agnosco peccatores? -, neminem recipi debere, qui sit publicus Christi hostis, sed qui Christum profiteatur unicum salvatorem, qui in Christum credat. Nemo quaerit absolutam perfectionem, nemo quaerit omni ex parte beatos. Hoc vero omnibus votis conandum est, ut ad perfectionem enitamur. Quare pernitiosum hunc sermonem iudico: «Wir wärdend dwält nit anders mögen machen, dann wie sy von anfang was.» Vellem, ut ab huiusmodi sermonibus nobis temperaremus. Nam hoc securitatem parit, non studium pietatis. Si mundum non possumus mutare, quid ergo praedicamus? Ad quid evangelium, quod ad novam vitam vocat, proponimus? Deus transtulit nos de regno tenebrarum, de potestate satanę in regnum lucis et dilecti filii sui. Christus elegit nos de mundo, et eius doctrina nihil aliud est quam mundi innovatio. Paulus dicit: «Nolite conformare huic sęculo, sed ambulate in novitate vitae» [Röm 12,2. 6,4], et: «Christianus nova est creatura» [2 Kor 5,17]. Quid sibi ergo vult hoc verbum: «Wir mögend dwelt nit anders machen»? Imo in hoc maxime laboramus, ob hoc omnia patimur, ut mundum innovemus, ut a mundo ad Christum vocemus. Scio, mi Henriche, te hic posse suffugium quaerere et elabi. Sed te per Christum rogo, ut dialectica et rhetorica arte non ad captionem, sed ad gloriam dei, ad aędificationem ecclesiae, ad clavem scripturarum utare. Relinquamus contentionem, veritatem apertam amplectamur et studeamus, ut ecclesia sit Christo digna adque perfectionem enitatur. Nam fomenta oscitantie et securitatis praebere non convenit. Hoc magis curandum, ut in dies sanctior et purior fiat, ut adolescat ad plenitudinem Christi capitis sui. Tu vale et me tibi habe commendatum. 1532.
S. D. Reddidit ammannus Voglerus omnia, quae credidisti, domine colendissime, tum etiam responsionem tuam de silentio tuo, qua mihi satisfecisti, quamquam interim de fide et amicitia tua erga me nunquam dubitarim. Aegre profecto tuis careo et ideo nonnunquam querelam instituo. Scio autem, apud quem loquar. Libellum Lutheri beatae memoriae, ubi ocium nactus fuero, legam; ago interim gratias, quod eo me donaveras. Audivi sane non sine dolore, quid evenerit vestris; sed nostri nunquam deerunt Sangallensium urbi, cui ex animo bene volunt. Coguntur perfrequenter nostri quoque devorare, quae aegre concoquunt. Wer mitt groben puren ze handlen hat, der muͦß mengs unvernünfftigs ynnemmen. Non nescis, opinor, dominica proxima comitia celebranda fore Aaroviae ab urbibus; sed hodie eius rei gratia, ni fallor, ad vos missus est tabellio. Ex Inferiore Germania nihil habemus, quod ignores. Dani, Svedi et Lacustres urbes caesaris Brabantiam infestare dicuntur, quibus obviam eunt dominus a Büren et Martinus Rossheymius, qui alioqui caesaris castra erant sequturi. Hodie finivi 9 libros commentariorum in evangelium Lucae, quos inscripsi d. Ioanni Welsero, consuli Augustano. Intra quadriduum absolventur; restant enim 4 folia imprimenda. Froschouerus non abibit Francfordiam propter pericula itineris. Caetera adiiciet Voglerus. Vale. Tiguri, 24. augusti, anno 1546. Bullingerus tuus. Has, quaeso, literas Constantiam perferri curato. Clarissimo viro d. d[octori] Ioachimo Vadiano, consuli Sangallensis, domino suo colendissimo. Sangallen.
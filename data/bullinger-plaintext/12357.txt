S. Quamvis brevi forte ad vos sim reversurus, non possum tamen te non in tempore de rebus meis facere certiorem. Concionatus sum hactenus de testamento dei, quem locum ita disposui, ut in ipso praecipuos religionis articulos tractaverim. Deveni ergo ordine ad utriusque testamenti sacramenta. Explicavi post alia etiam coenae negotium simpliciter et pure. Qua re adversarii (Musculus scilicet cum suis complicibus) ita commoti sunt, ut mira erga me coeperint consilia, nec potuerint etiam suam illam virulentiam celare. Vocati sunt ergo a senatu 23. huius mensis concionatores omnes, et graviter omnibus interdictum est, ne vel ullo signo malevolentiam suam erga me manifestent. Habuit longam et disertam valde contra eos orationem consul Welserus. Obiecit eis superbiam, praesertim Musculo, et de primatu contentionem; qua re Musculi ulcus ita tetigit, ut sibi non potuerit temperare, sed in virulentissima eruperit verba vixque a Cellario et caeteris fratribus potuerit compesci. Crastina statim supplicationem (ut vocant) consuli obtulit, petens dimitti, et se multas habere causas iam pridem etiam ortas et veteres, quibus motus dixit se non posse amplius huic servire ecclesiae. Quid tamen futurum sit, ignoro. Haec hodie acta sunt. Caeteri fratres, Mecardus, Flimnerus et Traberus, Luteriani toti et Musculo magis infecti, ita me oderunt, ut nihil supra, saltem quod Tigurinus sum; de caetero nihil habent, quod conquerantur, nisi quod forsan metuunt suis honoribus aliquid decessurum me praesente. Hoc ergo unum cupiunt et quaerunt, ne recipiar, sed eiiciar iterum. Ego, qui semper pacis studiosus fui, etiam hic ago, quicquid possum, ne tanta discordia dissolvatur ecclesia; et dubito prorsus, quid mihi agendum sit. Hinc me discordia fratrum, ecclesiae offendiculum, insidiae ac pericula privata torquent; hinc rursum ecclesiae me miseret huius, quae pios multos habet, quam doleo veritate destitui et desolari. Praescripsit Bucerus formam, quae concordia vocatur. Aedita est anno 1535, cuius praesidio nunc machinantur omnia, cuius ego verba (quamvis non omnia) recipio, modo liberum sit ea pie populo (ut tu in tuis recte mones literis) interpretari; quod si mihi concessum non fuerit, nunquam manebo. Caeterum perscripsere quidam Francofurtum ad principis electoris Saxonici et landgravii consiliarios Tigurinum vocatum, hinc turbari ecclesiam et concordiam, infringi foedus, etc. Hoc ad senatum nostrum perscriptum est et exprobratum eis. Respondent illi constanter et, quare hoc fecerint, reddunt rationem. Legi enim ego literas. Scripserunt item legatis, quos ipsi habent Francofurti (inter quos et d. Nicolaus Maior), ut diligenter inquirant, a quibus haec evulgata atque ipsi apud principes delati sint, et ut in tempore haec significent ipsis. Hac de causa timens sibi Musculus prior abitum meditatur, qui tamen propter offendiculum ei non concedetur. Mecum praeterea adhuc nihil actum est. Conquęsti sunt fratres (quia aliud quaerere non potuerunt) me praeter morem eorum nondum praesentatum, ut vocant, nec examinatum esse. Senatus se talia et tanta de me habere testimonia respondit, ut supervacaneum eis visum sit me examinari; ad haec totam ecclesiam iam posse de mea fide, eruditione et gratia a domino data testari. Quid ergo opus sit adhuc examinatione? Tamen, ut satisfieret eis, volunt, ut breviter me eis exponam. Quod, quando futurum sit, nescio adhuc. Brevi tamen puto post ferias. Eo facto spero finienda negotia mea. Audis ergo, vir clarissime, in quantis versetur hae ecclesia aerumnis, cui nescio praesentia an absentia mea melius consuli possit. Dissidium praesente me nunquam cessabit, et cives, etiam alias factiosi, suas sequentur partes. Vellem ergo, ut magistratus noster Tigurinus nec se nec suos his immisceret turbis, quo minus suspectum esset domini negotium. Quamdiu enim vel nomen saltem Tigurini manet Augustae, suspecta erit haec ecclesia nescio cuius schwermeritatis, et posset commodius per alterius nominis homines aedificari. Fac ergo, obsecro, ut rebus his in tempore consulatur. Paratus ego sum pro nomine domini mei agere et ferre quidvis, modo aedificem. Sed profecto Tigurinum nomen parum Augustae aedificabit praesertim stringente iterum suo impuro in nos stilo Luthero, quem aiunt contra Tigurinos iam aedidisse vel aedere librum satis magnum, quem tamen nondum vidi. Curabo tamen, ut, si possim habere exemplaria, mecum feram. Qua re multorum animi suspitionem iniquam de nobis capient. Dominus tamen dabit his quoque finem, qui frequentibus nobis exorandus est precibus, ne veritatem supprimi sinat. De rebus novis plura forte scribet d. Laetus, qui eas me melius novit. Tantum enim hisce meis vexor negotiis, ut nova parum curem, nisi quatenus cuivis vigili et pastori curanda sunt. Caeterum literae tuae nuper ad me missae fuerunt mihi gratissimae, nisi quod adversam tuam praedicarunt valetudinem. Dominum oro ex animo, ut te nobis restituat et in multam aetatem incolumem conservet. In te enim magna ecclesiae sita est spes. Proinde pro te orare non cessabit. De Musculo bene mones. Agam et concedam, quod possum. Quod non possum, constantia vincam. Caeterum de rebus omnibus plura audies, ubi venero. Haec raptim scribere volui, ne nescires, quid mecum ageretur. Tibi vero, Bullingere doctissime et charissime pater, me commendo. Tu me commenda domino, ut spiritu suo animum meum certe perturbatum erigat et confortet. Salutabis meo nomine familiam, d. Rodolphum Gvaltherum, fratrem charissimum, et alios [pios et] doctos. Salutant te d. Cellarius, d. Bernhardinus [Ochinus], Bethuleius et d. Laetus, qui tamen ipse scrib[et. Bene val]e. 24. decembris 1545. Augustae Vindelic[orum]. Tuus ex animo Io. Hallerus. Postquam haec scripsi, suasit d. Laetus, ut adhortarer te, ut ad Landgravium scriberes et gratulareris ei de sua victoria, quo erga veritatem nostram propensus et benevolus esse pergeret, ubi videret suam etiam nobis curę esse salutem. Vale iterum. Clarissimo viro d. Heinrycho Bullingero, ecclesiae Tigurinae antistiti fidelissimo, domino ac patri suo plurimum colendo. Zürich. An m. Heinrich Bullinger.
S. Gunstiger herr und lieber patron, uff den 10. tag iulii ist usß der firsten leger uns bottschafft komen von ainem firnemen kriegsman dem, ouch die firsten ain firdernus geben haben, das der krieg gentzlich gericht unnd das geschutz deß landgraffen mit 5 fenlin knechten hin uff Strassburg gefiert und belaidt werde, die firsten aber am 9. tag uffgebrochen hin uff Stuckgarten. Do will der hertzog erstlich das land besetzen und die empter versehe. Was er dann witter firnemen, werden wir wol horen. Achten, er werd darnach mit ettlichen pferden uff Dwiel. Der bericht deß fridens: Am erlitten kosten wirt den firsten 6 tonnen gold, und sollen die kungischen dem hertzogen Mumpelgart widerum ledig machen, daruff er hatt 1 tonnen unnd 30 tusent guldin entlenet und, firter diser handlung halb kein teil gegen dem andern ansprach suchen, ouch deß gloubens halb zwischen inen, den parthien niemantz beschediget werden. So nun ab Dwiel mir der glichen minder oder mer bericht kompt, ouch anders, wils ich euch onverzogenlich zuschicken, und gesegen euch und ewer gesellen gott das bad. Ich wunsch euch ain hürlingsuppen, waiß nit, ob ichs noch bringen wird oder nit. Gott sey mit euch. Amen. Stein, 11. iulii. Ewer williger Georg Wimpfer. Dem frommen, erwirdigenn herren M. Heinrichen Bullinger, prediger zuͦ Zurrich, minem gunstigen, lieben patron, zuͦ handen.
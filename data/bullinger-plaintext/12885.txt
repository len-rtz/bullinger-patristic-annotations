Caelius Secundus Curio S. D. per Christum Iesum. Ego et F. Stancarus, qui mecum est, superioribus diebus ad te literas dedimus, quibus uterque tuis respondebamus. Expectabamus autem responsum, presertim quod Stancarus valde suspensus haeret de eo, quod tua humanitate ultro ipsius caussam curandum suscepisti. Sed, quia valde est occupatus, non potuit hodie tibi scribere. Rogavit autem me, qui alioquin ad te literas dabam, tuam humanitatem suo nomine salutarem rogaremque, si quid spei habeas, nobis primo quoque tempore significes, ut, sibi quid sit agendum, intelligat. Quod reliquum est, cum haberem literas in Italiam mittere nec haberem nuntium, mi optime Bullingere, ad te eas mittere cogitavi, ut, si quo pacto  queas, eas Curiam ad aliquem tuum, ad d. Comandrum aut alium, ferendas curares, ut illinc ad Iullium nostrum Mediolanensem, qui Pusclave Rethorum evangelium docet. Quod, ut quamprimum facias, te etiam magnopere atque etiam rogo. De novis rebus multa quotidie, imo singulis horis (ut in magnis calamitatibus fieri solet) nuntiantur et varia, adeo ut, quid credas, vix scire possis. Alii enim dicunt Ulmę duobus in templis iam missas celebrari, Augustae tumultum exhortum inter caesareanos Augustanosque milites esse; cardinalem Augustanum, Ferdinandum cęsaremque ingentem pecunię vim postulare; Ferdinandum militem magnum colligere, ut eo Mauritio suppetias ferat; et demum omnia misera esse! Alii caesarem in Flandriam cogitare, nescio quid in Inferiori Germania tum a Gallo tum a lantgravio Hessorum timens et subodorantes; Ferdinandum propter Turci adventantem fugam adornare; et alia id genus multa, quę dominus vertat bene! Hoc autem certum est, nec dubito te id accepisse: Argentoratenses legatos ad caesarem de pace misisse. Nundum auditos esse propter Granvelani absentiam, et Naves mortem, qui dum Augustam cum copiis proficisceretur, in itinere interiit. Sed si tu certiora habes, rogo, ad nos aliquid scribas, tuumque de nostro libello iudicium audire valde cupio, mi optime et doctissime Henrice, semper amantissime et observandissime. Vale et familiam meo nomine saluta tuam et una fratres istos doctissimos. Basileę, die 4. martii 1547. Caelius, ex animo tuus. Clarissimo doctrina et pietate viro d. Henrico Bullingero, antistiti Tigurinę ecclesiae vigilantissimo, amico et fratri observandissimo. Tiguri.
Gratiam a domino. Domum reversi sumus auspicio haud infelici, fratres charissimi, expectacione quorundam non imodica; nescio, quid rerum nos allaturos sperarint. At nihil nos quam ecclesiam Tigurinam sanctam, synceram, a conscisione rixisque omnibus alienam atque adeo in domino bene pulchreque pacatam et tranquillam reperisse adserimus eamque ob beneficia nobis exhibita ingentia comendamus et extollimus, et ne imerito quidem. Tot tantaque enim nobis officia sunt praestita tantaque humanitate a vobis omnibus excepti sumus, ut gratias nemo facile pares agat, ne dicam referat. Faxit deus, ut accepta vobis omnibus persolvamus! Primum, charissimi fratres, ut domum me recepi, Capitonis super confessionis nostrę Basiliensis ac synodi suę editę pugnantibus responsionem et explanacionem satis prolixam domi reperio, qua, quę nobis de predicacione, poenitentia per legem aut ex lege gentibus non denuncianda pugnare videntur, conplanare conatur. At quid hac sua conplanacione efficiat, vestrum est iudicare, qui et confessionem et synodum haud dubie tenetis. Preterea et hoc amico quodam fideli narrante inteligo, Buceri Retractacionem lingua Germanica traditam a quodam supramodum Bucerano clam in angulis suęque farinae hominum conventiculis circumferri atque, quo prelis comittatur nostraque in urbe excudatur, strenue ac sedulo laborare machinarique. Alium item, non modo polypragmon[em], sed polypum ipsum, usque huc nequaquam vobis omnibus, sed brevi notus, a quo, quia niger est, cavete, certo inteligo catechizmum ab eodem Bucero conscriptum nobis obtrudere conantem, haud dubie, quod omnem Retractacionem complectitur. Quid ista sibi velint, vel stolidus et insipiens sine labore sapere potest, quamobrem ignota vobis nolui. Video certe Satanam, nisi deus avertat - avertet autem minime, idque ob nostram ingratitudinem -, omnem synceritatem obscuritate et lucem tenebris ipsis confusurum ac comutaturum. Quae enim sopita et extincta videbantur, manifeste rebullulascunt ac recrudescunt, nisi sit, qui ebulliat, extinguat et suffocet. Et mortalium nemo certe meo iudicio est, qui hoc magis et comodius praestare possit, ecclesie nostrę consulere, conatus huiusmodi ac consilia ista iniqua immutare et infringere queat quam Tigurum, idque vel hoc nomine, quod mutuę convencionis huius nostrę, non quicquam amplius videlicet in hoc negocio agendum ac tentandum esse, donec ad nostra sibi transmissa respondeat Lutherus, literas nostratum domi retinetis. Responsione itaque Capitoni et Bucero non ita pridem hac in re a nobis tradita occasionem aptissime huius nos admonendi et adhortandi manu tenetis, ne scilicet posthac hac in re quicquam amplius tentemus, donec responsionem miserit Lutherus. Sine dubio est, charissimi fratres, hoc ita peracto non modo negocium domini apud nos iuvabitur, sed viris quibusdam eciam optimis et commodabitur et inservietur plurimum. Posset et hoc modo meo iudicio negocio domini iamiam apud nos labescenti succurri, si Bullingerus et Theodorus fratres diem locumque purgandi se apud senatum populumque nostrum et peterent et rogarent, quando uterque ab altera parte in coetu nostro et nominatus et taxatus est: alter, quasi per omnia ipsorum senten[tiae] sit illisque astipuletur, alter vero, ut qui parum syncera et scripturę consona in epistolari praefatus sit. Haec, charissimi fratres, media videntur esse nobis, quibus institutum quorundam hoc malum et meo iudicio non modo ecclesię nostrę, sed Tigurinę quoque in posterum perniciosum remorari et infringi posset, idque sine labore. Consulite igitur inter vos et, quid faciendum sit, perpendatis, per Christum oro. Ego plane in hoc sum, ut, si ista aut alterum saltem fideliter aggressum fuerit, tentatum et molitum, non parum emolumenti et utilitatis nobis daturum. Comitto itaque rem vobis diligentius ac altius perpend[endam]. Non dormitat Satan. Ego profecto, quantum in me erit, deo dante virum praestabo, strenue reluctabor, conatibus pessimis renitar et, si fieri potest, infringam quoque. At quod viribus meis efficere humerisque perferre non possum, abiiciam necesse est. Valete diu incolumes, fratres charissimi. Bernę, novembris 11. anno 37. Megand. totus vester. Anglos a te, Bullingere, comendatos non, quemadmodum digni erant nosque decuisset, sed quemadmodum necessitas tradebat ac suadebat, publico hospicio ac diversorio cena convivantes excepimus Erasmus, Rhellicanus, Gryneus et ego. Uxor mea non erat domi nec in oppido eciam. Vale in domino. Divini verbi ecclesię Tigurinę et praeconibus et professoribus, viris pietate et doctrina claris fratribusque in domino semper observandis.
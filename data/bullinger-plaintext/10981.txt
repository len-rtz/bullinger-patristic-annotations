Ad Tigurinos et alios fratres Helueticos, ut nos aud[iant］. Gratia et pax obseruandi in Domino symmistae et fratres. Audio turbari vos iterum ob meas retractationes, vel potius illarum parum commodos renunciatores et interpretes. Si vero uobis libet esse aequis cognitoribus et veris, nihil (meo quidem iudicio) in meis Retractationibus legetis concessum, quod in vestra confessione Basiliensi non insit, quodque ego vobis non aliquoties adprobauerim. Certe vir optimus, H. Bullingerus ultro, nulla a me prouocatus causa scriptum nostrum ad Monasterienses ita recepit, vt scripserit ad me, testimonium me eo libro reddidisse spiritui suo, mentem ipsius expressisse, eoque ipsum mihi nunc maxime deuinxisse. Duo peccata mea in Retractationibus confiteor. Alterum, quod tribui Luthero et qui illum sectati sunt impiam plane opinionem de verbo et sacramentis, quam tamen illi primi oppugnarunt, et hodie felicius multo quam ego oppugnant. Videor enim mihi valde impudens futurus, si ex decima parte mihi eum successum arrogem, quo illi praedicant nullis nos operibus, sed solo merito Christi salutem consequi. Alterum, quod formas de virtute verbi et sacramentorum loquendi reieci quasdam, quibus tamen et scriptura, et Sancti patres pie semper vsi sunt. Egerant me transuersum importuna quędam illorum scripta, sed magis mea securitas, confidentia ct Christi in illis contemptus. Satis noui quod in diuersa parte peccatum sit, sed sollicitat me illud: iustus est accusator sui initio. In Ecclesia Christi quisque sua non aliorum peccata confitetur. Mundus hunc morem habet vt sua peccata dissimulet, aliena prędicet. Monere tamen illos in loco suorum peccatorum ct debeo et volo. Vos et vestros quoad fieri potuit meis Retractationibus admiscere nolui, quos tamen valde pręstaret sua quoque recensere vtpote homines. Sed meae sunt Retractationes, vestrum sit de illis iudicium. Consilium meum testari possum vt illud mihi notum est. Impono autem mihi ipsi nimium, factum cognoscere vestrum est. Domini et eorum qui ex Domini Spiritu statuunt, iudicare vtrumque. Moneo itaque et oro vos, agnoscite obtrectationibus quas iam aliquot annis non paucas a fratribus isthic perfero, nihil profici, offici plurimum et eam aduersus me viam ingredimini quam nostis Christi zelum et veram charitatem monstrare, quamque ingressos esse non ignoratis viros Dei, priscos omnes. Indicite conuentum Sanctorum, quos vos idoneos iudicatis, voca[te] me, et auditum conuictumque lapsus condemnate. Nolo ego iudicare; pars sum, vos quoque pars estis, tamen conuenitc et audite me, iudicio vestro me committam. Si audire non vultis, nec iudicare debetis, multo minus condemnare. Pater dedit omne iudicium filio. Non est ferendum, fratres, ulli christiano, ut proditor veritatis christi transfugaue Ecclesiarum habeatur. Obsecro respondere dignemini quid in vobis istae meae pręces impetrarint. Valete in Domino. Argent[orati], 27. Ianuarii MDXXXVII. Orate Dominum vt conuentus qui iam Schmalchaldi cogitur omnia ex ipsius spiritu statuat. M. Bucerus, qui de Ecclesiis vestris semper bene, male nunquam mereri voluit, vtcunque eius officia erga vos ceciderint vel accepta sunt. Doctiss[imis] atque religiosiss[imis] viris christique ministris Ecclesiarum Basiliensibus, Bernatibus et Tigurinis in Domino obseruandis fratribus.
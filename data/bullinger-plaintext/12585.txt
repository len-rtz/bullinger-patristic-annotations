Die gnad unsers lieben herren Jesu Christi mere sich und sey ewigklichen mit üch, fürgeliepter, früntlicher und eerender herr. Uff necht znacht ist j[unker] Hartmann von Hallwyl ußs rychs laͤger heimkommen. Alls er aber dem l[andgrafen] von Hessen zuͦgesagt, ime an üch syn hochen früntlichen gruͦß mit ettwas bevelch uffs beldest ze thuͦn, da er doch heylig und muͤd, die nachtt vorhanden und die zyt zuͦ kurtz, das ich kheins schrybens hette moͤgen erwarten, und er hütt widerum gan Bernn veryten muͤsen, hatt er mich gebetten, ime die sachen mit schryben gegen üch ußzerichten; weliches ich ouch arbeyt halb, wan mirs die gedachtnus wie der will gaͤbe, mit fröuden ze thuͦn, wol geneygtt. So vil ich aber behalten, halten sich die sachen also. Erstlich begärt er üch zuͦ berichten, alls er uff gesternn zuͦ Baden fürgeriten und da ußgesetzt, habe er mit der burgunischen pottschafftt, die sich mercken lassen, gan Zürich ze ryten, red gehalten, da in ansaͤche, sy gangint mit der unwarheytt ummb. Begertt, das irs u[wern] herren anzeygen und sy warnenn, ein guͦt uffsaͤchen und fürsorg uff sy ze haben. Sagtt, sy stossint allenthalben in die lütt, da nüt an sey. Und damit die warnig guͦter zytt beschaͤche, hatt in und mich für guͦt angesächen, dissen brieff üch by u[wer] h[erren] post zuͦzeschicken, in hoffnung, irs wol verantwurtten und u. h. das nit zuͦ undanck uffnemmen werden. Uff hüt 8 tag, den 10. augusti, ist das leger zuͦ Donowerd uffbrochen. Züchtt uff die rechtte hand den nechsten in Peyernn dem keyser nach, dan er Regenspurg verlassen, da schantlich huß gehan und zuͦletst im abziechen ettlich sondere hüsser geplündert. Uff gemelten 10. tag hatt sich allsbald ungewidert die statt Rein, so Peyern ist, uffgaͤben und des rychs zug dardurch passieren lassen. Peyern hatt zweymall zwyfache antwurt gaͤben und ußzüg gesuͦchtt, daran die christenlichen religionsverwanten nit wellen kommen. Hatt uff vergangnen 10. tag diß monats entlich und heyttere antwurt soͤllen gaͤben. Wo das nit, ist er schon ir offentlicher findt declariert. Der junckher ist uff dissen tag veritten. Weyßt deshalb umb die antwurtt nit wyter. Uff 5. tag augusti ist von Donenwerd ußgeschickett ein drummeter mit eynem edellmann, dem keyser abzuͦsagen. Er aber hatt inenn nach nit abgeseyt. Ee man von Donenwerd verruckett, hatt man verordnett ettliche vennli knecht mit 100 pferden, die heruff in Schwaben züchen, die cloͤster ynnemmen und reistrieren, ouch allenthalben die meßs dißmall stillstellen und dannen thuͦn soͤllend. Weliche man warttett anheimsch findt, wirt man plyben lassen und gnedigklich uffnemmen. Wer aber gewichen, wirt kumerlich mer zuͦ dem synen kommen. Gott der herr welle innen sig gaͤben, das sey soͤlichs moͤgint erhalten. Er zeygtt mir an von einer verwunderlicher rüstung und versamlung an groß und kleinnen stuck uff rederen uff 120, der oberlendisch huff 63 fennli, des churfürsten und landtgraffen 52 oder 53 fennli wolgerüster knechtt. Vom reysigen züg wüßt ir hievor wol. Nach hatt im der landtgraff selbs gsagtt, das ime nachvolge nach 1000 pferd und 4000 niderlendischer knecht, allso das er des volcks nun zuͦ vil syn achte. Der pfaltzgraff schickett Wirtenberg 800 wolgerüster pferd. Und, wiewol Wirtenberg nit wandlen mag ze fuͦß, ist er doch hinuff geriten biß gan Dillingen. Da wil er plyben ligen. Der landtgraff hatt genannten von Hallwyl die gnad bewissen und im syn sun, uff in ze warten, angentz da us angenommen. Alls er, von Hallwyl, zuͦletst, hüt 8 tag, mit imm, landtgraffen, in synem zeltli und der züg schon hinweg gsyn, geaͤssen, hatt er, landtgraff, muntlich grett, er habe gar nichts an dissem krieg zuͦ verlieren. Und wyter uff des von Hallwylls frag, worum, geantwurt: Deßhalb, so er syge, so syge er allein dem herren und syner kilchen; syge er aber nit, so sey der krieg des herren, und sterbe er dem herren; und sey deßhalb alwegen gwüns halber. Soͤliche gwüßne aber habe syn find und der keyser nit. Fürer grett, man sage im einsdar, der keyser sey nit verfassett; er hoͤre es ungern; im were lieber, er wäre verfassett nach synem willen. Doch halte er nichts uff dise sagen, dan der keyser sey ein kriegßman; werde an zwyffell nit unverfasset sich finden lassen, etc. Demnach ist er ankommen ze reden üwer und ouch Meyster Uͦrichen Zwingly saͤligen halb, und in vons selbigen kriegß waͤgen gefragett, under andrem gsagtt, wie in derselb man so seer übell geruwen; er sey ein fromm man gsyn (vermeint Zwinglium). Zuͦletst, alls er, von Hallwyl, von im abscheyden wellen, hatt er, landtgraff, in ummb gottes willen gepetten, üch zuͦ schryben und sagen lassen, das ir all herren und bruͤder und das gmein volck gottes, zuͦ ernstlichem pett anwenden, und vermaindt, gott trülichen für sey zuͦ bitten, das er innen welle macht, stercke und krafftt, ouch syg gegen iren und unser finden verlychen, sy zuͦ überwinden, und das volck gottes von dem trang des endtchristen ze entledigen, ouch u. h. und mengklichen zuͦ berichten, das disser krieg nit allein ir, sonder ouch unser und aller daͤren sey, so die gsund leer Christi angenommen, den endchristen uß achtung geschlagen und dheiner andren irer ungehorsami halber fürgenommen werde, etc. Er, von Hallwyl, vermeint ouch, das der keyser innen khein schlacht lifferen, sonder sich in ein grossen vortheyl laͤgeren werde der meynung, sy understan mit der lengi abzuͦtryben, die seckell zuͦ erösen und kriegens matt zuͦ machen. Wo das, sind sy fürhabens, sich starck gnuͦg gegen im ze lägeren, und mit andrem volck hinumb zefaren und im all syn und ir fyenden land ynzenemmen, und luͦgen, ob innen dieselbigen ouch gellt zegaͤben zuͦ irem fürnemmen, die ime bißhar wider sy gelt gäben habend. Sunst sagtt er, das es gantz wol ummb sy all statt, ein züchtig, christenlich und ernsthafftig regiment fuͤren, mit ernstlichem predigen und petten zuͦ gott, das er inen gnedig und syg verlyche. Habe ouch mitt dem churfürsten geaͤssen, aber weder zuͦ suffen nach schweren bey kheynem fürsten gespürt. Deßglychen sagen ouch syne knecht, das in niemands keins (weder an Wirtenbergs nach andren höffen) bracht habe. Von 10 fürsten wirt gesagtt, die im leger jetzmall by einandren seyen, er, von Hallwyl, weyßt 9, der churfürst selbdrit mit sym bruͦder und son, landtgraff, Wirtenberg, eyner von Brunschweyg, der hievor mit innen wider hertzog Heinrichen und syn son gesyn, einner von Lünenburg, und nach einnen mir genempt (ist mir vergässen, ob er von Anhalten oder wie er heysett); den 9. hatt er nit koͤnnen nemenn, aber wol gesaͤchen. Soͤlichs welend von mir alls dem üwern bester meynung uffnemmen. Dan wo ich üch liebs und dienst bewysen, welt ich mich froͤwen und nit sparen. Grüssend mir üwer hußgsind, all guͦt herren und bruͤder, sonders herren R. Walthernn, dem ir das wellend ouch offnenn und im sagen, ich habe im vergangner wuchen zuͦglych ettwas geschriben, da mich wundre, ob im der brieff sey worden. Gottes gnad sey mit üch allen ewigklichen! Amen. Datum zinstag, 17. augusti 1546. Ü[wer] e[rwürden] zuͦ allen zyten guͦtwilliger diener Hemann Haberer, l[andschriber] zuͦ Lentzburg.
Hertzallergelieptester bruͦder, was zuͦ Stain gehandelt, werdt ir wol bericht sein. Ach gott, ewiger gott und barmhertziger vatter, wie tragend sich doch die sachen so gantz beschwerlich zuͦ! Mein lieber schwager Peter Schaͤr schribt auff necht von Balingen auß Wirtemperg so ain kleglichen brieff. Ain froms hertz soͤllt billich bluͦt darob wainen, das der zorn gottes so grausam über unß ergangen ist. Er zoͤgt an, das die find uber all ding grausam in Wirtemperg handlind, das kain Turck erschrockelicher handeln köndt: Die leuͤt fluchind, gangind irrs, louffind hin und wider, wissind nitt wa uß; ziechind muͤtter und kind, jungfrauwen und allte weiber so jemerlich um, das es ain stain erbarmen mocht! Im staͤttle Marckdorff habend sy uber ir zuͦsagen so erschrocklich gehandelt, das unglouplich: Die menner by den gemechten uffgehenckt, ire wyber und tochteren angsicht irer augen geschondt, alle menschen mitt wunderseltzamen folterungen gepeiniget, gellt von inen ze pringen; alle ampt und bevelchsleut, die sy betretten, muͦssend herhalten, vorhin lang gemarteret und darnach erst gar erwirgt werden! Ettlichen edelleuten haben sy auch huß und hof verbrent. Vyl pfarrer sind entrunnen uss den flecken und doͤrffern, dann sy ettlichen die gmecht gar ausgeschnitten. Item sy habend negel in teller gehefft und ettlichen pfarrern uff die koͤpff genaglet und geschlagen,  zuͦ inn gesagt: diewyl sy nitt platten habind tragen wellen, muͤssind diß ire platten sin. In summa: Es ist ain unglouplich tyranny! Uff nechstvergangen mittwoch hat der duca de Alba Stuͦtgart und Canstett uffgefordert. Habend sy ain verdacht begert, aber nitt erlangen moͤgen, sonder habind sich gleich uffgeben muͤssen. Habind da gehauset und noch, das es nieman ersagen koͤnne. Und achtet min schwager, sy habind yetz Tubingen auch inn, wiewol sich die im schloss weren wellen. Die doctores und studenten sind vor ettlichen tagen all zerstoben und hinwegg. Doctor Erhart Schnepff ist uff vorgestert herkommen von Tubingen. Wartet all stund seiner weyb und kind. Begert hie underschloff, der ime ouch bewilliget worden. Sagt von grossem jomer. Herrenberg ist ouch berendt, und wirt das gantz land in kurtzen tagen gar eroberet, aussgenommen wa vestinen sind mitt zuͦsetzen, alls schlosß Tubingen, Urach, Asperg Schorndorff, Kirchen under Teck und wenig ander; mögend sich, wills gott, enthalten. Ich hab brieff ab Hochenwiel empfangen uff necht, by denen ich abnym, das der hertzog übel zuͦ friden und das er wol in ainer handlung, aber gar nitt willens ist anzenemmen, das im verwisslich und unehrlich seye. Seine gesandten sind noch nitt widerum kommen. Mittler zeyt handelt der find alls tyrannisch und grausam. Hoff zuͦ gott, es werde nichts drausß, das er sich allso an kaiser ergebe. Ist weger, ain land vorloren mitt ehren, dann mitt schand und unehr behalten. Es mag allweg bald widerum gewunnen werden, sonder wann ettlich vestinen halten und ja der herr gott ain benuͤgen well haben. Ach, min gott, ists nitt zuͦ erbarmen, das solich tyranney on allen widerstand ain fuͤrgang haben solle? Wer hetts ymmer geglopt, das man dermassen stillsytzen und ye ainer den andern, byß er verderbe, zuͦsechen sollt! Hilff, ewiger gott! Wie ist das so ain grosser zorn? Nun wolan! Noch byn ich unverzagt und hoff ongezwyfellt, diser find muͤsß ouch, und nun bald, frid geben und verzablen durch weg und mittel, die dem lieben vatter im himel wol bekandt sind! Den helffend unß mitt ernst und trungelichem pitt anruͤffen. Er well unnß mitt gnaden ansechen, sein schwert instecken und ain bestendigen friden geben um des fridfursten Jesu Christi willen! In dem wunsch und beger ich hertzlich usß allen krefften euch und den ewern vyl, vyl guͦter, gnadreycher, frydrycher, globricher, liebricher und dultricher jar hie, und dört das ewig leben! Amen. Amen. Ich kan nitt mehr. So vyl ist der geschefft und schreibens, das mir uff dem hals lygt! Habt fuͤr guͦt. Es schreiben mine herren den ewern, wie ir bericht werdt. So schick ich euch mitt ain copey aines schribens. Ist erst gestert in abwesen meines vetters meinen herren von dem reychen, gwaltigen mann, dem Pomgarter, zuͦkomen, wiewol 23. decembris geben, ausß dem ir leycht zuͦ vernemmen hapt, was man sich mitt guͦten worten zuͦ erlangen understaht. Der ewig, barmhartzig vatter behuͤt unß vor allem, das seinem nammen unehrlich und deßhalb unß an unserm hail und ewigen leben nachtailig seye! Gruͤzt all guͦt herren und freund. Euch gruͤzt yederman. An Maister Hainrich Bullinger.
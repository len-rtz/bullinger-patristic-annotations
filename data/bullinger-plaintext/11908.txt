S. 6. martii ad me scripta hęc sunt: „Caesar iam secessit Spira in Germersheim, oppidum Palatini circiter duo miliaria inde distans, idque propter obitum sui sacellani sive confessoris (qui insignis nebulo fuit ac adversarius veritatis) et quorundam militum ad corporis sui tutelam conductorum. Morbum autem, quo perierunt, eum dicunt esse, quo iam homines vel cito auferuntur, hoc est subitanea, vel ad insaniam rediguntur. Pręterea pro certo dicunt multi caesarem iam undequaque sibi corradere pecunias et a mercatoribus Augustanis potissimum, tamen accepisse partim, partim vero expectare, supra 70 centenaria pondo talerorum, quorum centenarium pondo contineat 1600 florenos, et pro sorte 100 talerorum eum dare usuram 16 fl. Omnia ista in usum bellicum contra Gallum, cuius ipse iam fecialem captum tenet, sed sua ipsius culpa et perfidia. In religionis negotio promovendo nihil nobis ab hominibus praesertim divinorum contemptoribus polliceri audemus. Bucerus contra Latomum scribit libellum, qui habiturus est circiter 25 folia“, etc. Reliqua Myconius. Mitto hic carmen, quod communicabis bonis amicis et fratribus et postea remitte; nam aliud apud nos non est. Tuus Gastius. 11. martii 1544, Basileę. Dem wurdigen und wolgelerten hernn Meister Heinrich Bullinger, pfarhernn zuͦ Zurich, mynem lieben herrnn.
Tametsi fortassis impudentior sim toties literis tibi occupatissimo, ut in quem non nisi gravissima et ardua recumbant, obstrependo, nedum ut literas reposcam, quod tantum non impium foret, nolui tamen clam te esse libellum a Luthero editum plerosque hic sobrie sentientes commovisse usque eo, ut res ad senatum diacosiosque relata salubrem et plausibilem sententiam - insperato, opera tamen fidelium et cordatorum - extorserit, talem videlicet, nos certo deprehendere parum nobis cum isto articulo de sacramento altaris iuxta verba Lutheri convenire posse propemodumque suspectos esse, qui se intercedendo interposuerint, quorum tamen nomina studio supprimebantur. Sed quicquid hactenus de his actum sit, utcunque nos ad concordiam applicuerimus et utcunque posthac concordię negotium cedat, nos tamen velle manere circa sensum et verba disputationis nostrę et responso Luthero transmisso neque quicquam aliud a quoquam vel audire vel admittere et in isto gratiam dei expectare, confidentes deum nobis non defore, quicquid interim principes quicunque moliantur etc. Plura libenter scriberem, sed mihi non est otium iam. Profuerit meo iuditio apologiam adornari, ut nostra innocentia mundo constaret universo, remque per legatos magistratus vosque nobiscum expediendam. Promptos nos invenietis vobis in nullo defuturos etc. Mitto quaedam a Sebastiano, quae mittenda commendavit et ad Apocalypsim excudenda, si nondum finita; lege et fac pro tuo candore vel remitte, si Apocalipsis finita etc. Habe me commendatum, quęso; saluta Pellicanum, Megandrum, Theodorum, Rhellicanum, Ammianum, Clivanum, Binderum, in summa singulos et Steinerum etc. Datum raptim, Bernę, in senatu scripta, 25. ianuarii anno 1539. Cuntzenus, Sebastianus et Sultzerus libenter fulminarent, si modo auderent, mihique non parum infensi, quod minus videar partes suas tueri; sed causa mala patrocinio non digna etc. Hoc in sinum tuum dictum sit; nisi destiterint, apertas simultates non exhorrescam, cum homo durus et rusticus sim. Tuus Eberardus a Rümlang. Eruditissimo et vigilantissimo viro domino Henrico Bullingero, ecclesię Tigurinę ecclesiastae primario, domino suo observando. An Meister Heinrich Bullinger. Zürich.
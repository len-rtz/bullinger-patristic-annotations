Es hat ain guͦter lieber mann, und der allerlay sachen vyl wissends haben mag, her geschriben meinem l[ieben] v[etter] Z[wick], es werde ratsam sein aller ding, das meine herren um versuͤnung bey kai[serlicher] m[ajesta]t anhaltind by dem herrn Granvela. Der werde die sachen gern zum besten fuͤrderen und das umb kainerlay gaben oder verehrung willen, sonder allain ratione vicinorum. Das sind seine wort! Welchs unß doch zum höchsten verwundert, wie sich dise ding, so euch zuͦgeschriben werdend, und das ander, so yetz gemeldt, und vyl anders mehr zuͦsamen rymind. Es ist das menschenkind voller arger lisst; pravum est cor hominis et imperscrutabile. Diser schreibt ouch, das gewisslich und ongezweyffelt der kaiser und Frantzoß treffelich und im grund wol ains seyen. Der Frantzoß aber halte seine sachen gehaim und gantz und gar still. Seye gar behuͦtsam und handle vyl, gar vyl gwarsamlicher, dann sein vatter gethon hab. Des wisse er ain guͦten, satten grund, etc. Es soll ouch gewiss ain funffjeriger frid zwüschen dem Turcken und dem kaiser gemacht sein. Wahin solichs alles diene, ist leychtlich abzuͦnemmen. Das trientisch concilium sol fuͤrsich gehn und von newem ausgeschriben werden, und dasselbig unverzogelich. Will kai. mt. allen christlichen oberkaiten dahin verkunden lassen. Was allda beschlossen wirt, soll on weyter wegerung von mengklichem angenommen und gehalten werden. Wer sich aber des widern welt, da wird die execution allso bar vorhanden sein, dann kain stand mehr so mechtig, der sich darwider setzen dörff, diewyl die andern all wider inn sein werdend. O wie gar bald wirt es gethon sein, das kain oberkait das evangelium mehr haben oder offenlich wirt dorffen predigen lassen, und sonder christen, die dabey blyben wellend, den hals darum geben oder doch verjagt und vertriben muͦssend werden! Es schickend sich all sachen zuͦ grosser verfolgung und gruͦsammem bluͦtvergiessen. Derhalb sich ouch ain grosser abfall zuͦtragen wirt by allen, die irer sach nitt ain rechten fuͦsß gesetzt und ain guͦten, steyffen, velsigen grund gelegt habend. Man hat aber darfuͤr, der papst werde diß concilium  hynderen, dann er welle, es solle by dem beleyben, das yetz zuͦ Trient und darnach zuͦ Bonony beschlossen seye. Der ellend mynck zuͦ Schlettstetten, der Hoffmaister genant, ist auch uff Augspurg gezogen, allda sein sach ze practicieren wider gottes wort. Alls er aber gen Gyntzburg komen, ist ine die pestilentz angstossen. Und alls er yetzund sterben söllen, hat er gesagt in beysein ains pfaltzgrefischen secretaris, Joachim Sailus genant: „Ich bin ain glerter doctor der hailgen schrifft. Hab die warhait wol verstanden, aber wissentlich widerfochten. Darum hab ich kain barmhertzigkait ze gewarten. Muͦß ewig verloren sein.“ Diß hat mir der Lętus under anderm geschriben mitt anzögung, er dörffe nitt mehr Frölich schreiben, wiewol sein hertz und gemuͤt stande und bleybe wie allweg. Es schreibt yederman angst und not von Augspurg. Der churfurst wuͤrt gantz wol gehalten. Ist hantlich an gottes wort und steyff. Lygt by dem herr Lienhart Stöcklin zu herberg, der mir gar ain  gunstiger, lieber herr und freund ist. Schreibt, das er noch furstlich hoff hallt und byß in 40 personen der seinen lieben diener bey im habe, sampt seiner kantzley. Wann er aber ausgang, so gangind allweg bys in 50 Spanyer mitt handtroren vor und nach, sein fengknusß anzezögen, wiewol man achtet, er werde siner fencknusß diß reychstags ledig. Er hat noch seine prediger. Die predigend im an der herberg, etc. Der landtgrauff ist noch zuͦ Tonawerd. Hört nieman kain rechten grund, wie es im gang, dann das er nitt wol sölle gehalten werden. Vyl und mancherlay wirt seinen halb aussgeben. Philipp ist wider zuͦ Wittenberg von dem newen churfursten hertzog Mauritzen bestellt. Und bleypt die schul in allem wesen wie vor, wiewol ettlich von im ausgebend, er habe recantiert, etc. Sind aber fabl[en]. Wie es zuͦ Blesentz des papsts sun ergangen, mögt ir nunmehr wol wissen. Es sind wunderbarliche ding. Man wills entlich darfuͤr haben, der kaiser gedenck, disen papst abzetreyben und ainen anderen seines gefallens inzuͦ setzen, der aber nitt wenig, ja vyllicht vyl mehr dann der yetzig schedlich sein möchte. Vom landtgrauffen sagt yetzund ainer (kompt von Thonouwerd), er seye gantz frölich und lichtsynnig. Könne nichts an im spüren, das er etwas traurig und unmuͦtig seye. Diß nechst wochen hat der Herbrot, burgermaister, ainen by mir gehapt mitt ainem credentzbrieff, das ich ime glouben solle, was er mitt mir reden werd und mir durch inn anzögen lassen: Er könne, usß allem, das er seche, höre und erfaren möge, nitt anderst gedencken noch vermuͦten (er höre auch von ettlichen fuͤrnemen leuten ausß vertrauwen), das der kaiser willens, unß ze uberziechen und zuͦ ainem sölchen exempel ze stellen, daran sich vyl ander stossen söllen. Derhalb er auch ernstlich rath, man welle furderlich, on allen verzug dahin trachten, wie man mitt dem kaiser und k[onig] F[erdinand] usgesuͤndt werde. Der kaiser hab yetz ettlich tausend frischer pferd usß dem Niderland beschickt. So welle er das kriegsvolck wynteren und behalten. Diewyl er dann mitt Turcken und Franckrich fride habe, und kain unruͦmehr im reych zuͦ besorgen, seye anders nitt dran, dann das er gegen unß und unsern nachpurn etwas fuͤrnemen. Wiewol nun meine herren in handlung stehnd (wie ir wisst und ich euch nechermal anzögt hab und davor), noch danecht waist nieman, wie man es gegen unß maint und was man fuͤrnemmen möchte. Der ausschutz der stett zuͦ Augspurg wegert sich des conciliums zuͦ Trient. Begert, das der kaiser ain frey christelich concilium in teutscher nation, wie allweg begert worden, ansetze. Nitt waist man, ob sy es erhalten werden oder nitt. Ich wellt gern vernemmen, wa der guͦt Hans Schöner hin were und wann er von euch hinweg gezogen. Precemur dominum, pulsemus sancta pertinacia aures inexhaustę ipsius misericordię, ut ecclesiam suam toti mundo commonstret, quod super se sit ędificata firmissima nimirum et inexpugnabili petra. Urgeamus veram et tempestivam nostrorum pęnitentiam, qua sine mox horrendam Germanię desolationem et vastitatem videbimus! Reformetur in dignam se faciem ecclesia Christi! Permoveatur magistratus ad severiorem censuram! Ah, quid aliud extra illa quam certissimum exitium expectabimus? Dominus nos respiciat! Quod tanta fide et diligentia cum Wolphio vestro egisti, gratiam habeo multo maximam. Aderit istic propediem adulescens cum germano fratre iuniore natu. Tu Wolphium de utriusque ingenii tractabilitate securum esse iube. Ego illi sponsor fuero. Nihil prorsus hos turbaturos. Gregorius ab Ulmis, affinis meus, ob certas caussas nondum mittet suos. Quare puto Wolphio non incommodum fore, si duos hosce fratres recipiat, a  quorum moribus nihil plane cęteris suis discipulis metuet. Salutabis mihi optimum virum valde quam officiose. Fac sciam, num comes Georgius a Wirtemperg isthic etiamnum hereat. Bene vale, mi charissime et optime frater. 26. septembris 1547. Non licuit plura, quod sero resciverim de muliercule istius ad vos profectione et multis nunc involvar negociis. Suo incomparabili amico ac fratri d. Heinricho Bullingero, sanctissimo Tigurino[rum] antistiti ac vigilantissimo [pastori Tiguri].
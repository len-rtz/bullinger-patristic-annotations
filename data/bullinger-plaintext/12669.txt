S. P. D. Ad amantissimas suavissimasque tuas literas, colendissime Bullingere, respondeo serius propter incredibiles occupationes meas, quibus ab eo tempore, quo eas accepi, in hodiernum usque diem et fui et sum etiamnum maxime distentus. Obsecro itaque te, si modo precibus indigeo apud te, virum humanissimum, ne secus moram hanc interpretere, quam a me facta sit. Tui ego nominis atque existimationis et fui et sum et ero (quoad vixero et hanc mihi mentem concesserit optimus maximus) studiosissimus. Ecquid obstet, quominus hoc ego fecero, quum norim te mihi et meis ex animo optime cupere? Miseram testificandi amoris erga te mei gratia nescio quas naenias nostras in Urbanum. Sed, amabo te, quid ad me tu remisisti? Quodsi liceat rem profanam cum re adeo sacra conferre nec sit nefas virum tanta prudentia καὶ θεοσοϕίᾳ praeditum, quanta te esse omnes vere praedicant, homini gloriabundo et barbaro comparare, talis mehercle fuit Glauci cum Diomede permutatio. Utut sit, ego tibi pro aureis istis tuis in Lucam commentariis gratias et ago et habeo ingentes, daturus operam, ut (si fieri potest) referam. Hoc scias: Eo gratius mihi esse istud tuum munus, quo magis semper huius  evangelistae quam aliorum et dictione et historia sum delectatus. Elucet enim ex hoc evangelista (meo videre) non modo singularis quidam et eximius divinae verum etiam humanae sapientiae splendor. Sed ne sutor ultra crepidam! Ego me fratremque meum Christianum tibi commendo. Nam te diutius detinendi nec facultas est hoc tempore nec voluntas. Vale in domino Iesu felicissime. Ex nostro musaeo, 13. octobris anno 1546. Officiose salutabis meis meorumque verbis uxorem et liberos tuos. Tuus ex animo Iohannes Hospinianus. Summo maximoque theologo d. Heinricho Bullingero, apud Tigurinos divini verbi praeconem agenti primarium, domino et fratri suo in Christo observandissimo. Zürich.
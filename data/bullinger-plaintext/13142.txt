Io. Blas. d. H. Bullingero suo s[alutem]. Quem hic coram cernis, observandissime vir, cęnobiorum nostrorum administrator est, vir alias bonus atque syncerus, qui et ipse gracia studiorum duos ad vos ducit iuvenes, quos cum Paulo meo atque eciam in eius hospicium collocare exoptat, quo illis Paulo tanquam pedagogo uti liceat. Eos vero tibi multis comendare superfluum esse scio, cum tocies ipse (quam promptus sis studia studiososque iuvare) expertus sum. Quo cum et pecunias ante 14 dies d. m. Othoni destinatas mittere libuit. Is enim cum eo et raciocinaturus est atque pro beneficiis in filium collocatis gracias acturus. Deinde Paulum meum una cum suis pueris te monstrante honesto alicui civi comendaturus. Fac ergo, collendissime frater, quo id bona d. Othonis et pace et gracia fiat, ne me aut stupidum aut omnino ingratum esse estimet, etc. Porro ex Italia nihil interea preter has tibi ac domino Gessnero destinatas accepimus literas, quibus nimirum omnium, quorum scitu dignum est, cerciores reddimini. Insuper et proximas tuas magna cum gratulacione legimus literas tibique gracias ingentes habentes, quod nobis in angulis ac Alpibus mundi versantibus omnium earum rerum, que modo per Germaniam agitantur, tam diligenter significas, etc. Postremo de certamine inter d[dominum] et fratrem Augustinum et Camillum et quo medio compositum sit, sic accipe: Lectis tuis de institucione et virtute sacramentorum dogmatibus citavimus utrosque, quo ambo ad proximam synodum compareant, nobis fidei suę et doctrinę quilibet racionem reddat. Quam ab Augustino scriptam in consessu nostro legimus eamque et orthodoxam et piam, hoc est tuę doctrinę ceterorumque cum veterum tum neotericorum authorum consonam et undique conformem, approbavimus. Camillus vero,  nescitur quo spiritu ductus, non comparuit nec quicquam rescripsit, cui (ne in posterum vera concionanti contradicat) silencium imposuimus. Sed veremur surdo fabulam cecinisse. Nosti enim, quam pertinacia et contenciosa huiusmodi habent ingenia, etc. His vale, vir in domino omnibus nobis colendissime, per Iesum d. nostrum, qui te benignitate sua sue trepidanti ecclesię diu conservare dignetur. Amen. Curie, 12. die decembris anno 1547. Literas Basileam destinatas fac certo transferantur nunccio, etc. Idem tuus ex animo Blasius, apud d[ivam] Regulam ecclesiastes. Clarissimo iuxta ac vere piissimo viro d. H. Bullingero, magnę ecclesię Tigurinę antistiti cum fidelissimo tum vigilantissimo, d. suo semper colendissimo.
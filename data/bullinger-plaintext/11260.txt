Gratiam et pacem a domino. Literas tuas expecto quotidie, patrone humanissime, quibus me certiorem fieri cuperem, quid nam mihi ad proximas Frankfordianas nundinas agendum sit quove commigrandum. Animi mei desyderium ex proximis ad te datis literis, ut opinor, intellexisti; tuum de hac re consilium scire cuperem, cuius desyderio nunc adeo teneor, ut nihil mihi gratius contingere posse videatur tuis literis, quae tui animi sententiam mihi testarentur. Quamobrem te rogo, Moecenas charissime, ut, quam primum fieri potest, animum meum inter spem metumque pendentem scriptis tuis releves. Recepit Martinus Beyer a suis literas, qui illi liberam abeundi faciunt copiam; hic autem hoc nunc unum cupit, ut me sui itineris habeat comitem. Tu, quęso, effice, ut charissimo amico et suavissimo sodali, quo hactenus fratris loco usus sum, comitatus Vitembergensem scholam invisere possim. Occasio mihi est (quantum ego coniicere possum) commodissima; hanc ne transire sinamus, vęhementer obsecro. Quid enim ad tanti itineris pericula et tędium sublevandum commodius esse potest quam amicus fidelissimus, cui non modo tua, sed etiam teipsum tuto credere possis. Accedit etiam aliud longe maximum emolumentum, quod et antea eiusdem schola sectator existens optime nunc novit calletque, quo nam modo et studiorum et victus ratio ibi nobis instituenda sit. Quod vero sumptus attinet, quorum luxuriam plęrique obiiciunt, maiores non erunt quam alibi, nisi quod Basileae quidem minores erunt, interim vero studiis meis non usque adeo secundi. Te autem denuo rogo, patrone amantissime, quoniam tu solus es, qui mihi orphano consilii auxiliique copiam fecisti et facis hactenus, ut diligenter, quae in rem meam sint, consyderes, et si unquam Rodolphi tui curam habuisti diligentissimam, hoc nunc concedas (si saltem e re mea esse videbitur), ut charissimi sodalis, quo nunc inter exteros chariorem habeo neminem, comes esse possim. Verum si alia tua fuerit sententia, age, quodcunque tu consulueris, exequar; hoc saltem cures, obsecro, ut quam brevissimo tempore tuum de hac re responsum habere possim. Rediit ad nos 21. ianuarii Bucerus, qui multa nova attulit, quorum tamen omnium cognitio nondum ad aures meas pervenit. Hęc autem d. Bedrotus, ut tibi scribam, mandavit: In Angliam missi fuerunt landgravii et Saxoniae ducis auspitio quatuor legati, quorum primus fuit Franciscus Vinariensis, vicecancellarius Saxoniae ducis, qui longa disputatione cum Anglo-rum sophistis habita tandem honoribus muneribusque honerati, imo onerati dimissi sunt. Rex enim ipse saepius cum his collocutus varios de ecclesiae reformatione sermones contulit, tandem singulos quingentorum angelatorum munere donatos dimisit. Interea vero nova quędam coniuratio deprehensa est, quam Rheynaldi Poli frater fratris consilio contra regem machinatus est, ut ecclesiae reformationem inhibere papisticamque tyrannidem in pristinam dignitatis sedem restituere posset. Hic vero cum aliis eius consilii consortibus dignas regi poenas dedit. Londoniensis quoque episcopus, ut fama est, qui ante aliquot menses in carceres coniectus est, nunc capitis supplitium subire coactus est. Procedit in Brittanico regno Christi negotium strenue, favet rex piis egregie et in boni vereque pii principis offitio non cessat. Inter Scotum Anglumque pax firma et rata est, ut etiam Scotiae rex filiam suam in Anglorum regis gynecęum ablegarit. Displicet hoc regis institutum aliis principibus maxime aiuntque Gallorum regem, cum hęc ei recitarentur, dixisse Anglorum regem talem se praestare in omnibus, qualiter hii solent, qui imperio eiici cupiunt et regni administratione defatigati illud abiicere vel amittere desyderant. Bellum apud nos nemo non expectat. Turcarum copias et vires omnes metuunt; hi etenim incursione nova facta ex Ungaria plurimas regiones vastarunt et cępere. Nunc in hoc est Soleymanus, ut certis conditionibus a Poloniae rege liberum per eius regnum transitum nancisci possit. Conveniunt etiam Viennę proxime cęsaris, Ferdinandi Turcaeque legati de indutiis belli acturi. Venetos etiam vexari Turcarum incursionibus te non latere arbitror. Quare nunc scribendi modum constituam, si unum saltem adiecero, cuius relatione te exhileratum iri credo. Dabit nunc cynicae suę impudentiae poenas, ut spero, condignas Erasmus Sarcerius, qui in Rhetorica sua illa perquam egregia scilicet, in qua Zvinglianos carpit sęvisque lacerat convitiis, etiam optimum senem et doctissimum virum Nicolaum Gerbelium, Argentinensis urbis civem, sacrilegii accusat, ita etiam defendit, ut ad minimum furtum esse affirmet. Hic vero, ut hęc ad eum pervenerunt, summa animi acerbitate perculsus indignari ac fremere cępit, tum aliorum Argentinensis ecclesiae ministrorum consilia imploravit. Hi vero communi omnium decreto epistolam et doctam et gravem a Sturmio conscribi curarunt, quam ad ipsum Sarcerium per proprium miserunt tabellarium hoc omnino postulantes, ut Sturmianam illam epistolam imprimendam ipse curet suamque adiungat, qua optimo viro tam tetri facinoris palinodiam canat aut eum huius sceleris convincat. Misissem ad te Sturmianę epistolae exemplar, nisi eam imprimendam fore scirem et temporis obstaret brevitas. Plura, quae scribam, non habeo, nisi quod satis foeliciter studia mea procedunt et humaniter tractor a doctis, imprimis a M. Christiano Herlino, mathematicorum huius temporis nulli secundo, qui et publice et privatim mihi adest. Publice enim Euclidem profitetur, privatim mihi et Martino Beyer spherę institutionem, Melae Geographiam et Ptolemei difficiliores locos exposuit, nec adhuc cessat omni modo et tempore mea studia promovere. Nondum adhuc aliquem nuntium invenire potui, qui vel in Angliam vel Antverpiam proficisceretur; verum si aliquis mihi contingat, curabo, ut ea, quae mandavisti, Nicolao scribam. Pręterea rogo te, ut Stephano Willio dicas, ut meum mihi librum ad chelim conscriptum remittat. Ego enim terque quaterque ei ea de re scripsi; ille nec scribit nec librum mittit. Quare te rogo, ut cures, ut vel tua authoritate commotus mihi mea remitti curet. Salutabis, quaeso, nomine meo matrem et uxorem tuam cum toto tuorum liberorum coetu et universam familiam, Georgium quoque Stadlerum eiusque uxorem. Argentinę, 25. ianuarii 1539. Tui observantissimus Rodolphus Gvalterus. Ignosce, quęso, lituris; nam hęc raptim mihi scribenda fuerunt. An M. Heinrychen Bullinger, predicant zuͦ Zürich zum großen münster, minem getrüwen und lieben herrenn.
Gnad und fryd von got, unserm himelschen vater, durch unsern heren Jhesum Christum etc. Wussend, min lieber her und bruͦder, ich bin gebäten von etlichen kristenlichen luten, so ein fromy dochter hand zuͦ verelichen, uch zuͦ schriben umm einen fruntlichen rat zuͦ byten in diser sach. Und namlichen so stelt einer nach diser dochter, heist sinem geschlecht nach der Hunenberg und ist von Baden. Da hand wir vernomen, er sygy nü etwas zites zuͦ Zurich gesin us ursach, das er öuch genämpt sygy ein lüterscher, wie dann die gotzfyend redend. Nü so hand wir doch diser person kein sündry bekantnüss anders, dann das er ein watlichy person ist. Da wil ich uch byten als einen vertruwten frund, ob uch disy person bekant wäry, so wellind mich söllichs lassen wussen. Ir söllend by guͦten truwen nit gemeldet werden, dann ich jez zuͦmal keim vertrüwteren in Zurich nit wusty zuͦ schriben. Darumm so tuͦnd nach minem begären. Kan ichs verdienen, so söllend ir mich guͦtwillig finden. Denne so schickt min vogt fröw by zöuger dis briefs einen iren sün gen Zurich. Da wil ich uch in sünderheit byten, ir wellind öuch etwas ufsächens uf in haben, damit er zuͦ zücht und ler des furderlicher zogen wärdy. Das sol verdienet werden. Und umm die obemelty sach, so es müglich wäry, wellend mich by disem boten ein antwürt lassen wussen etc. Denne so wil ich uch biten, wellend uns die Zwinglinn fast gruessen und ira sagen, ir sün Wilhelm sygy frisch und gsund. Er gat fur und fur zuͦ schuͦl, und wiewol er fast kindisch ist, so tuͦt doch er nach sinem alter gnuͦg der ler halben. Er ist mir und miner husfröwen fast lieb von sines fromen vaters wegen, der mir nach got nit uss minem herzen künt etc. Nit me, dann got syg mit üch. Geben zuͦ Bern, uff zinstag nach Jacoby im 34 jar. Uwer allzeyt guͦtwilliger Lienhart Tremp. An den wolgelerten Meister Heinrich Büllinger, bredickant zuͦ Zurich, minem insünders lieben heren und bruͦder, zuͦ handen.
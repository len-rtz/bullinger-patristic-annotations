S.D.P. Si vales, bene est. Ego valeo. Rescripseram denuo tibi, mi pater, super inani illa quaestiuncula, quae me diu vexavit. Tandem, in quo hallucinarim, ut mihi videor, comperi. An recte secusve compererim, tuum iudicium iamdudum oscitans inhio. Quodsi literas illas non recepisti, per proximum mihi nuncium significato. Et denuo tibi rescribam efficiamque, ut me hominem satis molestum et improbe admodum, quae cupio, efflagitantem dicas. Precor item, ut scribens paucis etiam certifices de rebus Saxonicis, cęsareisve et Hassicis, si quae certa habes. Ex quo enim principes captivi facti sunt, nihil rerum istarum audimus. Nec fortasse audiemus porro vobis silentibus. Salutant te nostri. Salutato meis verbis tuos omnes. Vale. Biellnis, 5. kalendas aprileis 1548. Totus ex animo tuus Io. Leopoldus Fry. [H]oc scripturus eram: Certo certius est in [Ch]risti fideles immanissime sęvire sub hoc rege Gallos. Lutetię cremantur perpetuo, qui puram veritatem agnoscunt et confitentur. Si qui comprehenduntur eloquentia praediti, ne [q]uis eorum postremis confessionibus convertatur, prius execantur linguę. Deinde in publicum ducti excarnificantur, etc. Denuo vale. Doctrina et pietate claro d. Heinrycho Bullingero, patri suo plurimum observando. Zürich.
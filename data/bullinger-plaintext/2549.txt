Si nomen spiritus commune est tribus personis in hac propositione "deus est spiritus", quoniam significat essentiam spiritualem, ego scire velim, an significet aliud, quando tertiam designat personam? Quid tandem monstret a patre et filio discretum? Quęso dicas subiectumne sit an praedicatum? Num deo tunc nomen spiritus concedatur, ut patris et filii nomen tribuitur? Sed quam relationem habeat, simul indicato, an spiritus ille reperiatur in dei essentia ab eo distinctus, qui est deus pater atque filius? Praeterea vide, an filius de ipso deo sicut pater omnino prędicetur; nam Iesus Christus illius dei filius, qui trinus et unus creditur esse, non tamen filius trinitatis dicitur, quamvis creatura sit et opera trinitatis ab extra censeantur indivisa.
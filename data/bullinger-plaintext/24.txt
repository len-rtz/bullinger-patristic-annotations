Argentinae, 30. ianuarii 1548. S.P. Parva licet se obtulit occasio scribendi, non potui, quin per otium te paucis interturbarem, Bullingere amice charissime. Misi ad te paulo post adventum meum Argentinam exemplar quoddam, iussu domini Richardi, viri integerrimi, responsi alicuius viri perquam docti et magni in scripturis iudicii ad literas Buceri ad eum saepius missas, quo eum ad suam de eucharistia opinionem traheret et in hunc errorem de humanitate Christi duceret. Sed quoniam nos nunquam certos fecisti, an id acceperis, voluit d. Richardus, ut sciremus, te interpellare. Aeque haec praecipua est causa, cur scripserim. Nova nulla habemus ex Anglia, praeterquam quod concilium, a nobis parliamentum vocatum, in kalendas apriles derogatum est. Bucerus, ut putatur, a caesare vocatus, hinc clam Augustam ante octo dies profectus est. Miramur discessus eius silentium, atque timetur, ne aegre redeat. De constantia SaxoniÄ™ ducis fama hic fertur, quod contra religionem omnino caesari consentire nolit. Dominus det omnibus piis in finem usque perseverantiam. Saluto fratres omnes Tigurinos. Bene vale. Tuus Burcherus, Anglo-Tigurinus. D. Heinrico Bullingero, Tigurinorum pastori vigilantissimo, domino meo observando. Tiguri.
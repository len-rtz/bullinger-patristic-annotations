Frommer, ersammer und wyser fürgeliebter herr und brůder. Min gantz willig dienst syend üch bevoran bereidt. Zöuger diß brieffs hat mir üwer schryben mitt allen trüwen überantwort. Darus ich wol verstanden hab den unwillen, den ir tragend ab dem, das herr Laurentz üwer kylchen, daryn er ordenlich beruͤfft, jetzund durch eines besondern berůffs willen verlassen und in ein andere (unangesähen die ergernus, so darus endstadt, ouch gfaar der kilch), vilicht umb eines bessern, schönern und lustigern standts willen ziehen will, das jetzund rächt, das vorig alles unrächt sin muͤsse, etc. Daruff fuͤg ich üch guͤtlich und früntlicher meynung zů wüssen, das min schryben an üch gethan, nitt dorumb beschähen ist, das ich damitt urteylen und uußsprächen wölle, welcher berůff rächt oder unrächt sye, sunder diewyl der von Hallwyl (ain gůt fründ, dem ich sölichen dienst nitt abschlahen können) an mich gelangen lassen, gůten fründen ze schreiben, das er (der von Hallwyl) an herrn Laurenzen geworben, und er (herr Laurenz) nitt unberuͤfft geloffen. Das hab ich, wie es an mich gebracht ist, gen üch ouch alls einem gůten fründ gethan, und darby in minem schryben gemeldet, ich sye hie ain gemein mann und in eydgenossen einer kylchen so vil schuldig alls der anderen, alls der (namlich) nitt einer kilchen abziehen und der anderen gäben sölle, etc. Mitt hinzů weist herr Laurentz wol, wie und was ich mitt imm geredt hab, das diese sach uff imm stande, etc., das er ouch vor unß und üch anlůge für eins, ob er mitt gůter conscientz die kylch, da er jetzund xin, verlassen möge. Dann er wüsse da, wie es stande, und könne imm da niemandts bas dann er im selbs radten. Dann so er die kylch söllte wider sin conscientz und eehafft ursachen verlassen, wurde er darumb gott rächnung gäben muͤssen. Für das ander, das er den handel ouch einem burgermeister anzeige, dannen dann die willigung vormals beschähen. Mitt mer worten nitt nodt zů melden. Und wyter kondt ich ouch diser zyt nitt handlen, dann ich sunst an dem ampt nitt bin, das ich iemandts wyter ze zwyngen habe. So kan ich ouch wol gedencken, das ir (diewyl ir vilicht an imm ein unwillen spürend) sin fürther nitt begärend. Ich schryb üch das ouch keiner andern meynung, dann das ir wüssind und verstandint, das ich in diser handlung nut ungebürlichs gehandlet, ouch nitt (ob es also üwer meynung uff mich were) üch mitt glyssenden worten die ougen zu verkeren understanden, etc. Herr Laurentzen laß ich sin handel selbs verantworten. Was und wie vil ich hierinn gehandlet, wil ich uff das kürtzist also verantwortet haben, gůter hoffnung, wenn ir alles eigentlich besähen und ermässen werdint, wie und was ich alle zyt gen üch gehandlet, werdent ir befinden, das ich üch üwer kilchen alle zyt geliebet und noch ouch willi[g] bin, üch allen mitt trüwen ze dienen. Ist aber neißwan mangel anderstwo har, sol der billic[h] mir nitt ufftrochen werden. Wöllend diß m[in] verantworten imm besten uffnemmen, das ouch vilicht kürtzer ist, dann die nodtturfft erforderte. Datum Zürych, frytags vor Georgii, anno 1548. H. B., der üwer alle zyt.
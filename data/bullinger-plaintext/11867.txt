Diu est, quod ad te nullas literas dedi, quod eo factum est, quia pauci ad nos veniunt, quibus literas recte dare possimus. Quod et si verum est, non nihil tamen etiam nos a scribendo deterruit, quod te occupatissimum et magnis negociis districtum et variis quoque corporis molestiis et imbecilli valetudine esse scimus. Quam rem cum pręsentes cognovimus, tum literis tuis certiores facti sumus. Hoc tamen nulla ex parte nostra erga te benevolentia atque observantia imminuta est, quam tu tantis meritis confirmasti et constrinxisti, ut nulla temporis longitudine, nullis locorum spatiis nulloque casu labefactari queat. Sed novi tuum pudorem tuamque modestiam; iccirco plura de iis scribere supersedeo. Illud autem persequar, cuius caussa hae ad te literae scribuntur. Venit quidam ex Italia mercator, qui nunc est Basileę. Is literas ad me misit patris sui et suas nec non quorundam magnorum virorum, qui omnes mecum amicitia sunt coniunctissimi. Rogant atque efflagitant, ut ipse cum iuvene isto et Tyguri et Basileę esse velim, ut meo auspicio et ductu selectorum quorundam librorum bonam sibi summam contrahat. Quod quidem nec mihi nec isti mercatori peroportune accidit, nam ab hinc circiter viginti dies incidi in periculosum morbum, a quo non dum liberatus sum; quo fit, ut nec meo neque eius desiderio satisfacere possim. Petebant praeterea in literis, ut, si minus iter hoc suscipere possem, saltem eum tibi diligenter commendarem, quod cum fidant meam apud te commendationem non leve pondus habituram. Quamobrem Ioannem Iacobum hunc, amicum meum et amicissimi atque optimi viri filium, tibi ita commendo, ut maiore studio commendare non possim. Iuvenis enim est et minime istarum regionum peritus, et quamquam longe gravioribus negociis occupatus sis scribendo, docendo, concionando, ecclesiis invigilando, quibus in rebus ęquales omnes tuos superas et longe relinquis, tamen te oro atque obsecro, ut huic adolescenti dux esse velis in libris, quos desiderat, comparandis efficiasque, ut d. Froscouerus typographus, vir bonus et diligens, omnia illi commoda praestet, quae praestari possunt et debent. Mercator enim iste is est, qui non nunc tantum et semel libros ab eo comparaturus sit, sed saepe alias, ut qui habet amplam, magnam et expeditam in Italia librorum mercimoniam virque fidei singularis sit, qui milies mori mallet quam fidem datam fallere. Itaque, quod ego praesens praestarem, tu, qua es humanitate et singulari erga bonos studio et voluntate, mea caussa praestabis eiusque negocia ita suscipies, ut si mea essent, quod erit mihi vehementer gratum. Biblia expectabam minore forma, quam prima fuerunt impressa. Nescio, quid obstiterit, quo minus sint missa. Sed si volumen unum ad me miseris (quod facile fieri posse puto), pretium, quanti erit, ad te illico mittam. Habeo et ipse libellos quosdam sub incude, quorum te propediem participem faciam. Vale per Christum Iesum. Salutabis d. Pellicanum, senem sanctissimum, Bibliandrum doctissimum atque Megandrum, Gvalterum lepidissimum et Pinarium, praeceptorum diligentissimum et bonum virum, et alios, qui nos agnoscunt et quibus aliquid debemus, praesertim Gesnerum, medicum et philosophum acutissimum. Salutat te et uxorem cum liberis et familia tota uxor mea, quae me quoque superioribus diebus filiola auxit in domino. Salutat vos Viretus et Ribitus. Ego vero omnes salvere iubeo. Vale iterum, Bullingere optime atque doctissime, et nos ama. Lausannae, pridie calendas decembris 1543. Coelius Secundus Curio, ex animo tuus, manu propria. D. Henrico Bulingero, ecclesiae Tigurinę antistiti doctissimo pariter [atque vig]ilantissimo, fratri semper [observ]ando. Tiguri.
Gratia et pax etc. Causa mea gravis offendiculorum et periculorum plenissima tandem finem accepit, fratres charissimi. Quam ideo gravem dico, quod adversarii potentes et seduli, qui in administrandis consiliis et auxilio nichil intentatum reliquerunt, quo me ad infamiam redigerunt, pericula non minus ob testium iamdudum conceptam in me invidiam ex misse, idolorum totiusque papismi relegatione, qui etiamnum papiste sunt. Quanto igitur in periculo fuerim, nemo non iudicare potest. De offendiculo non est, quod dicam, quum nebulo ferme totam Germaniam repleverit. Octava tamen martii prima sententia fuit lata (postquam testimonia erant audita) hiis verbis: „das vilgenanter her Adam“ (sic vocatur adversarius) „mit verhörtenn kuntschafften sins verwägens nach, inhalt deß erst verläsnen urkhunds, gar nütt erzeigt hat“; de qua adversarius provocavit ad senatum, sicque delata est usque in 6. aprilis. Senatus hanc sententiam dedit: „Nach dem min herren verhört hand kuntschafft, red und widered, hand sy erkhent, das die am usseren rechten wol habend geurteylt und ir“ (vertens se ad calumniatorem) „habind ubel geappelliert.“ Postremo undecima aprilis, dum miser homo omnem spem amiserat et magis timebat, ne, si res veniret ad sexaginta et diacosios, severiorem sententiam acciperet, censendi potestatem fecit, prius tamen provolutis genubus rogavit, ne eum ad iuramentum adigerem; id quoque et iudices petebant nomine etiam senatus, quoniam is prior senatum interpellaverat; ego vero multis ex rationibus constanter negavi volens, ut ius diceretur, quod factum est sententia tali, „das der antwurtter soll dar stan und mit uff erhabnem eyd mich soll entschlachen und sprechen, alles, das er uff her Erasmum geredt hab, das hab er erdacht und erlogen und wisse anderst nit von im dann von einem eren biderman.“ Huic sententie satis fecit et veram esse iuramento confirmavit. Deinde iure quoque iussus est omnem sumptum persolvere. Ego vero, ne viderer austerus esse, qui, quidquid ad honorem pertineret, nichil decidere passus sim, quibusdam ex iudicibus vocatis subduxi rationem praesentibus hiis tantum de prompta pecunia et arbitrio eorum comisi, quidquid decernerent; ii constituerunt, ut redderet 40 aureos, tametsi ego ferme adhuc tantum supererogaverim. Sed quid dicam? Dum ista omnia sic erant transacta, is me inscio, absente Negelino, Graffenriedio et Sepino et nonnullis aliis, impetravit, ut post tam infamem palinodiam admissus sit in ministerium. Quae certissima nota est, quales ego habuerim adversarios, tametsi illi hoc factum fucant facto Nicolai in Arberg, qui inter se sunt diversissima neque par ratio cause neque similitudo in palinodia. Quapropter, dum videam tam incredibile odium, ut neque verbi neque ministerii neque etiam publici honoris rationem ullam habeant, vestrum consilium requiro, num dimittere hanc ecclesiam et abire liceat, si forsan alius (sed fidum et constantem esse oportebit) in locum meum substituatur. Ego ferme sub isto onere supprimor. Quaeso, ne me cęlatis[!] vestrum consilium, quoniam inter sacrum et saxum sto. Utrinque est periculum: Si abeo, relinquitur ecclesia, quibus non est tutum, quum aperte hactenus serpentem, quem foverint, prodidere; si maneo, timeo, quandoquidem tam obstinati sint, ne tandem exitum recipiat periculosissimum. Valetę[!], fratres charissimi, et deum pro me indesinenter orate. Ex Berna, 23. aprilis 1543. Erasmus Ritter ex animo vester. Admonuit me nunc aliquoties charissimus frater Gaspar, quatinus annuatim sinodus celebretur; ego vero timeo multa incomoda, quae hinc veniant. Primo tam infecti sunt fratres in agro, ut pauci sint, qui non tracti sint in Lutheranam sententiam, quod velint, ut morituris exhibeantur sacramenta, ut infantulis baptismus, si vel parum de vita periclitentur, adultioribus cena dominica. Aspirant praeterea fratres Galli una cum Argoviensibus nostris ad excommunicationem, ad quam ego nondum in tanto adhuc discrimine doctrine suffragium meum dare possum; nam certum est, quod a Germanis nostris omnes, qui refragarentur Lutherane sententie, excommunicarentur - de Argoviensibus hic non loquor -, et ego, qui in urbe solus, in agro paucos habeo, nichil sustinere possum. Interim ego dolum sentio, quasi senatus id cogitet invitis simistis, quum ego certi nichil a nullo senatorum intellexerim, sed cuiusdam machinamentum esse reor, cuius scribe scripto tu, Gaspar, offensus eras; nam ego ab illo scriba intellexi itidem atque ita actum, ut multitudine maior pars vinceret meliorem. Quare consulite et rescribite, sed fido nunctio. Valetę. Prestantissimis viris Henricho Bullingero et Gaspero Megandro, celeberrime ecclesie Tigurine pastoribus vigilantissimis, charissimis fratribus.
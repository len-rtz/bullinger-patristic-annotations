Nae ego sim vere inhumanus, doctissime Bullingere, ni te literis meis salutem, qui me cum apud vos essem tanta humanitate tractaris. Quod autem proximis nundinis nihil scripserim, tu causam conjicere potes. Nunc etiamsi eadem causa fortassis remaneat, silentium tamen rumpendum duxi, ne non tam temporis quam negligentiae atque oblivionis cessatio mea videri possit: id quod, crede mihi, in mores meos non cadit. Nam neque animus meus a mutuo amore abhorret, et humanitatis mihi exhibitae, ut si quis alius, minime immemor sum. In praesentia nihil est quod scribam, quam omnes monachos nostrates nomen suum amisisse, aliquot ex maximis monasteriis facta esse scholas studiosorum, paulo ante festum natalitium supplicium sumptum esse de tribus opulentissimis abbatibus, quod inter se de restituendo papa conspirassent. Non est praetereundum, episcopum Wintoniensem adverso populi fremitu admodum papistice concionatum esse primo Dominico quadragesimali, huicque sequenti Dominico doctorem Barnes egregie respondisse gratissima pene omnium admurmuratione. Quae potissimum tractavit episcopus, ad Joannem Butlerum scripsi, ex quo cognoscere potes. Alia ab aliis accipies. Dominus Audlaeus, vir egregius, famulus regis, ex nostra praedicatione factus est tui amantissimus, jussitque ut non modo te suis verbis accurate salutarem, verum etiam ut tibi indicarem, si filium tuum huc miseris, se illum ea humanitate tractaturum, qua proles carissimi et singularis viri tractari debet. Salvere plurimum jubeo matrem tuam, uxorem, fratrem, liberos, totamque reliquam familiam. Parem salutem meis verbis ascribes D. Pellicano, D. Judae, D. Rhelicano, D. Megandro, viris optimis atque lectissimis. Vale. Londini, 20 die Februarii. INSCRIPTIO. Henrico B.
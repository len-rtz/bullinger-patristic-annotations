Gratia Christi tecum. Male vero me habet, mi charissime observandeque in domino frater, quod duę nostrę epistolę vel fraude interceptae vel tabellionum incuria tibi, sic enim scribis, non sunt redditę, peius autem, quod omnino mihi, cuinam priores illas literas ad te perferendas tradiderim, excidit; nam in posteriorem nuncium, typographi servum, erit aliquando, ut forte fortuna incidam secumque hoc nomine expostulem. Longe vero pessime habet, quod ista sive perfidia sive negligentia ego in suspitionem neglecti officii apud te rapi, quod vehementer abominor, haud iniuria potui, quum vix ulli perinde atque tibi studium et diligentiam meam probare cupiam, quippe qui sis praeter cęteros optime de me meisque nec id sane paucis nominibus meritus. Te, quod aliquamdiu non scripseris, abunde excusant proximę illę dulcissimae literae tuę festivissimo planeque te digno munere comitatę, quo velut pulcherrimo foenore compensatum video, quicquid id fuit, quod desiderare prius potui, atque utinam sit aliquando, unde vicissim tibi gratificari queam et animum tot beneficiorum memorem pariter et gratum testari; nihil profecto magis in votis est. Dominum interim precor, ut de thesauro divitiarum suarum benignissime tibi, quęcumque in rem tuam erunt, propitius numeret tantisper, dum mihi quoque specimen aliquod non ingrati pectoris edere liceat. Sunt libri illi, quos misisti, ut eruditi ita etiam confutandis adversariorum impudentissimis mendaciis et asserendę veritatis religionisque puritati valde quam appositi, deinde etiam ob rerum varietatem longe iucundissimi, praesertim quum prudentissimo consilio sic omnia sis moderatus, ut nec pro suscepti argumenti amplitudine quicquam, quod res postulat, praetermiseris nec immodica prolixitate, quę in id genus scriptionibus etiam renitenti obrepit, lectorem oneraris, ut prorsum hic sis de tota christiana republica optime meritus, quando nemo bonus non videt, quid hic spectaris, quantos exhauseris labores et quibus tibi liber ille sudoribus constet. Unum adhuc, indicem, ni fallor, additum opportebat huic tantę multarum rerum varietati, qui absolutissimum licet laborem adhuc tamen absolutiorem commendatioremque reddere poterat; sed reservant hoc forte suo more postremę ęditioni calchographi, quo nova subinde lucri accessione gaudeant. Nostrorum expeditione non est, quur multum hoc quidem tempore discruciere. Neminem illi lacessent priores; ut vero defensioni se parent in istis adversariorum conatibus, nemo cordatior illis, puto, succensebit. Conscribunt isti passim milites, contrahunt alicubi copias sicque omnia instruunt, ut vel cęco perspicuum sit, quid in nos meditentur. Quid igitur nostri? Sterterentne supini et in tanta hostium vigilantia in utramque aurem securi dormirent, quum praesertim, ut etiam nihil omnium negligant, non poterunt tamen, si hominum more ęstimes, ęquo Marte certare cum istoc hoste, qui et numero et potentia et ipso denique belli nervo, adde et usu pugnandi longe est nostris superior? Tantum, mi Bullingere, abest, ut cornua ultro sumere et velut priores irritare velint eos, quos unice cuperent paci studere; nisi enim tuabc ind a a nobis stet et manus admoveat auxiliares, actum erit de nostris viribus. Gratias nihilo segnius ago pię tuę sollicitudini, qua vestro exemplo nostros admoneri vis, ne cristas tollant neve in foedus et carnem confidant, quando istuc tam male cessit vestris. Nostris nihil optabilius pace, quę modo cum Christo constare possit, quantumvis alioqui iniquis conditionibus et aliarum omnium rerum iactura conciliatam hanc opporteat. Expectamus nunc in horas catastrophen comitiorum Francofordiensium, quam multi metuunt tragicam futuram. Designatus episcopus Constantiensis, caesaris legatus, ante paucos dies nondum nostris super petita pace respondit, quem nec posse respondere putant, quod quidem ad solidam pacem necessarium sit. Interim ergo de generali religionis conciliatione agendum existimavit lubricus vir et vafer, qui omnia tentat, quo nostris exitum maturantibus alias atque alias remoras iniiciat eosque mirificis suis technis et blandiciis emolliat et frangat, lucem cum tenebris, mendacium cum veritate, Christum cum Belial commissurus scilicet. Constantiensibus meis firma stat sententia citius rem et vitam et omnia perdere quam vel latum unguem a semel recepta religionis puritate discedere, quos animos Christus esse ipsis velit perpetuos. Habet illic et Anglię rex suos legatos, per quos petit in Angliam sibi mitti eruditos aliquot et pios viros, quibuscum de recte constituenda religione conferre possit. Id quod si tam bono animo quam honeste facit, nihil dubito, quin feliciter quoque se fecisse aliquando intellecturus siet. Verum de hoc rege multi multa loquuntur et plura etiam, quam loqui velint, suspicantur. Nobis supplicibus votis comprecandus dominus, ut nobis suo unius praesidio fretis securis et tutis esse liceat, quocunque tandem casura sit tantorum conatuum alea, ut nullo vel minimo nostro malo cadat. Terrent quidem et me - et quem non? - omnia ista, quę tu vere et graviter colligis insignitę et tantum non deploratę ingratitudinis nostrę argumenta, et desęvituram in nos capitibus nostris imminentem dei iram certissime portendunt. In spem tamen venio nostros dies ob multos egregie bonos ac pios homines cum pace claudendos et mala ista gliscenti iam magis impię posteritati, quę dominum et opera ipsius, quę nobiscum fecit, non novit, reservari, nec adeo multum temporis superesse videmus, quo tota hęc nostra generatio ad patres suos congregetur. Urgebimus interim poenitentiam et dignos illa fructus tamque strenue nostrum faciemus officium, ut, qui pereunt, suapte se culpa perire dilucide intelligant. Quę de principibus et concionatoribus quibusdam scribis, utinam non tam vere scriberes, quam id facis magno animi dolore. Sed manet istos suum iudicium, nec cum illis, quod valde spero, dominus nos involvet. Sed enim, quicquid in tot ac tantis malis boni speramus, tuis quoque ac totius ecclesię tuę sacris precibus impetratum cupimus. Nostri omnes certatim salutem tibi suis verbis adscribere iubent, Zviccii inprimis et germanus frater meus Thomas cum sorore et mea coniuge, quę tuam quoque una mecum accuratissime salvere iubent et valere tecum in domino totis animis cupiunt. Commenda me eruditissimis et optimis viris Pellicano, Leoni, Theodoro cęterisque istic rempublicam christianam et literariam iuvantibus, dein etiam consuli vestro Röstio. Bene vale, anime mi, et quemadmodum totum te semper nostrum esse sancte adfirmas, ita de nobis vicissim tibi persuade nihil esse in vita nobis tuo illo syncerissimo amore iucundius, nihil antiquius. Faxit Christus, ut, quam istuc ex animo scribimus, tam liceat etiam re ipsa per occasionem aliquam clarissime testari. Iterum iterumque vale. Constantię, 7. aprilis anno 1539. Fragmentum, quod ex epistola Ioannis Hessi misisti, Zviccio nostro reddidi, qui mox veteris amici nomen gratulabundus agnovit illique se propediem scripturum recepit et per te rursum literas missurum. Tuus ab animo Ambr. Blaurerus. Praestantissima pietate et [erudi]tione viro d. Heinri[cho Bullinge]ro, Tiguricensis eccles[iae pastori] syncerissimo, amico [suo charisssimo]. Zürich.
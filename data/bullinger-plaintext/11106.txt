Domino Osvaldo Myconio H. Bullingerus gratiam et pacem a domino optat. Miraris, scio, vivamne an vita sim functus, quod nihil literarum ad te dederim hactenus. Verum brevibus nunc sartio, quod hactenus non inimicitia aut neglectu, sed per negotia est diminutum. Ergo te cum tuis recte valere opto. Nam ego una cum tota mea familia et fratribus aliis charissimis, deo sit laus et gloria, recte valeo. Litteras de Bernensi synodo scriptas accepi et legi lubens; illud imprimis, quod decreverunt docere secundum confessionem et expositionem Basileien[sem], relinquere autem exotica et contentiosa ista verba "substantialiter", "corporaliter", "carnaliter", "supernaturaliter" etc. Atque utinam hac responsione contenti fuissent Argentoratenses! Nam, ut libere, quod sentio, dicam, mallem ego tabulas illas et ursum neque petitas esse neque impetratas. Praesagit enim mens istos nescio quid aliquando facturos, qui non contenti simplici responsione fratrum, imo adeo anxie cupierunt etiam suam approbari confessionem. An non satis videbatur facere confessio Basileiensis? Quid opus erat texere novam? Et quis tandem erit confitendi et subscribendi finis? Primo proponebatur liber ad Monasterienses, deinde Basileiensis confessio, hinc confessio 4 urbium, postea confessio Saxonica cum sua apologia, quinto articuli a Wittenberga allati, iam et Retractationum quaesita est prope approbatio; septimo scripti sunt 3 articuli a Schmalkaldia per Bucerum. Hic iam Bernae etiam novam conscribit confessionem, obscuriorem libens dicerem, quam ego hactenus viderim ullam. Ad haec obstupescimus nos, subscribimus, approbamus omnia. Et mira profecto hic est patientia nostra. Ideo perpetuis incursionibus misere divexamur indies. Ego quod semel confessus sum in Basileiensi confessione et expositione ad doctorem Lutherum, iterum confiteor nec plura confitebor. Scribant alii mille confessiones; haec una satis mihi erit pro multis milibus. Interim non probabo aut improbabo cuilibet suas confessiones privatas. Quae autem intelligo cum hac nostra non pugnare, non reiicio; Buceri, ita me deus amet, non intelligo. Nescio, quo spectet. Haec in sinum amici effundo. Tu ferre nosti meam simplicitatem. Interim non est, quod metuas tragoedias novas. Pacifici sumus. Concordiae porro studebimus. Caeterum illos novos motus et conatus nequaquam probavero. Deus novit cor meum, quid spectem; is iudicabit in extremo die. Scripsi Bucero me non perinde sua intelligere, Melanchtonis intelligere et placere, quae scripsit in Locis communibus de sacramentis. Boni, opinor, consulit Bucerus, quae amicus scribit ad amicum. Obsecro autem, ut has ad Bucerum et Capitonem scriptas bona fide Argentoratum perferri cures. Vale. 4. novembris anno 1537. H. Bullingerus tuus.
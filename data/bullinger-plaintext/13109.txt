S. in domino. Literas tuas non sine tristitia accepi et legi, in quibus intellexi te Persium, quo bibliothecam meam spoliavi, quum apud bibliopolas non prostaret, dein literas ad te et Theodorum scriptas et Cognati nostri literas tam ad te quam ad Gvaltherum missas te non recepisse! Quae omnia misi per lectorem Frobenianum, Michaelem Vesalium, uno in fasciculo com-prehensa. Aut in via amisit fasciculum literarum, aut sibi ipsi servavit volens explorare nostra consilia et scripta, aut a latronibus interfectus est. Nam probus fuit vir, evangelii verbo addictus et propter evangelium exul. Nescio, quomodo hoc accidere potuerit. Scripsi in meis et ad te et ad Theodorum literis varios rumores, neque scio, quid in literis Gilberti nostri sit. Non dubito nec esse res contemnendas, quas nollet spargi et in manus hostium venire veritatis. Sed quid iam agerem, cum Michael nusquam appareat, nihil scribat ac nemo sciat, ubinam hęreat. In Italiam voluit proficisci et te salutare, tecum amicitiam contrahere, sed intelligo illum Tiguri non fuisse. Frisius noster illum bene novit, nam lector etiam fuit Oporini. Itaque me excusatum habeas. Tu Gilberto scribe literas missas te non accepisse, sed dolo cuiusdam suppressas. Fortassis exemplare domi adhuc detinet, ut possit te hac de re et que scripsit iterum admonere. Hec paucis volui ad te. Ego misissem nova quędam, sed Myconius paucis fortassis scribet, quę accepit a Bucero. Describunt quidam omnem rem, quemadmodum scripta est ad ducem Georgium de iis comitiis. Caesar ex Belgis accepit 800 equites. Octo civitates maritimę adhuc constantes sunt in asserenda veritate. Dominus illis spiritum perseverantię praebeat! Vale. Proxime pluria, et quid apud nos agatur, fuse scripturus sum. Nam satan nos varie tentat. Nuper enim puella Lucernana saltavit quinque dies et noctes fere continuas. Iam in xenodochio est, varia narrat, quę vidit noctu, quum aquam domum ferret. Item 27. octobris doleatur quidam iuvenis homo. Incepit saltare. Mira res et stupenda! Audiuntur varię sententię de istis morbis a populo communi, an s. Viti vel Ioannis sit morbus. Et varia excogitant remedia. Probat nos deus iis rebus, quum ego in 20 annis nullum viderim tale quid conantem. Dominus Ioannes Henrichus Winceli hodie abiit, senex venerandus et pius. Guntii uxor peste gravissime laborat. De eius sanitate multi desperant. Domini fiat voluntas! Tu ad me perscribas, velim, qualis morbus sit hęc insania, qua moventur ad saltandum. Consului medicos nostros. Nullum locum ex medicis habent de isto morbo. Quidam dixit Hippocratem scribere quodam in loco de morbis sacris, qui sint incurabiles humano auxilio. Ego non paterer illos saltare, neque choreas ducere permitterem! Includerem istos homines, dein in ecclesiam ducerem ligatos, si vellent insanire, ac populum admone[rem], quo precibus puris ad dominum clamarent pro salute huius adflicti hominis, et p[uto], quod satan statim abiturus esset in locum damnatorum, etc. Tuam sententiam hac de re expecto. Cęterum Persium curabo ex nundinis Francofordensibus ut habeas, quum nullus apud nos prostet. Vale. 28. octobris 154[7]. Salutato meo et meę nomine tuam dulcissimam uxorem. Crux est prae foribus, et persecutio crudelior quam tempore Eusebii, ac nunquam fuit, ni me omnia fallunt. Vale iterum atque iterum. Tuus Gastius ex animo. Rescribe! Eximio theologo, magistro Heinrycho Bullingero, Tigurinae ecclesiae pastori vigilantissimo, etc. Zürich.
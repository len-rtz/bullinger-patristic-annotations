Ecclesiae Tigurinę doctoribus atque episcopis Beatus Comes S.D. Non cessat impius ille spiritus cribrare nos et modis mirabilibus nostras impetere ecclesias. Adeo vafer est et versipellis, adeo astute et callide malus, ut valde metuam, ne plerosque nostrorum in suam nassam pelliciat. Pietatem simulat et plane mirandam mortificationem quandam carnis, ut impium dogma suum nostris persuadeat. Angelum lucis refert tartareus ille dęmon in nostrorum, ut insinuatus, animos. Zizanium impietatis suae ei interserat sementi, quam iam olim fecit dominus. Atque inter eos primas tenet Viretus, Lausanensis episcopus, cui quoniam in faciem resistere ausus est Andreas Zebedeus, collegii Lausanensis primarius. Bernam in ius ab eodem ipso Vireto vocatus est indidemque coactus causam dicere, nimirum, quod ausus fuerit repugnare asserenti Vireto locum illum Lucę, qui est de ascensione Christi in coelos, nihil facere contra realem ac corporalem eiusdem Christi in coena pręsentiam, asserenti, inquam, pleraque alia nefanda et hactenus inaudita, quae (quoniam, ut spero, vobiscum coram sum brevi tractaturus) nunc scribere prętermittam. Huic novo antagonistę supra fidem favet Calvinus, archiepiscopus Gebenensis, qui non ita pridem ausus est in hęc verba de doctissimo atque beatę memorię viro d. Zvinglio scribere: «Alii», inquit, «in eo sunt toti, ut salvus sit Zvinglius. Falsa tamen eius et perniciosa fuit de re eucharistię opinio, ut qui verum eius usum disiecerit et dissiparit.» Hęc ille. Quę quam sint impia et blasphema, vos, o venerandi episcopi, iudicate. Ac cogitate, ut sancto Christi spiritu impiis istis daemonibus resistatur. Valete. Badis Helvetiorum, 7. calendas martias 1548. Vester ex animo confrater Beatus Comes Donzarensis.
Min früntlich gruͤß, und waß ich eren, liebs und guͤtz vermag zevor, erender, lieber her schwager. Üwer schriben, ann minen fetteren statschriber minenthalb gelangtt, hab ich lutt inhaltz wol verstanden und des ersten harus üwer frünlich gemüött gegen mir erkänndt. Sölichs und merers stat mir mit minem dienst um üch ze beschulden. Danne deß fürschlags halb, harin angezöügtt, gefalt mir zuͤ dem höchsten wol, dan das ich in sorgen stan, sölichen lüten guͤtz halb nitt verglichen mögen. Derohalben, lieber schwager, ich min vermögen üch hie angezöügt wil haben, darüber üwers witern entscheids ze erwarten, domitt die sach, ee und vor sy lutprechtt gemachtt, beider siten wol erwägen und nit nachmals unfruchbar an die hand genommen wärde; dan ich je nitt besint, mer, wan mins inkommens, yemans fürzeschlachen, das nachmals üch, einem getrüwen vorstender der warheitt, minemm underthädiger, und ouch mir nachtheilig sin möchte. Min müöterlin württ diser zitt mich mitt fünfhundert oder filichtt mer gulden beratten, und nach irem abgang (den gott lang wend) mir 800 oder 900 gulden gedigen samptt ander kleinnotten und husratz etc. Das ich üch alß minem vertruwten fründe in geheimd wil angezöügt haben, harüber mir ze erfragen, ob ich der sach verer nachfrag bedörffe gäben oder anderschwo mich gedenken ze versächen, ouch mir hiemitt zuͤ schriben, weß willens der fatter der dochter halb sin wurde, wie vil der kinden und ob eß inen nit zewider, mich etwaß erlichen gwärbs ze bruchen, unser ußkommen dester bas ze haben. Danne so ir über sölicheß mir witter nachjagens anzelegen raten bedörften, welte ich one verzug zuͤ üch hinüber kummen, dan dis aller miner meinung inhalt ist, alß ob ich sälbs persänlich [!] by üch wäre. Sunst bin ich guͤter hofnung, die dochter keins wägs vervälen, dan wir ein erlich, lustig und folkummen wäsen (wie ir wol wüssend) by unß hand. Ouch wurde min müöterlin uns ir müeterlich trüw mitdeilen und ich (wie einem frommen, redlichen zuͤstatt) mich halten; deshalb kein mangel, dan das ich sorg trag, söliche eerenlütt ab minem gegenwurff vilicht bedurens erholen. Dorum ich dise meinung sälbs persönlich üch zuͤschriben, domitt ir min hertz erkennend, hiemit flissig bittende, mich in allen trüwen befolen ze haben. Ouch ist min begär, wellends nitt verargens haben, daß min antwurtt nitt angentz uff üwer schriben gfallen; dan obbemelter min fetter nitt anheimsch gewäsen. Aldan begär ich undericht ze wärden, waß üch uffgehalten, unser hochzitt ze besuͤchen, do wir mit sunderer begird üwer gewartett etc. Datum 13. augusti anno domini 32. Ludwig Zechender, üwer guͤtwilliger. Dem erwürdigen, wolgelertten herrenn Meister Heinrichen Bully, forstendern götlichs worttes zuͤ Zürich, minem lieben schwager.
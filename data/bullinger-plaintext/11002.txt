S. De Frisio dico importunius eum vocari nunc, quod obstrictus teneatur munere docendi apud nos non quidem pueros alphabetarios, sed eos, qui nomen dederunt academiae nostrae. Docet autem pro virili Graece et Latine gratus admodum discipulis suis nec minus academię praepositis. In id muneris autem vos partim intrusistis, dum debitis obligatus non haberet, qui vel semiobulum pro ipso solveret. An putatis tam facile nunc posse obstrictum solvi? Dandum erat temporis aliquantum, quo et nostri providere suo paedagogio potuissent et Frisius rebus suis consulere melius. Nam non intelligo, quin patriae faveat, ut decet, et beneficia gratus agnoscat dominorum suorum. Tantum hoc conturbat, quod difficilius se tam repente possit expedire. Neque nos id videmus, nisi vos sitis adiumento. Quamvis autem ad neminem adhuc relatum sit ob temporis brevitatem quicquam, non dubium est tamen, quin vix ante terminum dimissuri sint universitatis et literarum praefecti. Non est ad manum, qui commode succedat. Opus est igitur, ut aliunde advocetur, id quod temporis spatium requirit. Mones de Virbio, qui tametsi doctrina valet et ingenio, nosti tamen pudorem eius. Quid, putas, facilius persuaderes hac quidem aetate, quam ut publice praelegeret? (Privatim nonnullis Euclidis audio libros quosdam exposuisse.) Errasti, dum Frisium existimasti Grynaei tantum pueris praefectum et ob eam causam fortasse Virbii meministi. Quid igitur faciendum nunc Frisio sit, vos certe videbitis. Equidem consilio vaco, nisi tempus statuatur, in quod se paret sine damno paedagogii nostri. Haec tibi volui significare non tam pro Frisio quam pro iuventute nostra; nam et hęc nobis curae debet esse non in postremis. Gastius expectat consultationem. His diebus rediit, quem misimus ad Lutherum. Responsum ferent Argentinenses. Agitur diligenter, ut concordia pergat. Scripsit Capito diebus superioribus in hęc verba mihi: "Scio equidem quosdam daturos operam, ut omnes uno ore respondeamus" (loquitur de concilio), "ad quam rem opus erit et vester consensus. Proinde et vestri vocandi ad communem conventum videntur." Et tandem monet: "Tu da operam, ut et vestri dextre pergant ad communem Germanię salutem respicere" etc. Hic quid faciam, postquam video quosdam charitatis fraternae tam parum possidere, multum autem pertinacię meo videre non bonae? Veritatem praetendimus omnes, ut pro qua depugnemus; interim autem adeo parum eius elucet, ut verbis incipiam propemodum diffidere. Illud apud me constat, nisi desierimus esse insolentes, malum ante fores nostras recumbere. Scribit Bezius, vir senatorius Constantiensis, ex Smalcedona insidias esse tam multas, astus tam varios, potentiam tam ingentem, ut, nisi deus protegat, evangelium non possit persistere. Hic tamen agere principes et civitates adeo sine formidine, ut nemo non sit veterem Germaniam et circa fortitudinem et circa pietatem conspecturus. Addit 35 praedicatores esse simul atque eis negocium datum, ut depingant papatum a summo ad imum. Et eam picturam sit aliquando visurus imperator, qui legatum nunc habet in dicta civitate et imperiosum et blandum et acrem et lenem, interim et superbientem mirabiliter; Vertumnum agit, sed cognoscitur. Caligant oculi, ut non queam plura. Vale cum uxore et liberis. Leonis nihil vidi. Basileae, 6. martii anno 37. Os. Myconius tuus. Scire velim, an Theodorus sit superstes. O si scires Bernatum quorundam, ut nos - ich weis nit, wie ich sagen sol. Tibi in sinum haec. Wir sinds warlich nit allein. Tu sis meus. Domino Heinricho Bullingero charissimo suo.
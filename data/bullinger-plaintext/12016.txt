S. Temporis brevitas breviter me scribere iubet. Literas tuas et meas Oporino commisi. Bene commissas non est dubium. De libello gratias ago tibi ingentes. Placet Diethelmum (quem ex alphabeto educavi) eo usque profecisse, ut tale specimen prębere queat. De episcopo Coloniensi quę scripsi, ex d. Wolfgangi literis sunt. De pace religionis quę mitto, remittito, postquam fueris usus satis. Reliqua sunt: Pernoctarunt hisce noctibus hic Hispani capitibus et aliter vulnerati, qui recta venientes e castris caesaris dicunt in tribus oppugnationibus oppidi S. Desiderii Hispanos amissos sedecies centum. Proxima nocte fuit hic legatus ducis, credo, Ferrariensis, qui dixit caesarem esse iam in dicto oppido, non quidem expugnato, sed dedito conditionibus haud iniquis hosti. In dubio esse, quonam eat; animo quidem proficisci ad Schalun, verum itinera sic esse obturata impeditaque, ut timeat periculum, nam sine hostis infestatione transire non posse; timere autem ipsum, ne sit hostibus inferior, si quid tentet, futurus. Oppidum cęsarianum esse non longe sepositum, de quo cogitet, an eo divertens maneat per hyemem. Putat legatus, siquis de pace quid ferret, cęsarem auditurum haud invitum. Exercitus novus deligitur. Numerus iterum magnus. Ad festum Marię iuxta Tabernas habebitur delectus. Insaniunt homines morti certissime occurrentes; talis est paenuria cibi, potus, pecunię. Parari dicunt illum contra dominum de Güß commeatum cęs[aris] hactenus vastantem. Pręter hęc exercitus, qui paratus erat contra episcopum Monasteriensem et paulo postea dissipatus, collectus denuo pagis aliquot occupatis nescio cuius regionis, absumsit, quicquid fuit cibi et potus. Dein, dum locum alium occupare tentarunt, rustici in armis eos eiecerunt, occiderunt, fugarunt. Ita nunc liberatus est episcopus et miseri rustici. De Turca ferunt ex Italia percussum eum a Persa et nescio quo alio rege; amisisse plus 50 millibus hominum, et hanc esse causam, cur in Ungaria sic cesset hodie. Domino Theodoro dic, si ignorat, Postellum factum Romę monachum ordinis Iesu. Linguam discit Indicam, ut aliquando prędicare possit illic Christum. A talibus monachis ait 8 civitates in India ad Christum conversas. Plura nunc non habeo. Vale cum tuis in Christo. Basileae, 3. septembris anno 1544. Tuus Os. Myconius. D. Heinricho Bullingero, episcopo Tigurino, amico et domino in Christo suo.
S. Scripsi ad te, mi venerande et charissime frater, nudius tertius per lanios nostros simul et eas literas, quas Lętus dedit, per hos misi. Nunc nihil aliud quam vehementer gratulor Augustanis meis Hallerum nostrum, qui ita mihi a doctrina docendique perspicuitate, a modestia, innocentia morum et singulari pietate commendatur idque ab optimis nec vulgaris iudicii hominibus, ut nec vos egregii huius dati nec Augustanos accepti pęnitere unquam possit. Tu animos illi addes, ut quorundam odium et invidiam, quę praeclaras virtutes perpetuo ceu umbra corpus consequuntur, infracto animo et excelso spiritu perferat ac vincat, sibique abunde satis esse ducat, si optimis et dei filiis placeat, quamquam ita omnino mihi animus iuvenis comparatus videtur, ut suapte sponte absque ullius stimulis pulchre sit perrecturus. Tam sunt iam nostri senatus molestę occupationes, ut nondum lectum sit Lutheri, Philippi et Pomerani consilium, de quo ad te, ubi primum, quid sit, rescivero, scribam. Bene vale, mi charissime et optime Bullingere, cum omnibus tuis. Ora pro me nostraque ecclesia dominum, ne unquam tueri ac fovere nos cesset. Saluta fratres et amicos, cumprimis Theodorum, Gvaltherum et Pellicanum. Commendo tibi diligenter Curionem et Mezlerum nostros. Bene vale. 9. ianuarii 1546. Salutat te seque tibi commendat Zviccius. Tuus Ambr. Bl. D. Heinricho Bullingero, amico et fratri incomparabili.
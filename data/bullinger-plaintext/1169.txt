Min früntlicher gruͦß und alles guͦts bevoran, früntlicher, lieber vetter, es nimpt mich wunder, das du uff dinen gschrifflichen anzug und uff min antwort siderhar weder embütst noch ützid schrypst, wie es dir gange oder was din wäsen sye. Umb den vatter und uns alle stadt es wol von den gnaden gottes. Der vatter ist vor 8 tagen ein tag oder zwen hie by mir xin, hatt noch wol wee an sinem dem einen schenckel. So ist uff vergangnen sontag unsers bäs Anni Käller zuͦ Bremgarten selicklich verscheiden. Es gruͤst dich all min volck. Biß nitt so ful und schrib doch, wie es umb dich stande. Gott mitt dir. Datum Zürych 4. hornung anno 1551. Bis alle zyt gottsförchtig, fromm, warhafft, trüw und underdienstig. Heinrych Bullinger. Dem frommen Josua Bullingern, kürßnergesellen zuͦ Sangallen, sinem lieben vetteren.
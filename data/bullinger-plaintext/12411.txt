S. Venimus Augustam ultimo februarii, salvi quidem, sed itinere valde difficili propter ventorum vehementiam. Excepit nos honorificentissime iterum senatus. Adhaec Laetus noluit pro solita sua humanitate et benevolentia, ut apud quemquam alium quam apud ipsum diverterem, donec omnia, quae ad rem domesticam attinent, abunde pararentur. Aedesque construxere novas. Ornarunt interim splendide suppellectile et omnibus utensilibus comparatis; qua in re multum laboravit et adhuc laborat consul Welserus. Praeterea omnes magna cum benevolentia indigno quamvis sua offerunt officia. Musculus quid ad lectas literas tuas responderit, ignoro; nondum enim conveni interim eum, qui tamen humaniter me excepit. Gervasius Memmingę cum gaudio nos suscepit magno. Postquam autem ei literas dedi tuas, domum reversus. Postquam legisset, nunquam se amplius nobis praebuit aspiciendum, cum tamen promisisset se ad coenam venturum. Causam ego solus noveram admirantibus reliquis fratribus, quod non adesset coenae. Nova certius ex d. Laeto intelliges. Comitia indicta sunt Wormatiae ad calendas aprilis, ad quae caesar veniet numeroso stipatus exercitu. Aiunt praeterea novas quasdam copias colligi in diocesi Brämensi contra langravium. Lutherum praeterea de vivis excessisse 17. februarii literae quaedam ex Norinberga missae testantur. Ratisbonae dolose et perfide aguntur multa. Bucerus semper sibi similis est, quisquis tandem eius defendat conatus. Nos orabimus dominum, ut conservet ecclesias nostras ab impiis antichristianorum et semichristianorum machinis. Amen. Libellos, quos voluisti tibi mitti, mitto. Novi nihil attulerunt bibliopolae ex Lypsia. Quidam aiunt Lutherum morte praeventum, ne finiret, quod coeperat opus; quidam amicorum precibus eum impeditum esse confirmant. Utrum sit, gaudeo, si offendicula ab ecclesiis arceantur. Vale et ignosce; festinanter enim scripsi. Calendis martii 1546. Tuus ex animo Ioan. Hallerus. Negotium Wilperti Zolleri bene se habet. Schertlius eum per annum habebit secum, non tamen ut servum. Sumptus ei suppeditabunt domini Augustani, ita tamen, ut, si eius opus habuerint opera, inservire eis non detrectet. Sic mihi retulit archigrammateus. Clarissimo viro d. Heinrycho Bullingero, Tigurinae Ecclesiae fidelissimo praesuli, domino et patri suo unice collendo. m. Heinrich Bullinger.
Gratiam et pacem a domino. Non credis, quanta cum spe et expectatione, pater imprimis colende, literas tuas desiderem. His etenim acceptis et statum meum foeliciorem et animi mei securitatem liberiorem fore spero. Quod rerum mearum statum attinet, eum satis foelicem esse scias. Conradus noster cum uxore thermas Wallesianas adiit, et Comes, dominus meus, propter medicinae πράξιν, quam exercet, rarissime domi est, quare me ad tempus aliquod in Morgias duarum horarum itinere a Lausanna distantes contuli; precibus enim suis me compulit Claudius Chanisius Gallus, vir doctus admodum et ante mihi Basileae et Argentinę familiariter cognitus. Scholam ibi habet vel collegium potius Capellano nostro monasterio non absimile. Aluntur ibi aliquot studiosi iuvenes partim suo, partim Bernensium stipendio. Inter hos optime et ego tractor. Habeo studiorum consodales viros doctos et mihi imprimis benevolos. Gallicę linguę studium foeliciter succedit simul cum studiis aliis. Te autem vęhementer rogo, pater observande, ut, quam primum per nuntiorum copiam potes, coronatos ad me mittas tres, ut lignum et alia, quę in hyemem necessaria sunt, mihi coemere possim, nam ante nativitatis festum ab Oporino nihil expecto; tum autem tantum, ut spero, recipiam, quod sumptibus interea factis sufficiat. Hoc solum nunc abs te expeto, et nihil posthac toto anno me petiturum spondeo; nunc autem diutius carere non possum, quare, ut, si nuntii desint, id Bernam aut Basileam ad Othonem mittas, ut inde ad me transmittantur, rogo. Fama apud nos de belli tumultibus varia est. Imperatorem Mariam, Angli filiam, duxisse ferunt et eundem evangelio animum applicuisse, quod mihi vix verisimile videtur. In Gallia milites confluunt contra Anglorum regem, ut plerique suspicantur. Quidam Anglum cum exercitu in Galliam traiecisse narrant. Nihil tamen certi narratur. Salutabis nomine meo quam familiarissime uxorem et matrem tuam cum omni liberorum coetu. Vale, pater charissime, et me semper tibi commendatum habeto. Morgiis, 17. calendas septembris 1539. Tui observantissimus Rod. Gvaltherus. Eruditione et pietate clarissimo viro d. Heinrycho Bullingero, patri suo plurimum colendo.
S. Remittimus praefationem in ea tibi, de quibus convenit inter nos, ut mittatur pro concordia conficienda ad doctorem Martinum Lutherum, hanc quidem ob causam, quod ea reperta est tam manca et obscura, ut, quid contineat, vel ipsi nesciamus. At Luthero tam hic nihil responsum ad suos articulos, ut totam scriptionem quis ceu frustraneam culpare posset. Simul hic consenseramus omnes articulos nobis placere, si mens foret, qualem Argentinens[ium] exponeret declaratio. Nihil fere tale nunc in exemplari nostro comperimus, scriptorum credimus vicio, qui te dictantem perperam acceperunt. Emendavit igitur illam scriba nostrae civitatis primarius hanccine formam induens, quam cernis. Ergo ea si fuerit tuo similis descripto, bene res habet. Sin alia, cupimus id indicari nobis. Quamvis interim nihil dubitemus, quin, quod mittimus, haudquaquam possit displicere, cum sententiam exprimat, quam semel omnes adprobavimus. Voluimus haec ad te scribere, non ad senatum, ne huic essemus molesti, et quod exemplar inveniri apud te integrum iudicavimus. Quodsi opus esse videbitur ampliore consultatione, tuae concedimus prudentiae, modo fiant in tempore omnia, prout novit dexteritas tua disponere. Praeterea Bernenses tam responderunt inepte super non mittendo scripto ad Lutherum ut nemo, sit, qui non stupeat. Et quid egimus hactenus, si non curamus concordiam cum Luthero, sed cum Argentinensibus? Putant fortasse negocium esse, qualia sunt foedera saeculi huius. Utinam persuadeantur, ut mutent sententiam! Quodsi tamen fieri non poterit, equidem intelligo nostros in re tam sancta perrecturos. Vale cum tuis et fratribus. Basileae, 3. decembris anno 1536. Tuus Os. Myconius. Domino Heinricho Bullingero pientissimo, in domino fratri perquam venerando. Z[Ã¼r]ich.
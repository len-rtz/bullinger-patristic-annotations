Salve, mi venerande Bullingere, frater velut cor meum longe mihi charissime. Desiderat Ioachimus Möttlinus, sororii mei Heinrichi ab Ulmis sororius, evangelii Christi ministrum in pago suo Pfin rogavitque, ut tibi scribam, quo tuo beneficio pius aliquis et mediocriter eruditus ecclesię illi contingat. Quare te, quam possum, obsecro et obtestor, ut hic vel mea caussa officium facias et, si istic appositus aliquis ad hoc munus tibi videatur, eum ad Möttlinum cum hocce sacrifico mittas rem illi et mihi, praecipue vero Christi ovibus, quas illic habet plurimas, gratissimam facturus. Nihil praeterea est, quod scribam. Expectamus legati nostri Ioachimi reditum a comitiis Ulmensibus, quid porro nostri in Christi negociis statuerint. In magnam spem veniunt adversarii eniti se iam obstetricante caesare feliciter posse, quod multis nunc annis parturiunt. Nobis solatio solidissimo est, quod corda, conatus et conatuum successus in dei manu sunt, qui caussae suę plusquam optimę, quantumvis nos simus mali, nunquam defuerit. Commenda nos Christo. Saluta omnes illos egregios viros, qui in domini vinea strenue indefatigabilique studio laborant. Salutant te nostri omnes, in primis Zviccius noster, qui valde nunc ex altero genu laborat; quem utinam propediem nobis et ecclesię nostrę Christus magno cum fructu reddat. Bene vale. Constantię, 22. maii. Non dubitamus, quin acta illa, quę per Michaelem, Hebreum vestrum, misimus, iam acceperis; quę ubi primum licebit, ut remittas, multum te rogamus. Tuus Ambr. Blaurerus. Clarissimo Tiguricensis ecclesiae antistiti Heinricho Bullingero, fratri suo observando atque charissimo. Zürich.
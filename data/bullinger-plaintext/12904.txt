S. Certum est Argentinenses remisisse legatos suos ante dies 12, ut componant cum cęsare. Quid interea actum sit, nescimus. Postquam autem venerunt nuncii de 15 millibus in duobus proeliis interfectis ab electore, et a civitatibus maritimis, miserunt protinus cursorem equestrem ad legatos cęsarem sequentes, ut, si pactio nondum sit facta, eam suspendant et differant pro virili, donec aliter edoceantur. Heri venit veredarius Galli. Quid adtulerit, ignoro. Postridie summo mane abiit festinanter Argentinam una cum ducibus duobus. Rumor: regem pro ipsis collecturum exercitum, tantum ne se dedant cęsari. Scripsisti tu plausibilia, quamvis cęsareani dicant omnia ficta, adeo dolet eis malum vel somniare de cęsare. Fuit hic Antwerpiensis. Is narravit quatuor naves venisse Antwerpiam onustas auro et argento contra Germaniam. Id, quia verisimile non est, non credo: nec Gallus enim nec Anglus permisissent (hostes cęsaris) naves transire; et cęsar aurum invehit in Hispaniam, non evehit! Quam vero dissideant papa et cęsar, annon patet, quod novum exercitum hic petit ex Italia! Oremus dominum, imperatorem nostrum, ut et ipse producat aliquando suas copias contra hostes verbis sui. Vale in Christo. Salutabis Gvaltherum et reliquos pios fratres. Plura nec habui nec potui. Basileę raptim, 21. martii anno 1547. Tuus Os. M. D. Heinricho Bullingero, episcopo Tigurino, fratri in domino suo.
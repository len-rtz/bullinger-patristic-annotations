S. Ex Smalcaldo sunt hęc: Philippus, Pomeranus, Ionas, Crucingerus a Saxone, ab Hesso tres, ab inferioribus civitatibus duo, unus a duce Heinricho Saxone, undecim cum Bucero sunt Smalcaldii. Consentiunt nihil paciscendum de religione vel bonis ecclesię nisi cum iis, qui doctrinam iustificationis, verum usum sacramentorum et clavium recipient, nec concedent, quod vel puritati fidei vel libertati christianę aliquid detrahat. Verum conventus non facile expectandus, et cęsar videtur gravia moliri. Animi omnium, qui stant ab evangelio, firmi sunt et vigilant vigilantibus hostibus. Geldrius stante suo nigro (hoc quid sit, nescimus) non deerit promissis, quibus Geldrios in fidem recepit. Cęsar Gendavi facit iudicia et iam 50 in vincula coniecit; populum tamen nondum exarmarunt. Persuasum est Geldrio regem G[alliae] cęsari contra se auxilia abnegasse. Dux Suffulcię, Anglus, nomine regis sui magna pompa ad Gallum concessit et est regia magnificentia exceptus, ut videamus, quid Gallus possit erga omnes. Misit rex Angl[iae] Geldrio affini vim pecunię non parvam. Legati principum auditi sunt a cęsare; nondum respondit, respondebit autem brevi. Promisit per Sceperum ein zimliche antwurt. Simulatam interpretantur hanc clementiam et verentur, ne talis sit propter Turcam etiam. Egerrime videtur promissurus idem, ut status conveniant et de religione serio consultent. Papam aiunt timere veritatem et ordinum consensum. Ideo apud cęsarem omnia impedit. Heldium quoque casurum in foveam, quam fodit, omnino putant. Anglus insuper offert disputationem scriptis et coram. Scripta quatuor parata sunt, quę mittentur: De coniugio, missa, utraque specie et votis. Kalendis aprilis statuerunt convenire cęsar, Gallus, Ferdinandus, Schotus. Quatuor sunt, quibus cęsareani minantur: Anglus, Danus, Geldrius, nos. In aula de nobis minimum iactatur, forsan quia primi designati sumus bello. Hortandus est itaque populus ad poenitentiam et preces. Pręterea cęsar ex captivis 25 rotis implicuit. Amicis eorum negavit sepulturam. Gulielmus, comes Furstenberg[ensis], abbas factus est. Abbatię nomen prorsus excidit. Timetur bellum, adeo contumeliose Heinrichus, dux Brunswigensis, libello publico contra electorem et Hessum egit. Audio hos dixisse non verbis, sed manu vindicaturos se iniuriam. Mihi videtur consulto sic actum a Brunswigense praesente cęsare, ut videlicet nostri bellum incipiant; nam huc omnia consilia sua hactenus direxerunt. Age, nos didicimus et docemus domini esse regnum et potentiam et gloriam in sęcula sęculorum; hoc teneamus. Concedat dominus, ut, qualitercunque nos invaserit, nos simus parati. Mitto tibi et Theodoro disputationem aliam. Putaram risum me Theodoro moturum, sed bone deus, quam omnia video non tam seria quam cognitu necessaria. Putas tu vitam christianam posse consistere sine talibus disputationibus? Admonebitis vestros, quos huc misistis, ut diligentiam utilitati ęquam hic navent, si voluerint olim congredi cum papistis. Vale cum uxore et liberis cunque Theodoro et Pellicano. Basileę, 6. aprilis anno 1540. Tuus Myconius. Domino Heinricho Bullingero, episcopo Tigurino, domino et fratri in Christo observando suo.
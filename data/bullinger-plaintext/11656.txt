Multum adeoque plus plurimo salve, mi observande in domino longeque charissime frater. Ego vero de Coloniensi multis coniecturis adducor, ut pure ac serio iam de amplexanda arctius veritate cogitare illum et statuere credam, praecipue vero, quod ingenium habeat minime pharisaicum, deinde, quod in evangelii professores non ut plęrique alii tyrannidem exercuerit, adde iam praeter alia, quod, cancellarium quem vocant, et alios nonnullos, qui illi a consiliis sunt, doctos Christique doctrinę imprimis faventes habeat, ut minus iam de abortu metuam, postquam rescire ista a fide dignis et optimis nonnullis viris licuit. De operculo quae scribis, nihil puto periculi esse, quod ad hunc quidem attinet. Spero enim B[ucerum] omnes boni catechistę numeros impleturum, quod tamen, ut faciat, a domino nobis etiam orandum et exorandum erit. Affirmant magistratum Coloniensem et bonam civium partem iamdudum evangelio ęquiores fuisse, ut magis etiam sperandum sit Christi regnum feliciter illic propagandum. Quod ita me lugentem consolaris, tuo more et officiose facis, et gratias ago deo meo per Christum Iesum, qui ita me nihili hominem illorum subinde, qui maximi sunt in sua domo, fide et auxilio sublevat et fulcit. Quod profecto bonum si esse mihi perpetuum voluerit, non est porro, quod magnopere ab ipso postulem, quum hinc mihi certissime colligere videor me ab eo velut charissimum filium a patre amari, tenere et indulgenter foveri, quem cęlo quoque, confecto mortalitatis huius cursu, dignaturus sit. Tu constanter, quod facis, pro nobis dominum interpella, ut, quod esse nos scribis, humiles et nobis displicentes vere simus et semper permaneamus. Pro te vicissim nunquam non vota faciamus, ut, qui non meo solum iudicio magnus es, maior identidem divini spiritus incrementis evadas. Dialogum illum, quem tu vel propter odiosum titulum „ineptissimum libellum“ vocas, nondum vacavit legere; sed legunt alii nonnulli, qui haud crasso iudicio praediti sunt, qui ipsi quoque tuo iudicio subscribunt. Vadiani Ἀνακεϕαλαίωσιν gratulabundus accepi, quod erudite mihi et graviter, quinetiam fortiter, modeste tamen confutare videatur lubricissimi istius spiritus pestilens dogma, quod agmen profecto errorum et blasphemiarum in Christum secum trahit. Dominus nos a dulci istoc veneno spiritus sui pleniore gustu propicius liberet et per veritatem suam sanctificet. Utinam in viam aliquando redeat Schwenckfeldus cum iis, quibus aberrandi a sana domini doctrina author fuit. Multos dementavit, in Ulmensi praesertim ecclesia, quibus, ut ad meliorem mentem redeant, difficillimum fuerit mederi, ut nostris quoque metuendum sit, ne a Satana in lucis angelum transfigurato circumveniantur. Enarrationes tuas in Matthęum ut omnia tua supra modum nobis placent, quas ita moderatus es, ut nec prolixitate tędium nec brevitate obscuritatem adferrent, sed iucunda prolixitate pariter et luculenta brevitate, quantum et satis et gratum esse possit, magna cum gratia explicent, ut beatum te istiusmodi domini donis merito praedicemus, qui tam es fructifera oliva in ipsius domu. Cęterum nec Zviccius nec ego hoc nobis sumimus, ut criticos agentes, qui omne genus scripti olim iudicabant, de hoc libro tuo quicquam, nisi quod amor erga te noster suggerit, pronunciemus; is vero plane nosti, cuiusmodi iudex sit. Nobis certe sic ista probantur, ut ingens operę precium facturum te hac commentatione putemus. Dominus faxit, ut aliquando cuncta bibliorum volumina hunc in modum abs te illustrata videamus. Gratiam autem agimus nunquam interituras cum pro Vadiani libello tum vero pro parte illa commentariorum tuorum. Infelicitas vero, non invidia nostra est, quod vicissim tibi nulla eiusmodi re gratias referre possumus, atque utinam vel alia liceret; nihil certe magis in votis est, quorum nos dominus compotes, ubi sibi videbitur, facere velit. Amen. Fragmentum orationis, quam Gallorum regis legatus in comitiis iam habuit, ad te mittetur vel a Zviccio vel a me. Scribit C[onradus] Zviccius noster oratorem hunc doctissimum ac vere pium esse virum, verum admiscuisse quędam plus satis evangelica, nonnulla quoque adversus caesarem, atque ideo noluisse potestatem facere totius orationis describendę, sed partem hanc solum exhibuerit. Mittetur tibi et alia schedula deliberationis doctorum Saxonię. In comitiis nec Philippus nec quisquam doctorum adest. Indicat idem consobrinus noster quędam illic agi valde negligenter, quędam supra modum astute, omnia vero studio rei privatę, ut non alia nobis, quam qualia hactenus vidimus, de comitiis istis expectanda sint. Christi negocium nemo, sed omnes, quae sua sunt, querunt. De Gallo si quid habes, quod apud vestros in conscribendo milite conetur, age fac primo quoque nuncio significes. Plausibile valde est Metim recepisse verbum dei; dominus regni sui pomeria in dies magis atque magis ad gloriam magni nominis sui, ut rumpat cum toto suo satellitio mundi princeps, feliciter proferat. In illo bene et ęternum vale, observande et plusquam charissime Bullingere, cum coniuge cunctaque tua domo, quam plurimum uxorculę meę simul et meis verbis salvere iubeo. Commendant se tibi nostri omnes. Salveant officiosissime Pellicanus, Theodorus, Megander, Fabritius et quicquid istic est virorum amicorum. Leoni nostro, ut prospere lavet et sanus ad vos redeat diutissime deinde superstes apud vos victurus, vehementer pleno pectore precamur. Bene vale iterum atque iterum; ignosce. 17. martii 1542. Ignosce plusquam properiter scribenti; nuncius simul adiit et abiit; sub prandium advenit, ante sumptum prandium rursum adest. Tu omnia boni consule, id quod, certo scio, facies tantus amicus. Tuus A. Blaurerus. Bullingero suo.
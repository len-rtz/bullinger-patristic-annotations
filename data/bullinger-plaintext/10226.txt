S. Novi tua, vir excellentissime, negotia. Ne igitur tibi impedimento essem, statui hisce literis meam tibi declarare voluntatem. Moris est, ut abeuntibus literas detis, quibus se Tiguro venire vestrisque sumptibus foveri dimissi testari possunt. Me hinc ad proximam angariam mittetis. Peto igitur, vir praestantissime, tales et mihi praeparentur literae. Habuerunt huiusmodi literas Frysius et Conradus, habet et Otho, ni fallor. Cupit scire d. Doctor Christophorus, quae regio sive quod oppidum mihi sint adeunda, ut et ipse scribat, si cognatus cognato quid literis prodesse valeat. Habes, vir venerande, breviter rem omnem. Tu, si commodum est, responde solummodo per Gualtherum, vel horam constitue, qua te accedam, tibi opportunam. Vale foelix semper cum tuis. Conradus Clauserus iunior, ex animo, si pateris, tuus. Eximio viro d. M. Heinricho Bullingero, patrono suo plurimum observando.
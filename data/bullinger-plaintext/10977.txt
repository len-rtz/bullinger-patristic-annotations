Gratiam et pacem domino. Ne igitur tibi ceterisque carissimis fratribus meis in Christo videar me esse ex illorum ingratorum hominum numero, qui, postquam paululum e periculis dei gratia bonorumque virorum consilio erepti eisque a foeliciora aspiraverint, oblivioni tradant omnia queque accepta beneficia humanitatisque offitia, adieci igitur animum tibi quedam de rerum mearum statu stilo haud expolito per hasce litteras declarare certioremque facere. Id quod primum est: Magistratus populusque Byellensis me benigne in adventu meo excepisse, fauste feliciterque ad eos una cum familia pervenisse; addixerunt pro stipendio haud minus centum florenorum, partim in pecunia partim in vino, tritico etc., una cum hospitio ameno; insuper me ad hunc usque diem tam magistratus quam cives humanissime tractant, ad disciplinam christianam promovendam seduli studiosique ad audiendum verbum dei; imprimis Rebstockius ille singulari me et certe nomine tuo amore prosequitur. Ad hunc usque diem ne iotam pecierunt a me litterarum testimonialium, aut quomodo ex Luoffen recesserim. Sunt autem quidam ex senatu infecti salario Gallico, quos pentionarios vocamus, qui, ut cepimus, gladio divini verbi excirpandi docendique glorie dei patrieque vi et armis recuperate, curam gerere. Id quod meum semper erit et fuit sanguinolentum illud pessimum genus hominum, semper proprium commodum queritantes, execrari et anathematizari a deo et omnibus piis patriam incolentibus. Insuper sub meo adventu invisum illud genus hominum catabaptistarum clam irrepserat, protestantes publice Biele non esse ecclesiam christianam. Quos gladio domini confudimus coram senatu, qui eos tam ex urbe quam ex agro eliminavit, excommunicationem nescio quam ob milites quosdam erigere tentare studentes, aream domini, id quod solius domini est, ante tempus purgare volentes. Confessionem nostram super actiones Lutheri et Buceri Basileę vidisti; velim ut tibi grata acceptaque fuisset. Displicuit mihi verbum transsubstantiationis et cetera papistica. Satis admirari non possum, nos omnes plus in verbis quam in sententia verborum Christi herere, et plus in Luthero quam in solida illa veritate consistere, quasi Luthero, si nostre sententie accederet, omnes principes accessuri, si crederet, omnes credituri, quasi tota religio christiana sit penes Lutherum. Ecce quam periculosum sit, ita personis absque iuditio addictos esse. Ideo, mi frater, sententiam super hoc certamine de me sic accipias: Prescriptis doctorum ecclesie sancte, tum etiam viris pietate et eruditione non minus quam veteres illi preditis me subscribam, veritatem simplicem candide et pure et vere docentibus et interpretantibus suspitione papistica et fermento Lutheri carentia, et qui illis addicti, solidi veritati addicti sunt, non persone; id quod verum est, absque ulla simulatione loquor, deus scit. Velim, ut libere pii quique (et non qui potius materiam contendendi querunt quam simplicem veritatem) patris patrie nostre Zwinglii scripta legerent et ruminarent; Leonem nostrum non pretereo, tuosque sudores nocturnos diurnosque labores commentariorum in 10. et 11. cap. 1. epistolae ad Corinthios. Certe, si gloriosuli illi sano iuditio simplicem veritatem et non potius ambitionem detestabilem quererent, invenirent, quo tumultus ille sedaretur, invenirent, quo esuriem et sitim iustitie sedarent, invenirent, quo anhelantis animi estum sciendi veritatem recrearent. Ita, pie frater, de viris istis sentio: Ich fürcht, es steck ein tuischer bapsts hinder inen; hoc quod sine nobis perficere non valent. Ita sentit, et pie quidem, ecclesia Biel[ensis], ferme primitie Gallie religionis nostre, non solum papatum cum infructuosis operibus tenebrarum reiciens, sed etiam verba papismum redolentia etc. Cum hoc, intime et dilecte in Christo frater, diutius aures tuas obtundere non audeo; id quod et in ultimo die, dum te valedixeram, feci; addiderunt enim dolorem super dolorem mihi et uxori familieque Rhon ille et ceteri sui similes. Dabitur quandoque oportunitas de hiis rebus loquendi. Idem Petrus, qualis semper fui, cum dei mei adiutorio permanebo eiusque sancte ecclesie fidelis minister patrieque mee custos et observator. Machinentur interim osores ministrorum, quicquid velint. Domini est totum negotium, imo totum, quod simus. Is dabit prudentiam serpentinam et simplicitatem collumbinam. Pietas et impietas sese tandem prodet. Tigurini quidam Biele ad vernum usque tempus cunctantur cum quibusdam Bernensibus, inter quos unus Frölich nominatur, et certe frequentes adsunt pro contione publica, audientes verbum domini; dum astantes video, cantilenam fratris Nicolai recito, Helvetiorum patrie patris. Deinde Nicolaus Wittenbachius, pius quidem vir et civitatis Biele decus, is nobis 16. die ianuarii consedentibus in prandio hec recitavit, nempe hesterna die, 15. die ianuarii, in Novo Castro nomine Newenburg ita in veritate a certis quibusdam personis audivisse sacerdotem quendam Bernenses in novam Bernam ad evangelium predicandum vocasse ex dicione Bielensium. Is dum una cum uxore illuc pervenit, hospitium noctu inhabitans, venerunt duodecim mespfaffen vi et armis sacerdotem agredientes. Is ewangelista duos gladio interemit et tertium semivivum reliquit; ceteri fugam dedere. Hoc ut a pio viro percepi, te nolui latere. Insuper Leonem, Pellicanum, Theodorum, Battum nomine meo salutabis omnesque carissimos meos fratres, uxorem tuam matremque dilectam, Christophorum. Prefectus ex Andelfingen 3 florenos pro viatico pro me et familia mutuo dedit. Volo, ut ei communices. Det ei dominus mercedem dignam. Fidei et caritati tue me ipsum commendo, commendatumque habeas Petrum, id quod semper volui et nunc et semper volo. Pax tecum. Ex Biela, 17. die ianuarii 1537. Petrus Schnider ex animo tuus. Minem vertrawten lieben herren unnd bruoder, Meister Heinrichen Bullinger, predica[nt z]uo Zurich, z[e handen].
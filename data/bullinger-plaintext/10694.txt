Gratiam et vitae innocentiam a domino. Maximas ego tibi, doctissime Myconi, ago gratias pro libro epistolarum Erasmi. Quem ego nondum legi integrum; nam Vadianus hunc mihi e manibus abripuit, sponte tamen offerenti, et Sangallum avexit. Legi tamen epistolas aliquot, quibus nil stultius vidi unquam. Aut enim in his bonorum virorum famam arrodit aut dogmata quaedam christiana in utranque partem disputans obscurat inque dubium vertit aut turpiter quibusdam hominibus nihili adulatur. An vero non insignis est impudentia, quod tantopere munera, opes et principum, abbatum et episcoporum iactitat amicicias? Miseret me profecto miserandi senis, et illas quidem nenias tribuo senio repuerascenti. Concionator ille plus mihi placuit, quamvis ne hunc quidem totum legerim. Quod ad vos Basileam confugit, fato Mori ac Roffensis tribuo. Putat fortassis tutius esse in libera gente agere quam sub principum tutela. Quid, si Ferdinandus aliquando a monachis et scurris quibusdam subornatus Erasmum ut turbarum et heresum in Germania authorem primarium duci iuberet vel morte clancularia auferret? Id metuit fortassis senex miser, et scriptae forsan ultro citroque epistolae metum iniiciunt attonito ad tantam principum quorundam libidinem et momentaneam mutationem. Me certe Mori fatum monuit miseriae humanae, et ut principum favore nihil lubricum magis, ita fortuna nihil inconstantius adde et periculosius esse. Christo domino et veritati eius ex animo servire, huic immori sacrosanctum et longe in hisce terris foelicissimum est. Ego virum convenirem amice ac honorifice alloquerer. Quid, si in senio vir tantus totus ad nos concederet? Obsecro, quod dixi, prudenter expende et cogita occasionem valere plurimum. De concordia hoc ipsum sentio quod tu. Scripsi Philippo, Luthero certas ob causas scribere nolui. Apographum proximo nuncio remitte, et quid de concordia, de qua tantum illi praedicant, audias, indica. Quid nostri agant, quod bonis illis adeo displicere possit, profecto nescio, nisi illud putes, quod nimis anxie in Solodorensium negotio agunt aut quod cum Bernatibus, sine vobis et aliis Allobrogum duci tam praefracte, quam illi petebant, scribere noluerunt. Interim, quae custodienda mandasti, diligenter observabimus. Ipse nunc exemplar mitto, de quo frustra ais Bindero mandasse quaedam. Quid vero de caesare audis? Quid de futuro consilio? Quid de technis Galli? Salvum te vult Utingerus. Salvam vult uxorem mater mea et uxor. De peste nolim te sollicitum esse. Si me abripuerit, dominus commodiorem ecclesiae dabit. Tiguri, 2. octobris 1535. H. Bull. tuus.
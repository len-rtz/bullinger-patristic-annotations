Gratiam et pacem. Principes et civitates de fędere christiano ad festum Nicolai conventum Smalcaldi agent, ubi tractabitur de instituendo colloquio eruditorum, qui apud illos in ministerio verbi, quo se propius noscitent. Nam appellatio mutua aliquid momenti ad arctiorem amicitiam habere videtur. Hoc saxum et noster senatus volvit, et ultro huc Lutherus propendere videtur. Scripsimus ad Lutherum ea de re, quo interim secum de loco, de numero et nominibus convocandorum secum dispiceret suaeque admoneret sententiae interiores amicos. In quibus vestri mentionem amicam et honorificam fecimus, quemadmodum alias solemus amicitiam summam prę nobis ferre, ut est re vera. Nulla hactenus vel simultatula exorta est, quin eius suspicionem subgliscentem utrinque adobruimus. Cuius rei certum vidi argumentum proximo nostro congressu. Mihi vel verius senatui nostro efflagitanti pulchram non dubie inventionem ad prelum destinatam intermisistis. Quae moderatio animi quantopere vos bonis commendat, facile coniicis, qui literarum ac rerum usu pridem tenes, quibus teneantur potissimum animi humani. Concordia dextre procedit; nam princeps quidam, cui emolumento et glorię apud Ferdinandum extitit dissidium, iam illud praetendere non audet. Francofordienses summo iam in discrimine versantur propter Moguntini archiepiscopi vicetenentem. Annuerunt recipere missam et sacerdotes collegii S. Bartolomei. Ubi pax sarcienda et, quod clancularia tractatione partum, in lucem edendum, tam captiosi articuli admixti sunt, ut nihil viderent, quam cum externo bello etiam intestinum, hoc est urbis excidium. Unus erat, ne vetarent cives audire illorum missas, ne quis concionatorum quicquam, quod sacerdotes profanis suis sacris gererent, velit e suggesto convellere. Interim pacem donaturus sit archiepiscopus, donec cesar et Ferdinandus datam retractent, salvo tamen iure aureę bulle etc. Confidentiam concionatores magnam prae se tulerunt, iactarunt Herculeum robur suorum, etsi nos sciremus, quid occulte moliebantur ὀλιγάρχαι ipsorum. Quorum studiis nos obstitimus per eos, qui autoritate valent etc. Magna calamitas, si quid reipublicae tantę, quod pietati adversetur, accidet. Quid contra amici ac fratres? Neque literis audeo vel obiter indicare, qui coram in sinum omnia soleo. Concilium, quod adornant, spiritu fortitudinis coibit et eodem continuabitur. Nam militem in hoc paratum nunc licitare incipiunt. Iustus erit exercitus, ein regiment knecht; etsi stipendia nondum condicta, spes certe facta est. Acerrimum telum, necessitas, nos tandem coniunget; nam cęsare ab externis bellis vacante nobis extinguendis hanc ęstatem deputant. Quid ęque nos hosti proderet atque domestica discordia, non video: Quę, obsecro, spes victorię, si tribus cuneis molem hostilis exercitus, et quidem instructissimi, exceperimus contra nos ipsos divisi, quam una acie firmati, non dico ęquiparare, sed ne eius primam impressionem forte sustineremus, siquidem res nostro fuerit Marte conficienda. Verum certi esse debemus opem domini non defuturam in Christo nostro concordes. Pater est, filios perire non sinet tantopere dilectos sibi, quos pro nothis aut etiam hostibus ducit asperrimis odiis inter se digladiantes. Scio, mi Bullingere, qua polleatis animi mititate, et illud gaudeo, quod aliorum more non illud quiritatis, dum summa religionis constiterit: Nos veritatem propugnamus, scripturis nitimur, adversarii fęde errant, et id genus. Nam commune est et obvium omnibus iactare veritatem, scripturam, consensum antiquitatis et antagonistam onerare invidia hęreseos. Nihilosecius constantiam profitendi suam veritas requirit, quam olim susceptam favente Christo ad ultimum halitum nos continebimus. Sed quę veritas? Nec enim quęlibet veritas vita et sanguine attestanda, sed ea demum, quę saluti consequendae necessaria. Alioqui pro veris philosophorum dogmatis mors oppetenda foret, quia omnis verita[s] ex deo est. Hac moderatione nos, queso, superemus adversarios, qui mirum quam insultent aliis vastatione veritatis et scripturarum, quasi mera somnia nos doceremus, qui Christum servatorem vere docemus et per nos creditur esse ab ecclesiis servator. Testimonium enim vocations nostrae habemus conscientiam ecclesiarum. De Apologia spero vos consilium mutasse. Brevi erit, ut vos laudent, quos accusatores communiter habuimus. Eiusmodi pręconium silentio merebimur, mi Bullingere. Nos in civitatibus imperialibus animum adversus crucem obfirmamus, quam vos haud facile evadetis. Verum ea utrisque salutifera erit. Brentium, oro, ne nomines tanquam nobis suspectum, quominus iritabile alioqui ingenium iritetur ad iracundiam magis. Spero commitigandum lenitate et tolerantia nostra. Bibliandrum, Pellicanum, Erasmum, fratres omnes iubeo salvere. Basileę, 2. novembris. Basileę. V. Capito. Ornatissimo viro domino Henrico Bullingero, episcopo Tigurino, sibi in domino suspiciendo fratri. Zurich.
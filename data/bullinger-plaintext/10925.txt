Gratiam et pacem. Vehementer doluit, frater in domino venerande, quod non licuit maiori vos prosequi benevolentia et humanitate; certe voluntas non defuit. Nunc, quid Bernae impetraveritis, scire cupimus. Quid doctor Ioannes Zviccius a Constantia scripserit hic habetis., Quodsi vestrates conventum cogere volunt generalem, consultissimum tum propter causam tum propter nos videtur, si post nundinas hoc agant Francfordianas. Interim enim Vadiani libros recipiet Lutherus palamque, quid animo volvat, exponet. Certe - ut libere, quod sentio, dicam - videtur unus Zviccius planius negotium hoc exposuisse quam Argentoratenses. Expectamus a vobis responsionem. Grynaeum, ecclesiarum decus, ex me salutabis diligentissime. Huic communicabis perpetuo, quae scribo. Valebitis. 24. Augusti 1536. Tuus per omnia H. Bullingerus.
S. Sero mihi domum reverso libellus ille tuus uxorculę meę missus exhibetur, pariter autem indicatur summo diluculo abiturum nuncium, quo minus quicquam ego nunc pro amicicia nostra, quam renovas subinde, scribere possum. Maximas tamen et uxoris et meis verbis gratias tibi ago, quod nostri etiamnum tam amanter memineris et, quam constans sis in retinendo pristino amore, non obscuris argumentis testeris. Nobis hoc quidem tempore nihil est, unde tantę tuę benevolentię beneficentięque vicissim respondere et paria tecum facere possimus, nisi quod sancte affirmamus animum nostrum tam esse tui studiosum et amantem quam vix cuiusquam et fore speramus, ut re ipsa declarare hunc ex animi sententia liceat. Ego 4. februarii huc redii satis bonis, quod aiunt, avibus, nisi quod unam istam ominosam episcopum Londensem obviam habuimus, cum ipsi quoque lacum traiiceremus illo Arbam navigante. Verum nihil nobis hinc periculi impendebat, partim, quod non procul abessemus a portu, partim, quod nostra navis optime esset instructa, maxime vero, quia de domini protectione certissimi eramus. Unum illud valde nobis dolet, quod tam late serpit hic cancer et pomeria sua magno patrię nostrę malo, sic enim valde timemus, profert. Tu cum tota, quę isthic est, ecclesia dominum precamini, ut praesentissimo nobis consilio et auxilio propicius adsit, ne quid cum nobis nostroque nomine tum vero maxime se indignum admittamus, neve, qui multis iam annis a se pendentes servati sumus, nobis permissi semel perdamur. Graviter a satana tentamur, quem servator Christus sub pedes nostros conterat, id quod tum fiet, ubi veram ac solidam resipiscentiam et primam rursus charitatem amplexi fuerimus. Bene vale, mi observande pariter et charissime Bullingere, et pro tuo candore indiligentius scribenti ignosce; nam supra modum iam distineor. Sic vero habe me inter tui studiosos et amantes studiosissimum et amantissimum esse. Optimis et clarissimis viris Pellicano, Leoni, Theodoro, Megandro cęterisque administris tuis postquam salutem dixeris meis verbis, quam potes officiose me commenda; saluta vero praecipue sanctissimam tuam coniugem, quam una tecum mea quoque cum fratre et sorore multum in Christo salvere iubent seque vobis christianice commend[ant]. 10. martii anno 1540. Tuus A. Blaur. Praestantissimo viro domino Heinricho Bullingero, fratri suo charissimo [ac?] inter primos praecipuo. Tiguri.
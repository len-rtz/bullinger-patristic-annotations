Fratres et symmystae observandi, gratia et pax. Expectabam Froschoverum, sed illum negocia sua et vecturae commoditas nobis abripuit. Mitto hic, quae scripsimus Monasteriensibus. Ea, si vacat, legat Leo noster. Patientis enim stomachi est. Ut cupiam salva puritate fidei in Christum ministerium ecclesiae suis, hoc est a domino ipso et apostolis usurpatis verbis commendari, hic legetis. Idque unum est, quod videri queam a vestro cathechismo variare. Movet me, quod cottidie experior, quam necessarium sit esse sacram politiam, eoque et sarci[ri] ministerio suam authoritatem. Corpus domini simus oportet, quod per actum cuiusque membrorum, qui cuique est secundum suam portionem, instauratur. Liber est ut omnia nostra hic non excusus, sed confusus, quanquam hic typographus sic deposuerit rudimenta artis. Si non legere, coniicere tamen poteritis, quae volumus. Quibus ea scripsimus, in exemplum inciderunt Vaitzhudianorum, nisi quod exules adhuc avertere excidium moliuntur. Delectus hic habetur et, ut audimus, nusquam alibi. Quo miles erupturus sit, nescitur. Coniecturae sunt variae, suspicio forsan potior, quae facit ad votum Wolfgangi boni senis, qui in synodo aderat. Dominus omnia bene vertat. Impeti nos quam impetere semper mallem. Optime valete. Comendate nos toti choro symmystarum illic. Pro Capitone orate graviter luctante cum febri sesquitertiana. Matthaeus vos salutat officiose et Bedrotus. Argentorati, 14. aprilis. M. Bucerus tuus, vester totus, totus, quantus est. Piis ac vigilantibus Christi ministris Heylrycho Bullingero et Leoni Iudae, fratribus colendis.
S. Obsecro te, pie Bullingere, ne mireris indoctum me ad te doctum, praesertim ignotum, scribere audere. Coegit impotens amor tecum expostulare, quod me tanquam aliquis deus patrem orbas hoc filio. Cur enim tam efficaces scribis Rhodolpho literas eumque sic exhilaras, ut hic permanere nequiverit, me vero tam contristas, ut sine illo vitam mihi propemodum acerbam esse putem? Nec ego, mi Bullingere, facile tibi condonaverim id peccati (quid enim deliqui contra te?), nisi mihi persuaseris in amando Rhodolpho, exoriente patriae sole, me abs te vinci posse. Nam etsi tua pietas me beneficiis in Rhodolphum collatis anteverterit, tamen et ego non minoribus illum beneficiis afficere semper in animo tuli. Primum enim cogitavi omnem (quod dicitur) lapidem movere, quo Rhodolphus propter ingenii dotes eximias illustrissimo principi nostro fieret gratissimus. Et tua scit prudentia principibus viris placuisse non ultimam esse laudem. Sin ergo Nordecus, optimus ille principis optimi consiliarius, non minus fuit paratus ad benefaciendum iisdem fortasse modis, quibus illum tua iam humanitas afficere cogitat, quare, mi frater, ita consilium impedis nostrum, ut quasi spe reiecta cogamur dicere: „Quo nunc se proripit ille?“ Deinde, quid schola Martiburgensis, illa fautrix ingeniorum magna, cogitarit tuo, imo meo Rhodolpho benefacere, cur, optime Bullingere, memorem, si factum infectum reddi nequeat stomacho nostro? Caeteras omitto causas enumerare, ne tu velut pater exultans ob reditum ceu prodigi filii me quasi rhetorculum irrideas ac dicas: „Quid mea refert, dum pociar modo?“ Ego vero, Bullingere mihi tam chare, quam Christi membrum est (non enim possum non libere, quod sentio, scribere), te peccare censeo in tuum, imo meum, quinetiam Corvini nostri filium dilectum, quod ex hoc orbis theatro quasique coram caesare et toto mundo Christum confitentem avocas nec sinis rerum earum finem perspicere, quas, dum spiritus hos reget artus, et vidisse et meminisse iuvabit. Quid enim vel Rhodolpho vel nobis proderit, si dixeris Tiguri: „Si scissem te Ratisbonae fuisse, non avocassem“? Verum quid et hic velut in calamitate lugere prodest? Nec etenim sum adeo stultus, ut nesciam, Bullingere, cur a me Rhodolphum, humanitatis filium, avelli tam moleste feram, praesertim a te, qui, si Tiguri fuisset, extrudendus abs te fuisset, ut non ante Ratisbona discederet, quam horum comitiorum proram (quod aiunt) et puppim oculis vidisset et literis mandasset. Nam etsi consensum ab adversariis in doctrinae nostrae fundamentum, puto iustificationis articulum, sit, tamen nondum est finis. Et dubio procul talia Rhodolphus hic videre posset, quae collatura forent in hoc, ut per omnem vitam sanctius in ecclesia, doctius in schola, prudentius in republica versari queat. Ut enim nulla comitia nostra tempestate fuerunt his augustiora, sic reperias vix unum aut alterum, qui dicta et facta horum comitiorum in utilitatem cum suam tum aliorum sit relaturus ut Rhodolphus noster. At qualis adulescens? Qui mihi poeta natus ad hoc videtur, ut scholae, ecclesiae, reipublicae prodesse debeat ex aequo. Quapropter, si credis nos Rhodolphum tam amare, quam tu amas, paciere, doctissime Bullingere, non solum exorari te, quo videlicet tantisper Rhodolphum ad nos remittas, dum haec augusta comitia praetereant, verum etiam promitti tibi, si morem in hoc gesseris, et te nunquam affectum iri penitentia et nos Rhodolphum seipso maiorem ad te remissuros. Bene in Christo vale et salve cum tua vite praefertili et ramusculis oleaginis circum mensam salientibus in vitam aeternam. Salutant et te et omnes Tiguri doctos et sanctos mei fratres Antonius Corvinus, Dionysius Melander, Ioannes Pistorius, quos et meis verbis salvere iubebis amabilissime. Ioannes Draconites tuus. Doctissimo et humanissimo viro Enrico Bullingero, episcopo Tigurino, fratri et patrono suo.
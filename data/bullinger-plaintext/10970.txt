Gratiam et pacem a domino. Impetrastis, quod petistis, quia haec, quae nunc reddidistis, multo sunt circumspectiora (ut non fuerit Leoni et mihi grave in ipsa consentire ipsaque recipere), quam fuerint priora. Cum libere mecum agis et mones, non est, quod praefari pergas et veluti deprecari culpam. Libenter recipio fratrum liberas admonitiones. Tuum erit curare, ne quid insciis Bernensibus fiat. Non iam dico fratres, hoc est verbi ministros, sed senatores. Nolunt isti se praeterin. Faxit dominus, ut induratus Lutheri suorumque animus nos ferat, nob iam dicere, nostra recipiat. Fratres Argentinenses satis acerbe agunt cum Constantiensibus. Ibi nunc Thomas Blaurerus consul designatus est. Nolunt isti sic compelli ad subscriptionem; ea libertate uti volunt, qua vident ecclesias Helveticas esse usas. Nollem autem, quis apud nostros sciret, quam promptis animis ad rem tam exilem discessionem a nobis minitemini. Libere, quod sentio, dicam. Non potui non commoveri, et etiamnum commoveor. Nec scio, quid fecisset senatus, nisi Leo et ego summis conatibus egissemus negotium. Si vel tantillum huius percepissent, nescio, quid actum esset. Nosti nostra ingenia. Obsecro, eum vobis erga nos animum habetote inditum, qualem videtis nos erga vos gerere. Mors nulla nos dividet. Et tamen scio iactare quosdam Basileienses in solidum consentire, reliquos non item. Invenias, qui dicant: "Utinam non recipiat Lutherus id responsi! Priusquam enim Basileienses istum offenderint, recipient articulos adeoque subscribent. Sic autem findemus, quos hactenus vidimus coniunctissimos." Haec tibi in sinum. Nosti me. Nosti, quali sim erga vos animo praeditus. Iam vale et schedulam hanc Gryneo dato, ut mihi respondeat, qualia sint folia anabuli. Salutem illi ex me dicito et reliquis fratribus. Bucero has deferri curato. 16. decembris 1536. Tuus H. Bullingerus. Praestantissimo viro d. Osvaldo Myconio, Basileien[sium] antistiti vigilantissimo, suo in domino fratri.
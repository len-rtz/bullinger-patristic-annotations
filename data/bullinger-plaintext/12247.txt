Zeytung: Des reychtags abschid henckt sich an und wirt uffgezogen, byß des kaisers posten widerum von Rom kommend. Der kaiser hat sich dem concili underworffen und begeben, gehorsam ze sein, desshalb er den protestierenden den bestendigen friden nitt geben kan; und allso würt das gellt, so bewilliget worden, das mans erlegen welle - doch mitt dem geding, so man ainen bestendigen frid habe -, nitt geben werden. Doch sorget man, der kaiser werds ringklen und im schin ainen friden geben, der aber disputierlich sin und nichts gelten werd. Des Ferdinandi tochter, konigin in Polonien, ist in drey tagen gesund und tod gewesen. Und hat der könig in wenig tagen dano hunderttusend guldin hinin gefertiget am heuratguͦt; ist allso lyb und guͦt mittainander hin. Item der pfaltzgrauff hellt sich gantz wol. Hat sich verbunden mitt Wirtemperg. So sind der Payer und landgrauff bruͤderlich mittainander; wirt in kurtzem ussprechen. Unsere thaimherren habend ain scharpff supplicatz wider unsern bischoff von Costentz ingelegt. Ist verlesen worden im richsrath; hat yederman gelachet. Abiturientem et expectantem nuncium remorari nequeo. Tu bene vale. Non licuit quicquam addere. 22. iulii. Inducias cum Turco confirmatas affirmant. Bullingero suo.
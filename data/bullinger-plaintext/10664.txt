Die gnad gottes mör sich by dyr in volkumner wyssheit Christi in krafft des heylgen geists, geliebter fründ und bruͦder. Wyss, das Felix Löman mir ein schuld glichens gelt, so er zweiff jar lang gebrucht, mit sampt myner frowen vätterlich erbguͦt, mör dann anderthalb hundert pfund, über all sin verschribung gwaltiglich mir vorhelt, und ichs frintlich vorderen thuͦ, so schlecht er mirs recht für, verhofft, mir nuntz zu geben, waist, das ich zuͦ keim rechten kumen mag. Daruff ich eim burgermaister und rat umm glayt zuͦgschriben; und glayt, so den juden geben wyrt, ist mir abgschlagen worden. Darynn ich hoch bschwert und zu merckglichem schaden bracht wyrd; dan ich von haymat hundert und zwaintzig myl der schuld nachgerayset hon. Und soll jecz die sach uffs lengst mit grosem kosten und gfar ghandlet werden, ist min groß verderben, und waiß nit, wie ichs erwarten soll. Darumb schrib ich jecz ein grosen rat umm gericht und recht und beger, was mir von göttlichem rechten zuͦghört, zuͦgstelt werd. Bitt dich als ain fründ und bruͦder umm gottes wyllen, du wellest mir zuͦ göttlichem und naturlichem rechten raten und helfen, durch welchs mittell du wol kanst, und myner nodt annemen und erbarmen, so wyrt dyrs gott vergelten, und ich wyls och umm dich in truwen verdenen. Gott bewar dich vorm übell. Amen. Gruͤß mir Maister Löwen von alter kuntschafft wegen. Sag im, wen wyr uns vom sigkrenczli Christi, wie oder was wyr damitt erstritten, befragen wellen, und was wyr in der schuͦl des truͤbsals der zit erlernet, och von anderen landen, sachen und secten und nüwe meren, darumm ich guͦt lust hett, mit uch zuͦ reden, wo zitt wer. Ninn ain gedenckzaichen, das du min in der lieb nit vergessest. Geben in yl, uff mitwuch, in exylio, den vierden deß augsts anno domini 1535. Guilhelm Rebli, ein armer fründ gottes, din wylliger. Dem kristelichen und evangelischen prediger Maister Häinrichen N., kanczler zuͦm grosenn minster zuͦ Zürch, minem lieben fründ.
S. D. P. Alacriori animo tuas, charissime pater, literas recepi quam legerim. Causas tenes, nec est, ut repetam. Quas destinaras Neoburgum, Vulpius et ego, quanta potuimus diligentia, eo perferri curavimus; non enim domi erant Wyttenbachii. Iacobum, tabellionem tuum, retinuimus, donec ille a nobis missus reverteretur; qui et literas, ut videbis, a Ioanne Mirabili attulit. Literas ad Wyttenbachium datas, quoniam, ut diximus, domi non est, nondum legimus. Valemus recte omnes gratia deo. Atque utinam et vos valeatis! Interim nihil aliud quam meritas peccatorum poenas expectamus, licet deprecemur sedulo. Non enim dici potest, quam exquisita passim dominetur nequitia. Die maß loufft schon über! Deus optimus maximus vel liberet nos a malis undique minantibus vel donet, ut patienti animo et constanti veritatis confessione gloriosi reddamur et evangelii cognitio latius spargatur. Ostendit nobis dominus, quod ad nos pertineant, quae quondam ille filiis Zebedei respondit, nempe calicem amaritudinis nunc bibendum, olim vero regnandum, ubi deo patri visum fuerit, necdum completus est numerus eorum, qui propter agni confessionem sunt occidendi. Deus succurrat imbecillibus! Salutant te, quos salvere iussisti omnes, atque iidem virtute mactare iubent, pro vobis sedulo dominum oraturi. Salutem meo nomine dices uxori totique familię tuę necnon vicinis tuis, Bibliandro, Pellicano, Frysio, Buchtero, etc. patribus colendissimis. Aeternum vale. Biellnis, nonis februarii 1547. Totus ex animo tuus Ioannes Leopoldus Fry. Piissimo doctissimoque viro d. Heinrycho Bullingero, Tigurinę ecclesię antistiti dignissimo, patri suo summe semper observando. Zürich.
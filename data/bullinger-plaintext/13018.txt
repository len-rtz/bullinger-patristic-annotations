Gratiam et pacem. Rursus non sine dolore scribo tuae pietati. Nam iterum tua scripta nihil impetrarunt. Nihil mea admonitio effecit! Nihil potuit Romani expositio! Id ne nunc quidem malevolentiae tribuero. Sperat enim pars amplissimi senatus te permultum effecturum. Ita fidit tuae integritati, inprimis autem gratiae domini. Deinde scripta clarissimi senatus Augustani et pollicitationes permultum valent. Unde iam pollicitationis praestitae aut promissae verius admonentur, ne te negligant aut perdant. Ego quae proximis literis, quas te recepisse spero (Sangallum enim d. Vadiano miseram), monui, rursus inculco: Forte domino sic visum est, ut  reclamantibus nobis et omnibus modis, quo revoceris, annitentibus tu testimonium feras Christo et veritati coram caesare, regibus et principibus seculi. Interim nolo, ut tentes dominum. Scis ipsum dominum Iesum, nedum Paulum non raro sibi fuga consuluisse. Nolim tamen eam esse praecipitem, inexpensam, levem. Vide, ut sis fortis et constans! Scis, unde sit auxilium velle et posse. In caelos eleva cor tuum et animam tuam! Causam nosti esse optimam. Adversarii licet sint satis instructi loquentia, sophismatibus et fortuna secunda. Vicit tamen, qui dixit: Non resistent vobis omnes, qui contradixerint vobis. Non enim vos estis loquentes, si spiritus patris mei loquitur per vos. Ora dominum. Sis prudens veluti serpens, et columbae instar simplex. Occurrunt modo reliqua, sat scio, quae dominus per caetera apud Matthaeum dicit. Ego cogor esse brevis. Nam hora 5. demum surrexit senatus. Tabellio se cum die abiturum dicit a coena. Cogor autem cras concionari. Oro, ut diligenter rescribas, neque negligas patriam tuam, siquidem contra illam aliquid fuerit consultatum. Totus tuus sum! Me ut tuo fruaris licet! Vale. Cellario et Musculo dices meas aedes illis patere et omnia mea me illis offerre. Salutabis amicissime utrumque. Non licuit illis scribere. Orabimus pro vobis dominum. Circa nonam horam noctis. Totus tuus H. Bullingerus.
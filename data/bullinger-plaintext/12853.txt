S. Furgeliepter, vertrauwter herr und bruͦder. Zoͤger, herr Hans Stadelmann, pfarrer zuͦ Altnow im Turgoͤw, wuͤrt yetzund von dem landvogt ouch angezogen alls ain uffwigler, diewyl er anfang diß laidigen kriegs zuͦ ettlichen gesagt, warum sy nitt ouch ziechind, etc.; er achte nitt, das sy desshalb anzogen und gestraufft werdind, etc., wie er euch dann selbs wol anzoͤgen wirt. Diewyl im aber der handel gantz beschwaͤrlich, wie ir selbs erachten moͤgen, und er meines raths begert, hat mich fuͤr das best angesechen, das er gen Zuͤrich kere und euch sampt meiner furschrifft bitte, im hilfflich ze sein, damitt er zum nechsten ausß der sach kommen moͤchte und nitt vyl-licht fur gmain Aidgnossen muͤsste; welcher rath ime wol gefallen und allso den weg under die fuͤsß genommen hat. Langt demnach an euch mein gar freuntlich, bruͤderlich bitt, ir wellt fuͤr euch selbs, auch von meinen wegen, bey ewern herren, sonderlich by meinen gunstigen lieben herrn burgermaistern Lavater und Haben, anhalten, damitt ewerm landtvogt yetz im Turgoͤw von gemelts pfarrers wegen geschriben wurde, das ime, sovyl mitt fuͦgen ymmer gesin mag, milterung bescheche. Beger ich um sy und euch, wa mir moͤglich, uff das fruntlichest und dienstlichest zuͦ beschulden, dann diser pfarrer ain guͦter, geschickter unnd angenemer pfarrer und prediger ist, zuͦ dem das der handel an im selbs dermassen gestalltet, das mancher biderbman soͤlich redden geuͤbt hat und hette, ouch noch uͤbte in derglichen fellen, das allso wol mittliden in soͤllichen fellen mitt yedem biderman ze haben und das best ze handlen ist. Das wellt meinem vertrauwen nach diß orts ouch thain und meinen gemeldten günstigen lieben herrn burgermaistern mein gantz guͦtwillig dienst mitt empietung alles guͦten anzoͤgen. Diewyl ich nitt waiß, wie bald zoͤger hinin kompt, hab ich sonst nichts schreiben wellen, dann ich gedenck, diß tag on das bottschafft zuͦ euch haben moͤgen. Datum den 9. februarii aubends 1547. Ambr. Bl. Thaind hierinn sampt meinen günstigen lieben herrn burgermaistern, das der guͦt pfarrer befind, sich mines furpitts genossen haben. Beger ich aller ding dienstlich zuͦ verglichen. Dessglichen bitt ouch euch all mein lieber bruͦder.
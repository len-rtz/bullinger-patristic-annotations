S.P. per dominum Iesum Christum. Accepi literas tuas, vir maxime, statim post enarratam passionis dominicae historiam (ut scribis) scriptas, ex quarum quantitate intelligo, quam me ames, qui fessus dicendo tantum scribendo etiam laboris mei causa susceperis. Sed licet longae fuerint, non tamen meum potuerunt satiare legendo desiderium, nedum taedio capere. Ago igitur tibi gratias, mi pater, qui tanto me spiritu confortes; atqui tuum facis debitum officium! Concredidit tibi dominus talenta innumerabilia, quae (sentio nunc) quanto foenore tuo redditurus sis domino. Debemus igitur omnes non modo tibi multum, sed plurimum deo, qui te nobis dederit. Perge igitur non tam tuam quam nos et nostram etiam amare ecclesiam, quae erga te, si liceret, ingrata non esset. Contulimus literas d. Laetus et ego a vobis omnibus scriptas, quarum tot fuere, ut aliquot horis his legendis non occupati sed oblectati fuerimus. Vir is mirum quam te amet! Solum Bullingerum semper in ore habet mihique propter tuum nomen multum benefacit, ut domino deo dignas agere non possim gratias, qui talem in tanta laboranti mihi provincia dederit patronum. Cuperem ergo, etiam illi ageres gratias meo nomine. Consul Welserus etiam plurimis me prosequitur officiis, humanus et pius valde. Hic unus me urget scrupulus, quod aliqua nec parva etiam inter ipsum et d. Cellarium sit simultas, quam utrique (prudenter tamen) eximere laboro. Ego enim dum alteri adhaereo, alteri fio suspectus. Unde fit, ut ita utriusque utar familiaritate, ut neutrum offendam. Cellarius est valetudinarius valde, unde plurimum mihi facit negotii concionando. Unum autem hoc in ipso desidero, quod instante fere demum hora mihi committit suggestum. Opus ergo, ut semper preparatus sim, ne incertus ita obruar improvisus. D. Musculum, sicut praecipis, magni facio omnemque ei defero honorem. Convenio ipsum frequenter, adiungo me ei comitem deambulandi. De locis obscurioribus eum interrogo. In rebus agendis sua peto consilia et, quacunque ipsum re honorare possum, honoro. Confero etiam cum eo aliquando amice. Turbas et dissidia detestor! Concordiam piam et synceram exopto! Quibus rebus tantum apud ipsum effeci, ut, si me non amet, simulet tamen. Contuli etiam proxime cum eo de negotio eucharistiae, maxime de indigne manducantibus (instabat enim pascha), ubi ego inter alia dixi impium eatenus tantum manducare corpus domini, quatenus panis sacramentali modo corpus domini dicatur; quam ille sententiam approbavit dicens nec pios aliter comedere dominum, nisi quatenus per fidem edatur, id est noster fiat et in nobis maneat. Deveniebamus etiam ad ceremonias. Ad quam quaestionem ipse dixit: „Tam sunt hae ceremoniae Lutheranorum papismo similes quam unum ovum altero.“ Qua ego voce valde exhilaratus magis eum amare et honorare cepi. Spero igitur eum facile in viam reduci posse, si saltem non ita prorsus tanquam larva circumduceretur et penderet a Bucero. Quicquid enim ille dicit aut scribit, hic pro oraculo adorat. Fallitur enim bonus vir dulcedine concordiae, cuius titulo multa destruit. Amat etiam te valde. Hoc unum conqueritur te eum non intelligere, wie ers meine. Quod ulcus (si solum sit) facile curabitur. Venit etiam ad nos quidam iuvenis patria Augustanus, qui aliquamdiu Wittenbergę literis operam dedit, nunc autem in patriam ad ministerium revocatus. Is mira retulit, quomodo nomen meum Wittenbergę traducatur, quam impudens sim schwermerus et quantas in ecclesia Augustana excitem turbas! Quod, ubi audivi, d. Musculum accessi, indicavi ei, rogavi, ut pro me scribat et me apud sibi notos defendat. Quod ille fecit et scripsit d. Philippo, ut etiam is aliis hanc de me eximat opinionem, me prorsus non turbarum, sed pacis esse studiosissimum. Rogo itaque etiam te, ut, si aliquando Philippo scripseris, meam etiam defendas innocentiam et, qualis sim, testeris. Circa festum paschae, quia tempus postulavit, tertio iterum de coena sancta concionatus sum. Rem proposui, quanta potui perspicuitate. Modos eorum loquendi non reieci; quomodo tamen intelligendi sint, exposui, sicque me cum caeteris fratribus convenire. Indicavi, quae sit inter signum et signatum differentia; Christum sola fide edi; hunc tamen esum actioni externae non alligatum, sed liberum esse divinae gratiae, etc. Quibus concionibus pii omnes exhilarati; ex adversariis etiam multi bene contenti fuerunt. Crassioribus pius nullus satisfaciet unquam. Est itaque rerum mearum status nunc aliquantum tranquillior quam prius. Rogo dominum, ut pacem suam in nobis augeat et conservet. Consilium tuum in concionando sequerer, nisi Musculus Ioannem et Cellarius Lucam interpretarentur. Pro Luca ergo Matheum in manus sumam diebus lunae. Nullus enim evangelista in ecclesia Mauriciana diebus prophanis. Sic enim distinctae sunt conciones hebdomadales: Die lunae in ecclesia Mauritiana: Hallerus habet Ad Timoth. Die Martis, in Mariana: Musculus habet Psalmos. Die Mercurii, in ecclesia Mauritiana: Cellarius habet Primam ad Corinth. Die Iovis, in Mariana: Ehingerus habet Regum primum. Die Veneris, in ecclesia Mauritiana: Heldius habet Ad Rom. Die Saturni, in Mariana: Mecardus habet evangelium Luc. Vides in Mauriciana omnes habere epistolas. Ego itaque Matheum accipiam; nam Lucam habet Cellarius, Musculus Ioannem diebus sabbatinis. Ordiar autem una vetus et novum testamentum: Genesim die solis vesperi et Mathaeum die lunae absoluta tamen prius ea, quę ad Timoth. posterior est. Suadet mihi animus eam ad Hebraeos, sed difficultas ipsius me valde impedit. Sed parum interest. Omnis enim scriptura divinitus inspirata utilis est ad docendum, ad doctrinam, ad redargutionem, ad correctionem, ad institutionem, quae est in iustitia, ut integer sit dei homo ad omne bonum opus apparatus. Ago autem pro tuo consilio gratias. Domini erit laus, si quid inde fructus oritur. Vale. Salutabis familiam tuam omnem, socerum meum et fratres ac symmistas omnes. Salvum te cupit d. Bernhardinus, qui proxime etiam candide de coena locutus est publice, et uxor mea. Augustae Vindelicorum, 9. maii anno, etc., 1546. Si quid novi attulerint bibliopolę de Lutheri obitu, mittam. Tui studiosissimus Ioan. Hallerus. Mitto hic Sebastiani Cocii, ludimagistri, ut audio, Hallensis, Refutationes 12 articulorum Schvenckfeldii; quod negotium mihi non infoeliciter tractare videtur, si non nimium Smalkaldianae tribueret excommunicationi, quasi haereticum sit, quidquid illi proscripserunt. Scio enim, quales illi omnes sint (quorum hic posuit catalogum) erga nos. Rogo autem vicissim mittas, quamprimum potes, unum atque alterum exemplar tui de resurrectione enchiridii, sicut transtulit Frisius; plurimi enim meum videntes exemplar cupiunt habere etiam. Nostri vero non habent bibliopolae. Froschouerus, a quo accipies, ascribet debitum fratri meo, cui ego satisfaciam. Libellum Ioannis a Lasco nondum inveni; scribam tamen Basilaeam pro eo. Clarissimo humanissimoque viro d. Heinrycho Bullingero, Tigurinae ecclesiae episcopo primo, domino suo plurimum observando. Zürich. M. Heinrich Bullinger.
Caelius Secundus Curio Rodolpho Bullingero, d. Heinrychi filio, S.P.D. per Christum Jesum. Si nihil parenti utrique tuo, Rodolphe charissime, deberem, tua tamen ista praeclara indoles, quam vestrorum sermonibus hic valde audio commendari, meum animum excitare ac permovere deberet (soleo enim istis aetatulis atque ingeniis ex animo favere), ut te diligerem, tibi omnia cuperem vellemque, ac, quoad possem, te literis atque artibus ingenuis erudirem. Nunc cum et ego et uxor mea et liberi denique nostri patri primum tuo, viro clarissimo, deinde etiam matri tuae, foeminae honestissimae, tantum debeamus, quantum persolvere difficilimum esset, mihi puto semper esse cogitandum, si, quo modo vobis saltem praestare aliquid possim, quod cum mei apud vos animi testimonium sit, tum ad cultum eruditionis (qua re excepta pietate et religione nihil praestantius esse potest) vobis esse adiumento possit. Memini enim teneoque et qua nos omnes charitate domo atque hospitio acceperit vester uterque parens, tunc quum ex Italia (agitur nunc annus quintus), tanquam ex naufragio, enataremus et quibus officiis abeuntes fuerint prosecuti. Atque etiam illud recordor me ora vestra inspectasse vestramque mecum tacitus indolem observasse ac notasse; quae iam tum spem dabat non ambiguam vos aliquando parentibus vestris gaudium, patriae isti vestrae praeclarae ornamenta, ecclesiae Christi adiumenta allaturos esse. Itaque cum nec domestica vobis desint exempla, nec praesidia ea, quae ad eximiam eruditionem bonasque arteis assequendas requiruntur, cumque tempora ista (quae nullam ferre segnitiem aut inertiam possunt) vos hortentur ac (quod omnium maxime vos exsuscitare aliosque omneis debet) tam clara voce pater ille coelestis per filium suum Jesum Christum, dominum et conservatorem nostrum, convocet, turpissimum quidem fuerit vos non equis (quod aiunt) velisque ad summa contendisse. Ad quod quidem efficiendum, ut ipse quoque, Rodolphe suavissime (nam ad te, cum loqui coepissem, nescio quo quasi aestu abreptus ad tuos etiam fratres meam orationem converti), aliquid conferrem, nostram de omni artificio disserendi summam ad te superioribus diebus mittebam, verum is, cui dederam (ut patris tui literis accepi), non reddidit; quod me magna  molestia affecit cum propter hoc, tum maxime propter quasdam litteras et alia quaedam gravia sane et valde necessaria, quae ei in Italiam ferenda credideram. Sed o homines infidos, o tempora periculosa! Igitur, quoniam ille fefellit, denuo alterum ad te eius generis libellum mitto, quo adiutus (ut mea opinio fert) ad eam, quam tibi proposuisti, studiorum tuorum metam, citius poteris pervenire. Nam ad Heinrychum, fratrem tuum, antea misimus. Vale, mi Rodolphe dulcissime, et parentem utrumque tuum una cum fratribus totaque domo meo et uxoris filiorumque meorum nomine saluta diligenter. Basileae, 9. cal. novembres 1547. Rodolpho Bullingero, d. Heinrychi theologi clarissimi filio, mihi imprimis charissimo. Tiguri.
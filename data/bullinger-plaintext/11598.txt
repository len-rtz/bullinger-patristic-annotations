Patientiam, ut, ubi opus Dei peregeris, reportes promissionem! Quantus semper mihi fuit animus ad te scribendi, et quam Latinae linguaa curta supellex, Deus novit, omnium mihi colendissime. Qui unicuique dividit mensuram fidei ac dona prout vult, me aliqua Latinae linguae intelligentia, arte loquendi congrue omnino nulla donavit; propterea antehac nunquam ausus fui literas Latine ad aliquem dare ullas. Attamen quia tuis adhortatoriis veraque consolatione plenis ad me tam saepe datis literis provocasti, ac (ut ita dicam) coegisti me tibi aliquid rescribere; praesertim persuasus te pro tua pietate ac humanitate omnia velle boni consulere, quae ullo modo recte interpretari poterint; hancce jam ad te dedi imperitam schedulam: quam tamen certe adhuc non misissem, nisi prius spe frustratus hoc anno te invisendi. Certo decrevi praesenti mense Augusti in Helvetiam (praecipue te visendi gratia) cum uxore advenisse. At frater meus Butlerus, qui nunc procus sedulo ambit uxorem viduam Argentinensem, tota hac mense cum parentibus ejusdem abfuit; ita ut ni soli proficisci voluerimus, hic jam adhuc haerere cogebamur. Neque fere per integrum annum habiturus sum denuo (ut opinor) tantum otium: hoc quaeso ab aliis celato. Ipse enim adhuc incertus est, utrum illa vult alicui nubi: jam vereor etiam ne non poterit illi esse uxor propter morbum de quo diu laboravit vivente adhuc priori suo marito. Multoties in mentem mihi venit ad tuam caritatem scribendi ex Anglia nova ac mutationes, ut evenerunt assidue; sed verecundia justa impeditus ab instituto destiti, quia non solum barbare et incongrue ut loquor scribo, verum etiam verba ipsa Latina mihi deficiunt. Tua nihilominus sapientia ac modestia fretus, qua imperitis nosti esse imperitus, ut Christo illos adjungas, summam hic eorum descripsi, quae de nostri regni statu anno superiori ex literis fratrum fide dignorum ad me datis collegi; quaeque te ore meo proprio certiorem facere decrevi, ad tuam humanitatem cum istis mitto. Tantum cupio ut aequi bonique accipias, quae bono animo erga te, stilo agresti et barbaro sunt conscripta. De reipublic nostrae conditione, ante festum Paschae quo nos discedimus (anno scilicet 1540), spero te satis instructum fuisse per dictum nostrum fratrem Butlerum. In hunc namque finem praecipue, meis ad illum datis literis diligentius, ut acciderunt atque illic ut gesta fuerant omnia, pro mea ingenii tenuitate assidue depinxi, ut isthic viris doctis ac piis (tibi autem praecipue) eadem postea communicaret. Scripta tua sexto hujus mensis data, eaque antea per Gallum illum Hermiae ad me missa, fere simul accepi, pro quibus ingentes habeo tibi gratias; maxime quod per eadem tam vere ac sancte scripturis sacris dignatus fueris me consolari, et in patientiam atque longanimitatem (quibus inultum indigeo virtutibus) hortari sedulo. Deinde ex tuis literis, Deo operante, hunc habui fructum praeterea magnum, ut quid sit caritatem primam relinquere, et quam indignum Christiano ad vomitum redire, quamque horrendum sit cuiquam in manus viventis Dei incidere, multo melius ac prudentius quam antea consideravi et expendi. Benedictus Deus ac Pater Domini nostri Jesu Christi, Pater misericordiarum et Deus omnis consolationis, qui te haud dubie multoties consolatus fuerit in tribulatione et angustia tua, ut ita magis idoneus fueris ad consolandum eos, qui sunt in ulla afflictione. Interea tamen ut scias quo in statu sint res meae, sic se habent. Quum percepi omnino nobis in Anglia non relictum fuisse locum, nisi, ut regi Persarum respondebat Ustazades, velimus Dei et hominum esse proditores, isthinc discedebamus, ficta tamen causa hic mercaturam exercendi gratia. Quae praetextus omnibus qui nos cognoscunt piis habetur pro falsa, canibus item ac impiis suspecta. Quia tamen haereseos non eram delatus, nec coram tribunali vocatus, omnia mea illic adhuc sunt satis salva; ita ut singulis nundinis pecunias, quas hic et Francofordiae colligo, propter novos alios huc transferendos pannos in Angliam remitto. Haec istis ideo inseri, ut certiorem te facerem nostrae hic conditionis, ne forte fama apud vos ulla exilii nostri in hisce partibus spontanei occasio foret omittendi in Anglia nostras spinas. Libere tibi interim hoc fateor (quamvis me omnibus ita prodere non esset tutum) illuc reverti me non decrevisse, nisi Deus ita tempora mutare prius dignetur, ut isthic possimus Deo servire sine offendiculo ac approbatione per malam speciem mali. Uxor mea (Deo gratias) aeque bene, aut potius melius quam ego, hic consulit nostram conditionem. Quamvis in Deo de mea in finem usque perseverantia non dubito, orare Dominum pro nobis te precor, ut quod coeperit in nobis bonum opus, idem perficiat ad diem "usque Jesu Christi. Butlerus noster, post nundinas Francofordienses elapsas Angliam reversus, non morabatur illic ultra 18 dies. Tam male isthic omnia illi arriserunt. Porro te oro propter Deum, ut quae tibi nunc scribo nemini communices, praeterquam D. Theodoro Bibliandro, D. Pellicano, Leoni Judae, ceterisque talibus viris aeque piis atque doctis; maxime tanquam ab ullo Anglo profectis. Neque legant isti meas literas, obsecro, ne digne irrideant meam temeritatem ac stultam scribendo tam barbare et incongrue audaciam. Dedissem mea scripta Butlero, domi si affuisset, aut altero hic Anglo transferenda Latinius, nisi quod non libenter velim (quamvis illis non diffido) ut scirent me tanta vobis simul communicasse; ne eadem fortassis bono animo postea alicui pio (in Angliam cum scripturi sint) per literas indicent, qui non satis caute, ut saepe fit, ab hypocritis illa servet. Quod de Falcnero me tam certum facias, habeo tibi magnas gratias. Oro te autem ut, si qui sunt isthic praeterea viri pii ac Deum timentes, qui pannos emunt Anglicos, de eorum nominibus me certiorem facias: ut si a me petant aliquando pannos mutuo accipere aliquos, non eosdem illis denegem. Nullis namque nisi solis Tigurinis (praeterquam de Schaffhaussen aliquot) pro ulla magna summa in animo habeo credere. Quapropter si hanc etiam mihi benevolentiam ostendas, de me maxime meritus fueris. Ut illud tibi vicissim referat precabor Christum, propter quem scio te me diligere; sicuti tantum propter diabolum ac imaginem ejus in ipsis impios odis, ut ipse propheta David omnesque praeterea sancti. Quam verum experimur nos quotidie istum Salomonis versum! Abominantur justi virum impium, et abominabiles sunt impiis ii qui sunt in recta via. Valeto felicissime in Domino, observande pastor: Christusque, ille pastorum Princeps, det tuum ministerium pergas implere, ut cum apparuerit, ne pudefias, sed fiduciam habeas, ac coronam gloriae immarcescibilem tui similibus promissam reportes. Amen. Uxor mea te salutat plurimum, tuamque conjugem maxime. Vos invisere valde cupimus ambo. Non est cur nos videre desideres. Nullo enim modo possumus vobis esse consolationi vel usui, verum multis modis impedimento tuis studiis et oneri. Iterum bene vale, carissime praeceptor in Christo, tuamque uxorem piam, tecum coelestis regni cohaeredem, meo etiam nomine salutare ne obliviscaris quaeso. Tuus ex animo, RICARDUS HILLES. Ante Pentecosten in suburbanis Londini, ex illa parte civitatis qua jacet diocesis episcopi Wintoniensis, combusti fuerunt tres homines propter negationem transubstantiationis, et quia non omnes eorum in festo Paschae cum ceteris communicassent. Ac quoniam in diocesi Wintoniensis haec acciderunt, dixerunt plurimi per episcopi industriam fuisse illos igni traditos; sicut etiam paulo postea insanum quendam, nomine Collins, combussit. Iste per duos aut tres annos in carcere prius permanserat, at ignoro propter quam causam solide. Semel ut pertransit idolum crucifixi, ad quod aliquando institutae erant peregrinationes (a nautis maxime Hispanis, cum salvi portum appulissent), direxit idolo sagittam, ac suum mortuum pedem vulnerans, jussit jam illum defendere semetipsum, ac vindicare, si potuisset. Multi tamen aiunt eum propterea non fuisse incarceratum, sed potius quia solebat in magnates proceresque regni debacchari, ac temere adverus illos protrudere sacrae scripturae, prophetarum maxime, multa loca, quibus inerat aliqua injusti judicii mentio, aut crudelis tractationis proximorum suorum et sibi subditorum. Hoc interim certe scio, quod cum Lambertus secum una fuit in eodem carcere, (Lambertus est is qui erat ab ipso rege propter negotium eucharistiae damnatus paulo ante fugam Bourcheri,) quatuor aut quinque dies antequam erat Vulcano oblatus, iste Collins non fuit tam demens neque indoctus, quin Latine satis expedite apteque potuit pro Lamberto contra episcopos ac reliquos impios, qui illius pro tribunali regis erant adversarii hostes, varios locos ex novo Testamento depromere, ac Psalmorum praecipuos adversum eos applicare, quales sunt isti: "Beati qui persecutionem patiuntur propter justitiam,” etc. "Novit Dominus dies immaculatorum, et haereditas eorum in aeternum erit. Inimici vero Domini, mox ut honorificari fuerint et exaltati, deficientes quemadmodum fumus deficient." (Psalm xxxvii.) “Non habitabunt juxta te maligni, neque stabunt injusti ante oculos tuos. Odisti omnes qui operantur iniquitatem; perdes omnes qui loquuntur mendacium. Virum sanguinum et dolosum abominabitur Dominus. "Non dimidiabunt dies suos," etc. Nunc ad alia. Ante festum Joannis Baptistae multi mussitabant clanculum, regem velle reginam suam Annam, sororem ducis Geldriae, repudiare, quamvis coram ecclesia eam publice duxerat cum maximo triumpho in die Epiphaniae post natalem Dominicum ultimo elapsum: haec ideo primum mussitabant aulici, quia regem jam post aliam parvissimam puellam, quam nunc habet, cursitare intelligebant. Hoc est certissimum, quod eodem tempore multi cives Londonienses viderunt regem, nimis saepe interdiu, ac aliquando media nocte, in fluvio Thamesis per naviculam ad istam frequentari. Wintoniensis etiam in suo palatio regi saepius ac puellae isti convivia paravit, comessationesque fecit. At cives interim putabant haec omnia fuisse non repudiandae reginae, sed adulterii signa. Post paucos dies dominus Cromwellus, regis vicem gerens in causis ecclesiasticis (sic namque erat ejus titulus ex officio), a gratia regis excidebat: ac in principio mensis Junii in Turrem Londoniensem injectus, inde non exivit usque ad 28 Julii, quando decollatus erat simul cum alio nobili, D. de Hungerford, quem aiebant fatalem diem regis calculare conatum fuisse. De causa Cromwelli necis nihil certi novi; quia non erat deductus ad examinationem coram tribunali, ut ante illud tempus semper solebant deduci nobiles omnes, maxime cum de crimine laesae majestatis regiae fuerunt accusati: at vulgo per plurimos dictum erat, ac verisimiliter etiam, quod ideo revera fuit occisus, quia regem non adulabatur, sicut Wintoniensis et ceteri aulici ex nobilibus, in suo conatu de repudianda regina: quin dixit potius quod non succederet eventus rei in honorem regiae majestatis neque in rem publicam regni. Non diu fuit ante mortem Cromwelli, quod rex illum exaltavit, ac magis amplis aedibus, divitiis, pluribusque muneribus publicis donavit, cum maximis dominiis, non sine grandi questu aut lucro (hoc modo etiam dotavit Annam reginam paululum antequam decollavit eam). Attamen suspicantur nunc aliqui, non fuisse hoc absque fraudulento consilio factum: ut homines crederent scilicet, illum oportere fuisse maximum proditorem, et omnibus modis criminis laesae majestatis reum; aut rex eum non ita interfecisset, cum regi fuit tam carus, ut ex suis illi donis apertum fuit. Propter similem etiam dolum aliqui opinantur, regem dedisse Gregorio ejusdem Cromwelli filio, vere fere stulto, domini titulum, multaque sui patris, adhuc in carcere viventis, dominia, ut pater ejus tanto citius diceret in hora mortis suae se offendisse regem; ne forte sua majestas, Cromwelli filio infensus, iterum adimeret dona illa atque paternos agros. Sunt adhuc praeterea qui dicunt (quam vere, novit Deus) minatum fuisse Cromwellum per dolum alium, igni tradendum, non per gladium moriturum, ni tempore suae mortis fateretur se in regem peccasse; ac ideo illum tunc dixisse, “Miser prorsus ego sum atque peccator; in Deum meum Optimum Maximum peccavi, offendique regem:" sed leviter ac tepide haec de rege protulit. Hanc mutationem proculdubio meruerunt nostra peccata: quoniam cum Deus inter nos suum verbum misit, non a nobis aestimatum fuit ut Dei verbum, neque dignas Auctori gratias agebamus; sed somniavimus illud a nobis per nostras vires ac ingenium fuisse intellectum, atque jugiter illius successum aut hujus prudentiae vel illius literaturae ascripsimus, Deum interim dormientem imaginantes ac otiosum. Quapropter Dominus manifestare volens, cum sua potentia in providentia omnium, et lenitatem erga nos suam, paulatim sed non simul, cum puritate doctrinae etiam illos, quorum sapientiae ita innitebamur, abstulit; providentiam suam volens demonstrari in hoc, quod in hominibus spem gloriationemque nostram, suae gloriae adversam, frustravit atque adnihilavit: deinde misericordiam suam ostendens, quoniam paulatim ea auferri permisit cum illis in quibus confidebamus; ut nos tam saepe in creaturis nostra spe falsi, in illum solum omnem fiduciam collocaremus, tum ipsum tam promotorem quam datorem omnis gratiae ac bonitatis agnosceremus. Haec Dei longanimitas, ita cum nostra eruditione ac multa instructione temperata, in nobis poenitentiam operari debuisset, nisi durae cervicis populus fuissemus. At haec nostra fuit status atque conditio misera, ut hanc Domini disciplinam non expendebamus: sed tam cito ut ille in ano homine quam habuerimus spem inanem reddidit, statim alium virum in quo confideremus adepti sumus; usquedum jam tandem Deus illos omnes a nobis abstulit, atque sincerorum verbi ministrorum tanta nos infligit inopia, ut liceat alicui ab orientali parte Angliae usque ad occidentem oberrare, ab australi item ad borealem plagam usque, ac ne unum quidem reperiat concionatorem, qui corde puro et fide non ficta gloriam Dei nostri quaerat. Omnes abstulit hic: Annam reginam, quae decollata fuit, cum fratre suo germano, intelligo, D. item Cromwellum, cum Latimero ceterisque episcopis. O magnam Dei indignationem ac iram! imo nostrorum multo majorem peccatorum molem, quibus Dei benigna severitas hanc nobis ultionem non immittere non potuit! Sed quo tendo? Sus Minervam nunc docere videtur conari: atqui ad institutum redeo. Eo, quo dominus Cromwellus incarceratus fuit, tempore habuit rex conventum regni procerum, episcoporum, ac civium aliquorum, ut apud nos moris est, publicum; qui a nostratibus appellatur parliamentum: in quo edita erant nova statuta (utque rex ea nominat perpetua) plusquam 48; quibus de tantum hic aliquorum annotavi aliqua, quae ad religionem spectant, sed non omnia. Sequitur primum unius statuti titulus, ita a rege ac parliamento additus: "Statutum pro moderatione mulctae sacerdotum propter incontinentiam." Audivisti, scio, domine colendissime, quale apud nos anno 1539 erat editum statutum, contra sex articulos Christianae religionis. Una pars illius, si memor sis, sacerdotibus nostris uxores sub poena furti adimebat prima vice qua fuissent accusati. Sed per idem statutum licuit presbyteris semel aut bis scortari; at tertia vice si essent deprehensi, suspenderentur sicuti isthic solent fures. Furtum apud nos ab antiquo erat mulctatum per furcas, si furtum excedisset valorem sex batziorum: jam ut habet praedictum statutum, cujus audisti titulum, rex consideravit mulctam illam tertia vice per patibulum nimis fore severam vel extremam, ut nos loquimur; ac propterea placuit regi ut statueret parliamentum puniri sacerdotes per pecunias primum, deinde per amissionem sacerdotii unius secundo, si habeat sacrificulus plura, ac tertia vice amitterent omnia bona sua temporalia cum sacerdotiis quibuscumque, ac perpetuae custodiae traderentur quamdiu vivant. Atqui interim adhuc suspendere presbyteros ducentes uxores, vel qui eas retinent quas ante illud edictum priore duxerant, regi omnino non videtur extremum. Alius statuti titulus sic habet: «Statutum manifestans dissolutionem regis conjugii, in specie facti cum D. Anna de Clevia.» (In specie facti vel simulati matrimonii, si ita dicam. Anglica lingua hic habet: “The king’s pretensed marriage, etc.“ / pretensed a praetendo Latine.) Hoc procurabo ut habeas Latine versum edictum, et verbatim. Atqui ubi paulo post principium idem fingit, vulgus regni multas ambiguitates ac perplexa dubia habuisse movisseque circa illud conjugium, omnino falsum est. Neque ausi fuissent homines semel vel os aperire, ut tales ambiguitates vel dubia moverent, quamvis fuissent (ut non erant) movenda. Qualem finem exspectabunt pii de hoc decreto, quod ita a mendaciis fundatum est? Fictum est etiam quod habet statutum, nobiles ac cives parliamenti a rege petiisse, ut causam totam istius matrimonii in manus suorum clericorum excutiendam poneret; cum certum est nullum nobilium aut civium vel semel mutire de illo negotio audesse, aperto aut clanculum fere, usquedum intelligebant regem ab illa Anna animum alienasse ad Katherinam puellam illam ducis Norfolciae cognatam, quam statim a repudiata Anna duxit. Ubi habet responsum episcopi Cantuariensis reliquorumque episcoporum ad regias literas de re examinanda et judicanda, illos invenisse Annam Clevensem fuisse adhuc virginem, neque a rege unquam cognotam: en quam verisimile! Quis ex fructibus regem dijudicans eum credat esse tam pudicum hominem? Maxime cum ita festinavit illam accersire ante Natalem Domini, imo atque in suo cubiculo eam quotidie solam viceque reginae habuit publice, per quinque aut sex menses. Haec una res ficta et falso obtenta illa sunt, quantum ego possum conjicere, quae illi episcopi belli basilides cum suis fratribus co-episcopis tam pulchre expenderunt, ponderarunt, atque excutierunt: ut habetur in eorum responso, cujus antea memini. Praedicatores nostri in omnibus suis concionibus orabant pro ea cum hujuscemodi elogio: "Anna, regina nobilissima, uxor nostri principis Henrici 8 etc. maxime legitima." Remittit praeterea decretum illud illis omnibus, qui aliquid loquuti aut moliti fuerunt adversus matrimonium regis cum Anna regina: et dolose quidem, quasi essent aliqui tales condonandi; prodeat tota Anglia, ac vel unum proferat talem, si poterit. Atque illi qui prius conati sunt dissolutionem ejusdem conjugii promovere, non indigent absolutione parliamenti; namque certissimum est, illos rem non aggressos fuisse sine consilio ac voluntate regis. Per auctoritatem etiam ejusdem parliamenti rex imposuit suis subditis multa onera. Nam sibi concessum erat quintam partem de omnibus reditibus annuis episcoporum ac clericorum sacerdotiis extorquere, quae in uno anno recipiunt, praeter perpetuas quas accipit ab illis annuatim decimas. A laicis, tam nobilibus quam civibus ac rusticis, sibi dabatur solutio decimae partis omnium annuarum proventuum, patrimonii eorum, et agrorum. Item ab illis qui non habent patrimonia aut reditus annuas vicesimam partem regi exigere concedebatur suarum pecuniarum, mercium, pecudum, frugum, ac omnium aliarum rerum. Septentrionalis pars Angliae, ubi erat tumultus statim post decollatam Annam reginam, jam libera erat facta per benevolentiam regis ab istis solutionibus pecuniarum etc. Ita porro per astutiam tractata fuit haec res, ut episcopus Cantuariensis et reliqui parliamenti domini spirituales (ut vocantur illi carnales) nomine totius clerus ultro obtulerunt regi illam suam solutionem pecuniarum, quia rex liberavit eos a jugo et servitute Romani pontificis: quasi unquam antea sub papa fuissent sub tali jugo ut nunc sunt, cum ad nutum regis sint eorum res omnes ac vita. Simili modo et laici sponte illas pecunias regi concesserunt, ad quas solvendas per parliamentum sunt sub gravi mulcta astricti. Omnia tamen apud nos sunt ultro ac sponte data! In eodem etiam parliamento rex divulgavit generalem, seu ut ita dicam universalem, veniam, qua omnibus suis nobilibus subditisque reliquis condonavit haereses omnes, crimina laesae majestatis aliqua, furta omnimoda, multa praeterea flagitia, contra jura regni vel leges publicas admissa ante primum diem Julii anno 1540, (exceptis offensis talibus quae in regiam personam facta dictave interpretari juste poterint) deinde homicidiis voluntariis, ecclesiarum spoliationibus, multisque criminibus similibus. Provisum tamen erat, statutum hoc de generali venia non extendere ad D. Cromwellum, doctorem Barnes, Thomam Garrardum, Wilhelmum Jeronimum, qui tres erant concionatores, tumque in vinculis propter evangelium; neque ad filios duo marchionis cujusdam decollati, et D. Montagu fratris Poli, Angli cardinalis Romae. Isti erat nomen marchio de Exeter: haeres regni fuisset, si rex non relinqueret prolem legitimam. Multi etiam alii nobiles fuerant exclusi ab ista remissione, inter quos erat episcopus unus papisticus, Cicestrensis scilicet, atque Wilsonus quidam (antea etiam, postquam biennio fuisset propter papam in vinculis, a rege condonatus ac liberatus) cum aliis quibusdam presbyteris, qui cum essent defensores primatus papae, non admittebant titulum regis, dum scribit se esse supremum caput ecclesiae Anglicanae. Exclusi fuerunt praeterea Anabaptistae omnes, atque sacramentarii, ut vocantur; illi quoque qui non admittunt transubstantiationem panis; deinde omnes qui dicunt, omne genus mortis, cum ejusdem tempore et hora, tam certe a Deo unicuique homini praescriptum, praefixum, determinatumque esse, ut neque rex suo gladio illud mutare poterit, nec aliquis sua temeritate praevenire. Sic habent ipsa statuti verba. Paulisper ante concessam praefatam veniam, complures homines, maxime praedicatores evangelii, ubique per Angliam fuerunt in vinculis; et Londini ex praecipuis concionatoribus quatuor aut quinque. Quaesierant etiam doctorem Cromum, virum maxima gravitate ac sapientia praeditum: (iste Cromus cum Latimero primum jam nostra aetate puram evangelii doctrinam seminarunt:) qui, cum ab homine quodam Nicodemico illud erat sibi relatum, clanculum a civitate discedit ad aulam; ac illic regem flexis genubus orabat propter Deum (postquam illi prius enarraverat, quomodo Londini tractarentur praedicatores ac cives aliquot) ut huic malo occurreret, ac per suam prudentiam pietatemque remedium adhiberet. Statim rex mandatum dedit, ut adhuc neminem amplius pro religione vexarent; imo ut incarceratos liberarent rursus, modo habuissent ex amicis suis vades aliquot, qui ut cum citarentur postea, fidem darent illos accusatos apparituros. Haec occasio fortassis, quam audisti, ex parte movit regem ut hanc dedit veniam: sperans post has causas semel pacatas, et veteribus loquelis (vel, ut ille judicavit, erroribus) condonatis, habituram se postea populum magis quietum ac obtemperantem. Nec ignoro nihilominus, ut solet illius clementia suis subditis ita prorsus remittere (aliquibus, ut nunc, exceptis semper criminibus), postquam illi permiserant, ut jam, ex liberali dono eorum ingentem copiam pecuniarum corradere; vel de reddendis nummis, illi antea mutuo datis, per auctoritatem parliamenti ita absolvi ac liberum fieri, ut postea nunquam vel obolum reddat. Mox post solutum parliamentum, 30 scilicet die Julii anno jam elapso, interfecti erant sex illorum hominum, qui a regia universali venia fuerant exclusi. Tres erant sacerdotes papistici, (nomina Abel, Poel, Fetherston,) ac regis novum titulum suamque in clericos potestatem recusarunt admittere. Isti more solito tractati fuerunt: primum suspensi, mox vivi funiculo statim scisso a patibulo veniunt; postea abscissa sunt pudenda, eximuntur intestina, decollantur ipsi atque in partes quatuor sunt scissi, affixis membris supra portas civitatis: vel praesertim sublime ad summitatem perticarum affixa imposita sunt capita in ponte magna Londoniensi ad terrorem aliorum, quotquot in illa civitate presbyterorum aut monachorum occiduntur! Reliqui tres evangelici fuerunt praedicatores, non ex infimis; nomina Barnes, Garrard, Jerom: hi primum a Turri Londoniensi per medium civitatis ab equis tracti, ad locum quemdam vocatum Smithfield, illic erant uno fulcro affixi atque combusti, in eodem loco ubi ceteri tres fuerunt interfecti. Locus ille nunquam antea, quod meminerimus, pro aliis quam solis comburendis haereticis destinatus erat. In igne manebant isti absque ulla exclamatione tam quieti atque patientes, quasi nullam sensissent poenam; ac ita spiritus eorum simul Deo Patri per Jesum Christum commendaverunt. Nunquam sire potui (quamvis sedulo inquisivi) justam ipsam causam, cur isti tres evangelici a venia regis publica excludebantur; ita ut nullam magis verisimilem divinare possum, quam quod rex, clerum gratificari cupiens atque ignarum rude vulgus cum pertinaci parte suorum nobilium et civium, istos tres vitulos, ut verisimile est regem arbitratum fuisse, quasi in holocaustum destinavit ad pacandos eos, vel illorum gratiam jam noviter acquirendam. Arbitror autem eos non habuisse ultra unum, vel ad summum duos istorum in uno anno, nisi ut clerus majorque pars nobilium ac vulgi lubentiori animo solverent pecunias quas regi concessit parliamentum. Si diceret aliquis istos tres combustos fuisse propter eorum conciones ac doctrinam, tunc mirum est quod non adducti fuerunt ante judices, ac per processum juris damnati: ut semper ante illud exempli apud nos in talibus causis mortis erat. Deinde meo videre non juste egit parliamentum, si propter doctrinam illorum condemnavit eos. Nam hoc certe scio, quod post 12 diem Julii anno 1539 (quo die statutum eorum, per quod veritatem damnarunt, virtutem accepit) usque ad tempus quo fuerint capti, nunquam aperierunt os suum expresse contra illud edictum, in ulla concione publica aut sermone privato, nisi ubi certi fuerunt se inter honestos ac pios homines fuisse, atque a porcis et canibus satis securos. Ergastulo fuerunt traditi in hebdomada diem Paschae 1540 sequenti: etiam postquam regi in multis inter concionandum in festis Paschae paruissent. Ita videmus quod rex nec ejus parliamentum ipsos juste ad mortem propter doctrinam non tradiderunt, nisi dicere velint omnes illas opiniones, quas illi praedicto decreto pro haeresibus damnarunt, non fuisse condonatas usque ad statutum diem illum 12 Julii. Atque si ita res habet, tunc tantum dolus erat ac laqueus ad homines irretiendos, ita praefigere et assignare certum diem, in quo edictum illorum acciperet virtutem ac vigorem. Hic brevior sum propter editum in Germana lingua libellum, de protestatione praefati Roberti Barnes apud rogum; ubi fatetur se ignorasse causam, propter quam illuc adducebatur comburendus, etc. Hebdomada sequenti post combustos istos concionatores, fuerant interfecti plurimi alii ex illis, qui fuerunt exclusi a generali regis venia. Causa mihi est ignota quare morti tradebantur; sed fama erat, propter crimina laesae majestatis regiae. Atqui, ut verum fatear, homines causam non tam diligenter percontabantur neque investigati sunt ut solebant, quia nunc non est apud nos novum fere homines videre occisos, suspensos, dissectos vel decollatos; aliquos propter verbula, quae contra regem dicta fuisse exposita erant vel interpretata; aliquos pro primatu pontificis, atque aliquos propter unam rem, alios pro alia. Episcopus tamen Cicestrensis, ac doctor Wilsonus papista qualis Eckius, dimissi fuerunt a rege: quamvis etiam a regia universali excludebantur venia. Crimen laesae majestatis, ut audio, quod commiserunt in regem, eleemosyna fuit praestita Abeli illo papistae, in summa miseria existenti, cum fuisset diu in custodia foetidissima, ac (ut aiunt apud nos pontificii) vermibus fere necatus. Jam de viro tum docto tum pio, doctore Cromo, aliquid dicturus sum. Hac tempestate, quoniam plus necessitatis videbat (ut semper fuit solitus, cum surgebat aliquis turbo, ita ut veritas conculcari videretur), iste condonabatur magis fervide quam diu antea, usquedum appropinquavit festum natalis Domini. Et erga eum diem qui fuerunt inimici illius propter evangelium, adversus eum collexerunt erroneos (ut illi aiebant) articulos multos. Interea erexit clerus suum athletam Wilsonum, ut D. Cromi puriori doctrinae resisteret, ac quaecumque vera praedicasset ille, falsa esse affirmaret iste. Hoc illi filii prudentes hujus seculi tanto citius fecerunt, ut meliorem haberent ansam accusandi Cromum (quia per illum adhuc in praedicando erat talis controversia in civitate Londoniensi), ac ita ipsum, ut responderet pro se coram rege ejusve concilio, producerent. Quam rem post paucos dies effecerunt. Namque ante natalem Domini jussi fuerunt ambo non amplius condonari, priusquam rex aut illius consiliarii causam audiret, ac ita rem componeret ut ipsis visum fuerit Post natalem Domini (anno 1540: nostri enim annum novum computare incipiunt in festo annuntiationis Mariae,) quum dies constitutus esset, quo apparerent ambo, Cromus scilicet atque Wilsonus; Cromi hostes ex illius posterioribus concionibus adversus eum conscripserant triginta fere articulos, tamquam impios ac haereticos; quorum summa, quantum ego quidem judicare possim, haec est: Nulla opera eo modo justificant quo Christus, nec ita satisfaciunt, ut ipse pro nobis Patri satisfecit. Nam ille est unica oblatio, et pretium redemptionis, etc. Non est ulla veritas nobis credenda necessaria, aut obsequenda sub poena peccati vel mortis aeternae, quin in scripturis sacris alicubi expresso revelata est, aut ex scriptis earundem vere, pie, ac juste colligi et deduci poterit. Missare pro mortuis plane sacram scripturam adversatur, et superstitio est: atque primum per visionem, imo illusionem (inquit) Sathanae, in ecclesiam introductum fuit tempore Gregorii papae. Rex ipse cum suis episcopis in sua Christiani hominis Institutione fatentur, missas scalae coeli a pontifice ordinatas mortuis omnino non prodesse. At illud genus missarum pro defunctis est praecipuum, propter orationes, etc. Quapropter si non prosint illae missae, multo minus aliae. Item si missa prodesset defunctis, tunc rex cum parliamento impie egerunt in monasteriis destruendis, ubi tam multae missae propter mortuos fundatae erant atque celebratae. Qui docet homines sanctos precari, ut ipsi tantum orent pro nobis, sicut hic pro nobis oramus invicem, doctrinam profert neque necessariam nec utilem. Ecclesia Christi est sponsa Christi. Atqui illa esset uxor superciliosa aut procax, quae amplius loqueretur vel praeciperet quam ejus sponsus. Vocatis nos concionatores seditiosos, atque dicitis nos novam inferre doctrinam: sed mentimini. Ipsi enim estis seditiosi, qui superstitionem propugnatis ac humanas traditiones, neque verbo tantum Dei nobiscum vultis obedire, et Christi vocem audire. Mirantur homines, quod inter nos praedicatores non convenitur. Attamen non est mirandum. Namque illi hominum mandata docent, nos contra solius Dei. Atqui si illi sua somnia, mendacia, humanas traditiones et frivola desinerent concionari, ac nobiscum solum Dei verbum annuntiarent, statim inter nos conveniretur. Patitur ecclesia Christi et semper patietur persecutionem: sicut non ita pridem aliqui hic passi sunt. Et quamvis mundus conabatur illos persuadere, haudquaquam tamen eos potuerunt vincere. Neque nos vincetis, spero, quamvis nos persequamini. Nam poteratis dicere, vos vincisse nos, si efficere potueritis ut nos loqueremur uti vos ipsi. Atque tum mentiremur ut vos, ac diaboli sacellani essemus, ut estis vos. Quum rex ejusque consiliarii hos cum similibus recepissent articulos, quibus de accusabatur Cromus, illi inducias dederunt aliquas, ut ad eosdem responsum daret. Quod cum dederat Cromus (ut patet ex regia injunctione, quam illi imposuit populo recitandam), fuit proculdubio affirmatio articulorum suorum manifesta, constanter asserens, fuisse illos veros atque orthodoxos. Rex nihilominus, utrum interne expavescens aut vulgum timens, talem si virum gravem, in religione quasi patrem, interficeret, vel quocumque alio modo Deus operatus fuit ignoro, hunc igni non tradidit in holocaustum immolandum, ut Barnes et ceteros; at illi misit chartulam quandam, ut eandem in omnibus sequeretur, uti jam mox auditurus sis. Sequitur namque copia ejusdem: "Judicium regis de D. Cromo, 18 die Januarii anno Domini 1540." Postquam acceperat majestas regia responsum Edwardi Cromi, theologiae doctoris, de quibusdam articulis quibus de examinatus fuit coram delectis commissariis a regia sua majestate in illam rem designatis; postquam etiam admonita erat excellentia regis, eundem D. Cromum ita plane in corde suo persuasum esse, ut in illius responso manu propria subscripto ac regi majestati exhibito fatebatur: rex ex sua benignitate piissima, bonitateque solita atque clementia, pro hoc tempore contentus est rigorem ac severitatem suorum statutorum praetermittere, quae sua majestas juste in illum Cromum exequi potuerit. Fraeterea regia majestas, in animo habens inter suos subditos Christianam quietem et tranquillitatem stabilire, per uniformem in concionandi munere concordiam, sic statuit ut nunc sequitur,” etc. Rex tunc D. Cromo injunxit, ut certo die Dominico in quadragesima Londini in coemeterio D. Pauli (quod est summi templi coemeterium) concionaretur, atque illic omnes suos praecedentes articulos recantaret. In fine etiam illius scripti regii hoc additum fuit, quod legere deberet Cromus, postquam verbatim recitasset revocationem scriptam. Praeterea hoc notum voluit regia majestas suis subditis omnibus, ut si idem D. Cromus posthac accusaretur de his articulis aut similibus, tum exequutam fieri in eum absque ullo favore juris severitatem. Contra Cromi articulum de missa non profutura defunctis, objecerant illi pro tribunali, se concionatum fuisse in illo articulo directe contra edicta regia, quae statuerunt missam privatam digne retinendam in ecclesia Anglicana, propter multa commoda quae recipiunt per eam Christiani. Sed non enumerat statutum illud, quae fuerant illa commoda: ac propterea respondebat Cromus, intellexisse se commoda illa futura commemoratio mortis Christi, per ceremonias missae ac orationes pro vivis: maxime quia rex deposuit tam multa coenobia. Non profuit illi haec evasio. Namque hoc modo injunxit illi rex in sua chartula, ut illius articuli palinodiam caneret: "Missae publicae atque privatae sacrificium sunt utile, tum pro vivis tum mortuis. Et quamvis missae aliaeque orationes et suffragia prosint defunctis, regia tamen majestas cum suo parliamento pie ac juste abolebant monasteria in suo regno." Qua ratione, non erat additum omnino. Hic habes summam judicii regis de doctore Cromo in ista causa. Jam cum advenerat dies Dominicus quo ille revocaret, concionem piam fecit; at in fine ejusdem coepit dicere ad populum, quomodo a majestate regia receperat scriptum, quod illis praelegere jussus fuit. Atque post lectum idem, ac populum brevi imprecatione Deo committens, ita discedit: cum rex haud dubie voluit, ut illam chartulam accepisset pro formula quadam doctrinae, quam sequeretur in sua concione; atque etiam ejus extolleret sapientiam, literaturam, et clementiam supra sidera, eo modo quo doctor Barnes et duo illi alii, cum in festo Paschae praedicarunt, ac nihilominus postea erant combusti. Proculdubio non fuit animus regis, ut tam leviter praelegisset suam schedulam Cromus, atque tum ita discedere. Quapropter vereor ne non ita relinquat illum clerus. Nam statim postea interdictum fuit illi a rege, ne amplius concionaretur: sicut antea etiam prohibuit episcopum Worcestriae Latimerum, atque Shackstonum episcopum de Salisbery; qui per providentiam Dei, ut arbitror, (ut patet etiam per hoc, quod Deus vivos tamdiu illos servavit in hoc mundo periculoso,) a morte liberati erant per generalem illam regis veniam. Isti duo episcopi diu erant sub custodibus, quia adhuc nunquam in statutum illud, adversus veritatem anno 1539 editum, subscribere voluerunt: id quod reliqui episcopi Elchosaitae Eceboli statim fecerunt. Sed quantum jam illi favet rex, ac quanti aestimat eorum sanam doctrinam et sinceram, vel in hoc apparet, quod non solum illis prohibuit concionandi munus, verum etiam ne veniant infra duo aut tria milliaria Germanica prope duas academias nostras, civitatem Londini, nec in propriam illorum diocesim. O nefandum nefas, ita adimere ovibus suos pastores bonos, ac lupos rapaces in eorum locum intrudere! Non poterit Deus hanc tyrannidem multo diutius, ut spero, permittere. At interim vides quomodo apud nos jam abundat iniquitas, ac ideo proculdubio refrigescit in multis caritas. Vale, in Domino observande mihique semper carissime propter tuum opus in Christi evangelio. Deus noster Optimus Maximus te diu nobis incolumem conservet, ad ipsius ecclesiae aedificationem et consolationem. Amen. Amen.
S. Infoelix, proh dolor, belli eventus, doctissime Heinrichi, foecit, ut dilectum meum in domino symmistam Rudolphum licet aegerrime dimittere coactus fuerim. Nam dexteritate doctrinae et synceritate puritateque vitae ita conspicuus ecclesiae nostrae ornamento fuisset. Id enim testimonii non solum a fratribus, sed et a senatu totaque plebe abunde habiturus est. Proinde et ego haec ad te, fratrem et dominum meum suspiciendum, scribere volui, ut Rodolphum, in ministerio mihi additum, doctrina vitaeque inn[o]centia magis cognitum, hoc veritatis testimonio ornatum ad te amandarem. Hunc igitur, a nevo si aliquo isthic aspersus est, vindices, obtestor, et deum pro Augusta, quae nunc ipsissima augustia tacta, iugiter cum tua ecclesia orato fratresque et symmistas in domino dilectos officiose ex me salutato. Reliqua ex communi nostri conventus scripto accepturus. Loetus noster tibi multum salutis optat, forte, quando illi vacabit, et tibi scripturus. De pace, quae etiamnum anceps et in condicionibus pendet, nihil certi scribere possum. Caesar, Ulmam pridie egressus, recta Nurnbergam multo milite bellicisque instrumentis stipatus proficiscitur, forte duci Mauritio, Zvicaviae ab electoris exercitu cincto, suppetias laturus. Dominus suam ecclesiam a falsa religione et tyrannide tueatur! Amen. Maxima enim cum corporis tum vitae iactura illud Davidis didicimus: „Nolite confidere in principibus, in quibus non est salus“, et e diverso orare iam incipimus: „Auxilium nostrum a domino, qui foecit coelum et terram“. Bene vale foelixque cum tuis in domino perpetuo vive! Ex Augusta Vindelicorum, 5. marcii anno 1547, ex aede Anneana. Tuus in domino addictissimus M. Cellarius. Ornatissimo viro d. magistro Heinrichio Bullingero, Tigurinae ecclesiae episcopo, domino [et] fratri suspiciendo.
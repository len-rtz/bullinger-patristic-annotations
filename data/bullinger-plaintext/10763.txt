S. En epistolam ad Melanchthonem tibi. De Zviccio priusquam tu monueris, patri nostro dixi ex scriptis aliorum, quam caveat cum Thoma Blaurero, ne forte quis nobis per concordiam imponat. Dolet supra modum et quidem anxius. Vellet, ut ad nos dares, quicquid est, quod egit, antequam conveniamus, ut melius res expendi valeat. Non est enim levis momenti. Dein non ita probe intelligo, quid sit vocare ecclesias Helvetiorum. Postquam enim evangelicę nunc vocatę sunt, nescio, si et reliquas velis. De mittendo legato facile consentirem, si expensis par futurum esset Lutheri responsum et res occultari posset, quod fieri non poterit. Quid putas enim contra nos cogitaturi forent legatione comperta, quos nunc latere volumus? Attamen, si videbitur, fiat. Hac de re nemini quicquam dixi. Bucerus peste laboravit, qua et vos hactenus Tiguri. Nunc revaluit. De Gebennensibus nil nisi illud novi Bernenses admodum timere, ne Gallus eos occupet. Nam non hos solos occupabit, sed et Neocomenses, imo propemodum hi iamiam sunt a domino suo, regis cognato, potestati regię vendicati De Anglo in superioribus omnia exposui. Ex Smalcalden heri venit, qui diceret Melanchthonem illic esse. Alioqui rumor est foedus compactum a principibus et civitatibus, quibus conditionibus vero, nondum constat. Consul mecum ad hunc modum: "Videretur scribendum ad Tigurinos, ut diligenter ex Constantiensibus, ubi rediissent, exquirerent comitiorum acta. Nam inde potest intelligi clare de concordiae compositione." Tibi igitur hoc unice commendatum servabis. Narrabat deinde alius quispiam foedus non coiturum, nisi prius facta concordia, quamobrem hactenus ita festinassent Argentinenses. Verum negligebatur hic sermo. Caeterum tuos defendis; quod serio mihi placet. Verum quicquid dicas, nihil est, postquam in literis a confoederatis huc dimissis Tigurini primi nominati sunt, deinde postquam legati duo deprecantibus Quinquepagicis a vobis huc missi sunt nostros a proposito deterrendi gratia, quorum alter (tibi hos nomino) quęstor Werdmüller, alter ille de Nasal. Item imprudentius factum negare vix licet, quod, ubi cognoverunt tui se violenter inscriptos et literas ad nostros dimissas, se non proprio nuncio nostris excusarunt. Quid putas animi tum senatui accessisset? Constantius etiam consultavissent in proxima domitia. Nisi igitur tui se excusent Bernensibus et nostris, codicillus missus authoritatem suam retinebit. At nos hanc ob rem digladiari nolumus, quamvis vellem islam contentionem nunquam exortam, adeo me vexat, nec uno, sed multis modis. Malum hunc dęmonem annon vides nunc? Confoederatorum puta codicillum? Non est igitur, ut mireris, imo suspiceris a nescio quibus quid hic tentari sinistri. Patet, unde sit ortum istud mali contra tuos. Commendas item virtutem dei inter tuos. Agimus gratias deo precamurque, ut eam in dies augeat ad suam gloriam. Membro vellem carere, ut ista commendatio fuisset a proximo bello usque huc perpetua. Nam quia non fuit, est, quod verear, admodum grave et noxium. Sed id sepultum continebo in corde meo magno cum dolore, usque dum vel in nihilum redigetur vel per sese prodibit in lucem. Quae scribo, apud te depono. Nam priores literas si nossem inquietudinem parituras istam, equidem ne literam scripsissem. Tu fac, mi Bullingere, omnia mea in bonam partem accipias. Vale per Christum cum tuis et Utingero. Basileę, 14. ianuarii anno 36. Domino Heinricho Bullingero suo in domino charissimo.
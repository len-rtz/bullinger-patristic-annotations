Gratiam et pacem a deo patre per dominum Iesum Christum. Scripseram, quas hic vides prolixiores literas, priusquam tuas a Basilea scriptas recepissem. Cum enim scriptae essent a te 2. octobris, ad 14. demum eiusdem mensis reddebantur. Cernens autem illa in his, quae scripsisti de Benedicto Euandro, nihil volui in meis 6. octobris scriptis mutare. Audio illum negare et pernegare, quod tuas furtim subtraxerit cuiquam. Certe mihi videris, frater in domino colende, nimium non mali hominis causam exaggerare. Esto enim, quod furto illas subduxerit; an ideo capitali sententia subiacebit? Cum tamen illas non miserit hostibus, sed amicis et tuis et suis, nec illas quidem pravo animo miserit, quo tibi incommodaret. Iterum ergo te oramus, ut conceptam iram remittas. Iam ut negare non possumus, quod te de literis ad doctorem Lutherum scriptis ne verbo quidem admonuerimus, ita infitias ire non debemus misisse me tuas aliis quoque fratribus. Ad omnes enim verbi ministros, qui Basileae fuerant, videbatur illud negotium pertinere. Hic autem nihil egi vel gladiatorio vel delatorio animo. Deus est mihi testis. Pacem, non turbas quaesivi, utut alii hoc meum factum exponant. Sed de his quaedam alias dedi. Quid autem desiderem in literis illis tuis ad doctorem Lutherum scriptis, quibus tu nihil messe putas, quod non ultro citroque inter nos dictum et actum sit, brevibus in aliis meis literis exposui. Interim vero ingratus esse nolo. Quod enim meas attinet partes et quod de meis polliceri possum, senties non ingratum hominem, sicubi modo occasionem nactus fuero de te tuisque laboribus et de tuo in me favore benemerendi. De Retractationibus tuis qui coram quaedam Basileae suggessi, nunc dicam nihil. Et de libro tuo Ad Monasterienses deque mea ad te de isto epistola, rursus de epistolis Zvinglii et Oecolampadii vulgatis, quorum omnium in tua illa epistola obiter meministi, ego paucis quoque in superioribus literis respondi. Quod autem postremo hortaris, ut studeamus ea, quae charitatis sunt, praestare invicem, donec dominus dederit idem sentire, iudicare et loqui omnes in omnibus, si forte in praesenti quaedam non omnino perspiciamus, recte profecto suades, et hoc tibi hac in re pollicere de nobis, quod de hominibus charitatem dei colentibus. Proinde nec illa praesentia nec alia, quae ad te scribimus, ita intelliges, quasi te irritare aut ista ratione novam discordiae telam cupiamus ordiri, sed ut expectorata omni simultate libere, quod decet fratres, agamus cum fratre. De ecclesiis Wirtembergicis et Schneppffio non est, quod conquerar amplius. Audio enim principis pietate factum esse, ut omnia migrarint e templis dei et divorum idola. Interim vero nescire non potes, quid 16. septembris actum sit Urachiae. Fac autem, obsecro, quod te facturum polliceris: Commenda doctori Luthero et suis nostram fidem et sedulitatem in regno Christi. Nam auxiliante deo ita nos geremus, ut tuae commendationis poeniteat nunquam. Bene vale et ora pro nobis dominum. 15. octobris 1537. Salutant te fratres. H. Bullingerus tuus.
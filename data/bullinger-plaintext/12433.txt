Salus per Christum dominum. Multis de causis accidit, Bullingere colendissime, quod literae meae rariores ad te feruntur. Intelligo enim te virum esse gravissimis negociis implicatum. Qur igitur nugis meis interpellarem? Iam occupationes meae et privatae et publicae non sunt mediocres, qui (ut nosti) duabus difficilimis praelectionibus in Cicerone sum praefectus. Unde non semper licet mihi, etiam volenti, ad bonos amicos et fratres scribere. Accedit, quod ii, per quos cuperem scribere potissimum, me non convenire dignantur. Quotusquisque enim est vestratium hominum, eorum etiam, quibuscum familiaritatem mihi intercedere puto, qui, quum huc venerit, invisere me et salutare soleat? Fuit nuper hic d. Rodolphus Gvaltherus, in quem nisi incidissem quasi forte fortuna, eius mihi copia facta non fuisset. Nec tamen me dignum habuit, cum quo conferret aliquid ea de re, ob quam venerat. Noverant omnes professores missuros vos esse ad nos duos adolescentes, d. Huldrichi Zvinglii divinae memoriae filium et alium quendam. Ego rogatus solus ignorare reperiebar. Non multo post venit etiam huc d. Iohannes Wolfius, quem tamen mihi esse amicissimum arbitrabar. Sed numquid is me salutavit? Fuerunt hic quoque Iohannes Rodolphus Copus et Felix Rennerus. Neuter vero illorum me accessit. Hi et horum similes sunt, per quos non ad te modo, sed alios quoque haud dubie scriberem. Sed nihilo fio et contemnor ab ipsis; nec vero, quis me in istam contemptionem adducat, ignoro. Verum deo sit gratia, quod nullius rei mihi sum conscius, ob quam ita ab istis merito despitiar. Quod si tamen doles, quod non crebrius ad te scribo, est certe, quod istis acceptum feras. Quum enim recte sim erga vos omnes affectus, quum mihi in omni relligione vobiscum optime conveniat, ideoque non pauca sim passus, quum sim eiusdem civitatis, cuius vos, hoc est Tigurinae, quum denique cogitem et ex animo cupiam omnium vestrum et gloriae et utilitati consulere, videam autem vestrum nonnullos a me abhorrere et tanquam leprosum aliquem fugere, quid denique faciam? Obiit meus summus fautor d. Megander, et ante illum praeceptor et affinis observandissimus d. Rhellicanus, atque, ut audio non ita multo ante, in fata quoque concessit Erasmus Fabritius. Delerer procul dubio ex libro vestro, quantum coniectari licet, nisi tu, optime Bullingere, et pauci quidam alii adhuc me (ut spero) diligeretis et non penitus pro nihilo putaretis; quos et ego vicissim non tam ore quam pectore magni faciam atque in oculis, quoad fuero superstes, feram. Teque hoc unum precor per domini nostri crucem, ne me pro homine habeas, cui aliud sit lingua promptum quam clausum in praecordiis; per quam etiam testor me de vobis omnibus et praeclare sentire et praedicare semper. Itaque si alii mea amicitia operaque uti nolint, utere tu tamen et comperies me, si non in omnibus aptum, promptum tamen atque fidelem, nec te mei poenitebit unquam. Haec qur scribam, te, virum sapientissimum, optime reor intelligere. Quod superest, mitto hic ad te Urbanum a me in epitomen contractum, quem uti ederem, doctissimi viri effecerunt. Mitto autem illum non, quo putem te indigere huiusmodi elementariis libellis, sed ut testificer animi mei in te voluntatem. Tuum itaque fuerit hoc chartaceum munusculum serena fronte suscipere, donec non ita multo post ad te aliquod maius deferatur, si ceptis meis Christus aspirarit. Tradidi et mancipavi me totum sacrosanctae theologiae relicto medicinae studio. Ora igitur dominum pro me, ut spiritum filii sui, domini nostri Iesu Christi, mihi impertiat et gratiam suam ita largiatur, ut pergam ad gloriam sui nominis et ecclesiae suae incrementum. Vale in domino Iesu feliciter. Salutabis meis verbis uxorem et liberos tuos, d. Theodorum Bibliandrum, d. Conradum Pellicanum, ludimoderatores vestros et reliquos fratres officiose. Tuus ex animo (ut nosti) totus Iohannes Hospinianus. Divinarum humanarumque literarum scientissimo viro d. Henricho Bullingero, primario Tigurinae ecclesiae antistiti, domino et patrono suo in Christo observando.
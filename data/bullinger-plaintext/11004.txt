Etsi mihi dubium nunquam fuit, quin eo erga me absentem animo adhuc esses, quem tu mihi saepe praestitisti, non potui tamen vehementer non gaudere, cum illud idem literis tuis mihi significares, patrone longe omnium charissime. Ex quibus etiam tuam senatusque sententiam de me abunde intellexi, cui paucis his verbis respondebo. Nosti, mi doctissime Bullingere, me tecum de rebus meis post meum ex Gallia reditum saepe contulisse ac tuo consilio frequenter fuisse usum, quo pacto meos creditores placare et in pacem redigere possem. Nulla prorsus alia via commodius inveniri potuit, quam ut rursus iter Basilęam, unde digressus, instituerem istamque docendi cum publice tum privatim, quam nosti, provinciam apud Grynęum tanquam nostri collegii destitutus auxilio apertis, ut aiunt, ulnis subirem. Caeterum Grynęus meo delectatus reditu hanc ultro mihi obtulit. Accepi meamque fidem illi et toto gymnasio ad aliquod temporis spatium dedi. Cum ergo publico consensu clarisque in patriam revocer literis, turpe sane esse me tam honestę vocationi non respondere quis non nisi insanus iudicet? Sed quo ore quave audacia accademiae Basiliensi, quae mea nunc opera utitur nec illa tam subito poterit carere, nisi alium, qui mihi succedat, substituat, renuntiare ausim, plane ignoro. Didascalorum apud eos et fere passim magna est penuria; licet reperias facile eruditorum copiosum numerum, non tam omnes apti et ad docendum idonei sunt. Tu igitur, mi Bullingere, hac de re, quaeso, delibera meque apud Grynęum diligenter excuses, ne ingratitudinis vitium incurrere videar. Hoc quamprimum factum erit illeque veniam nobis discedendi concesserit, sumptis Pegasaeis alis ad vos ocyssime advolabo. Ad hunc fere modum senatui scripsi, idque non meo, sed Grynęi nostri et Myconii feci iussu. Verum ne quid te lateat, hanc, ut vocant, copiam tibi mittere volui. Non aegre tulissem Conrado nostro hanc fuisse oblatam conditionem; nam me magis opus haberet, cui etiam plus faveo quam mihi ipsi. Verum cum effectum esse diligentia et industria tua senatusque consulto intelligam, lubens, quam primum tu senatusque consilium inveneritis, quo modo honeste id fieri possit, vestro iussui parebo. De Melchiore nostro alias. Haec tibi tanquam summo studiosorum patrono volui breviter communicare. Tu pro tua humanitate boni consule. Si in hoc peccavi, factum imprudentia, non dolo esse existima. Quaeso, si grave non est, has literas, quas modo scripsi, et Pellicano meo ad legendum exhibeas. Vale, mi doctissime ac optime patrone. Datum raptim, nonis martii 1537. Tuus ex animo Frisius in omnibus obedire paratissimus.
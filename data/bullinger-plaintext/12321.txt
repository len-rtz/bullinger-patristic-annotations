Gratiam et vitae innocentiam a domino. Adolescens hic Friburgensis aliquantum temporis apud nos literis operam dedit. Eum in nostro coenobio inter servos et carrucarios aliquandiu tolerarunt oeconomi victum satis sordide tenuiterque, gratuito tamen quaerere. Iam vero malunt bona ecclesiastica in canes venaticos et scurras quam in studiosos erogare. Igitur cum non sit, quo vivat, visum est ipsi isthuc migrare bona spe freto, quod vestra humanitas ipsi adiumento sit futura, quo bonis literis et pietati operam navare possit. Gessit se apud nos satis, quantum ego scio, honeste. Cumque iam abituriret, petiit a nobis commendatorias. Oramus igitur ipsius nomine, ut auxiliares ipsi manus porrigere velitis, quo sentiat prÄ™ces nostras apud vos locum habuisse. Nova apud nos multa, sed tam vana circumferuntur, ut eorum mentionem habuisse pigeat. Hoc unum tibi significatum volo: Melchiorem Ramosoverum hisce diebus viduam illam Ebernhardi a Fulach uxorem duxisse magna cum hominum admiratione, maiore vero filiarum, quas binas habet, indignatione; dann sy hatt den adel geschwecht. Vale et me tui amantissimum vicissim redamare ne desinas, oro. Salutant te symmystae mei. Salutabis nomine meo d. Theodorum Oenobarbum, d. Pellicanum, d. Gvaltherum, etc. Raptim, Scaffusii anno 1545, 5. kalendas novembris. Tuus ex animo Simpertus Vogtius. Pietate et doctrina eximio viro d. Henrycho Bullingero, domino et fratri suo in Christo charissimo. Tiguri.
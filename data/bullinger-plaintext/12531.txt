Gnad und frid. Hütt dato empfach ich brieff von Chur von einem vertruwten, guͦten fründ uff diß meynung: Die 3 Pündt sind hie by einandren. Habend einhellig beschlossen, die Walchen nitt durch das Veltlin (wie sy begaͤrt) ze ziehen ze lassen, dann es wider Tütschland gaͤllten sol. Und hat der gubernator in Meyland befaͤlch, vier regiment anzenemmen von Italier und Hispaniern. Doch hab ich üch gester durch den botten von Augspurg eigentlich geschriben, wie es stat in Pündten und was sy an die eydgnossen geschriben habend. Lieber, lassend inn mitt sinen huffen nitt zamen kummen. Schlahend den naͤchsten ze boden, so macht ir ein forcht in überigen. Gott wirt gnad gaͤben. Die eydgnossen hat nie nut baas geholffen, dann das sy den fygend nitt vil über nacht habend uff irem boden ligen lassen. Das lang uffziehen verdarpt uns in dem Cappler krieg, und insonders, das wir die nitt woltend für find haben, die es aber warend; deren guͦten worten wir glouptend, biß das es inen raͤcht kamm und uns unglaͤgen was. Do was guͦt knuͦttschen. Hüt dato hat der keysser hie Zürych einen Burgundier, sinen botten, vor radt gehept. Sagt vil guͦts zuͦ (ist buͦbenwerch). Entschuldigt den keysser der rüstung halb, etc. Der bott hatt heyter fürgaͤben, der keyser [wölle] ettlich ungehorsamm fürsten straaffen. Der gantz radt ein unwillen daran gehept. Ich trüw, min herren werdent selbs üch des berichten. Es ist des verlognen waͤsens, das er ouch gaͤgen andren eerenluͤten tript. Gott behuͤt uns vor Hispangischen listen. Gott mitt üch. Datum zuͦ 2 urn zuͦ Zürych, 2. iulii 1546. Bullinger. Praestantissimo viro d. Ambrosio Blaurero, fidelissimo ministro Constantiensis ecclesiae, domino et fratri suo semper co[l]endo. Constantz.
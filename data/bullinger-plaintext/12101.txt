Gnad und frid durch Christum von gott sampt wunschung aines gnadreychen, gottgefelligen jars mitt allem guͦten nach lyb und sel euch und den eweren, darzuͦ mein gantz christlich bruͤderlich trüw und lieb stät und ewig zuͦvoran. Sonders hertzgeliepter herr und bruͦder, uff ewer schreiben hab ich diß nachgend antwurt in der eyl geben wellen, damitt ich ewern gesandten nitt uffhielte, wie dann sonst diser zeyt, da ich warlich mitt predigen und vyl obligenden geschefften beschwert byn, hette beschechen muͤssen. Erstlich fröwt mich gantz und mehr dann wol, das ir an meiner treuwen liebe gegen euch und den ewern nitt zwyfflend; dann gewisslich stat min hertz allso, das ich der kirchen Christi uffgang und erweyterung by euch und allenthalben und dann sonst ouch ewer zeytliche wolfart gern sechen und meines besten vermögens furderen wellt, wie ich dann ewerhalb hinwider des gegen mir und den unseren in meinem hertzen gantz versichert byn. Der herr bestät alles guͦts. Zum andern hör ich gern, das die aidgnossen wol mittainander ainig sind. Gott welle, das söliche ainikait uff ainen rechten grund und felsen gebauwen seye, damit sy zur zeyt des grossen ungewitters nitt umgestossen werde, und wir nitt (wie vorhein mehr beschechen ist) erfarind, das wider gottes furgenomne strauff und zuchtigung weder starck gebüw, grosse macht, uberflüssige rychtumb, vyle des volcks noch desselben ainhellikait, und in summa nichts menschlichs one gottes huld und gunst helffen möge noch werde. Welche aber sich in creutz und widerwertikait gottes huld getrösten mögen, das ist offenbar. Wa nun ir der selbigen sind oder noch werden, so wirt gott on zwyfel ewer veste burg, schutzer und schirmer sein, ob sich glich ouch die gantz wellt wider euch auffböumte; dann uber sein werck, so wir yetzund sein werck worden sind, wirt des herren gnad und ein erbarmbd gewisslich walten; daran ists alles und allain gelegen, das wir unß selbs nitt unrecht verwänind. Zum dritten der reden, so des konig uss Franck[ry]ch und vorab ewerhalb hin und wider gehört werden, sollen ir nitt hoch achten; man muͦß die leut reden lassen, diewyl es die genß, wie man sagt, nitt konnen. Des ist allain fürnemlich warzenemmen, haben ir von gott billiche strauff verschuldt, so sind ir derselbigen aigne verursacher, wa ir euch nitt bald zuͦ gott bekerend; standend ir aber mitt gott woll inn, so wirt euch die klapperwellt weder mitt iren bluͦtigen anschlegen, umtzin, geschwetz und tröwen, noch auch mitt der thatt schaden mögen, sonder ir selbs ain gruͦb graben, darin sy fallen muͦß. Zum vierden des mäls halben kan ich euch kain andern beschaid schreiben, dann das ich yetz mermals verstanden, das mine herren sich mitt korn, mäl und anderer notturfft versechend; ob aber solichs zuͦ ainem anderen end, dann zuͦ irer aignen versorgnuß und bewarung geschäche, mag ich warlich nit wissen. Zum funfften von wegen der vertrostungen, so kai. mt. diser statt thain soll etc., hab ich usserhalb dem, so ich uff der gassen hör und selbs muͦtmasen mag, kain wissen; dann mitt den räthen red ich diser sachen halb gar nichts. Es ist aber yedoch war, wie ich vernommen, das meiner herren gesandter, so dann zuͦ der kaiserlichen mt. in Franckrich hat reyten sollen, von ir mt. vicecantzler underwegen gunstigklich gehört und mitt guͦtem bschaid widerum hinder sich gewisen ist worden. Item das der ander gesandt by der konigklichen mt. ouch genedige antwurt und sonderlich diß erlangt hat, das der gemain innemmer und fiscal gegen meinen herren byß uff kai. mt. zukunfft gen Wurmbs stillston sollend, wie dann sölichs geschicht. Und haben mine herren noch biß her weder ain gemainen pfennig noch der vergangnen anlag wider Franckreich nichts erlegt. So hör ich, das ettlich furnem kaiserlich regenten meinen herren gantz freundlich zuͦschreibend und empieten sich, sy in irem anligen by der kai. mt. gern zuͦ furderen etc. Zuͦ dem ist min l[ieber] v[etter] C[onrad] Zwick uff den rychstag verordnet, wiewol er noch nitt verritten; welchs mir ouch ain anzögung gibt, das mine herren sich by dem kaiser gnaden versechend; dann vorhin haben sy ettliche mal ungern und ettliche gar nitt geschickt. Aber diß alles hindan gesetzt, so ist doch wol zuͦ gedencken, wa die kai. mt. in etwas vorhaben ston sollt wider die aidgnossen, ir majestat wurde on allen zwyfel sich gegen der statt Costantz kainer ungnad annemmen, sonder, wie ir schreiben, durch alle mögliche mittel underston, die selbigen im anhengig zemachen etc. Waß aber minen herren uss sölichem, wa sy sich des kriegs tailhafftig machen wurden, nachtailigs und verderplichs im end ervolgen wurde, das haben ir in ewerm schreiben ordenlich erzelt. Und ich hab mermal etwan in geselligen gsprächen verstendige bey unß der gestallt ouch davon hören reden; und zwyfel ouch nitt, söllich kunfftig gefarlichait werden in berathschlagung der sachen fleyssig ermessen. So hab ich ouch byß daher by ettlichen sonderbaren vertrauwten rathspersonen andorst nit verston können, wie ich euch das hievor ouch bericht, dann das die räth mehr usß christelichen dann menschlichen ursachen zuͦ kainem krieg, sonder allain zuͦ frid und ruͦ genaigt seyen. Aber wie dem allem, so stat es zuͦ gott, was guͦte wort, gnedig verhaissungen und tröwung entlich by den räthen vermögen werden. Damitt aber das, so wir für das best und christlichest erkennen, by inen in der ratstuben fürwäge, acht ich diß das fürnemst und nuͤtzlichest mittel sein, gott mitt ernst bitten, das er inen den gaist seiner wyshait verliche, der senfft, still und rüwig seye, nitt uffgeblassen, nitt ehr noch ruͦm girig, und sonderlich, das er inen diß gnad gebe, das sy aller allter und newer beschwerden, die inen vylfeltig begegnet seind, vergessind und nitt begerind, sich selbs zerechen, sonder alle rach gott bevelchen und sich anderer leut ungluck nitt fröwind. So wir das mitt unserem gepett zuͦ gott erlangen köndten, so wurden wir gottes segen erfaren, und ir hetten yetzo ewern nutz, des ir vorhin offtermal wenig geachtet, on ainichen gegenwerd ouch geschaffet. Zuͦm letsten ewers anschlags halber, und das ir zuͦ wissen begeren, was desshalb by den unseren zuͦerheben, das ich ouch desshalb mitt ettlichen vertrauwten reden möchte etc., füg ich euch zuͦ wissen, das ich mitt nieman von diser sach gereddt; dann ich hab sorg getragen, es seye myner person halber kains wegs zethain. So hette es ouch die kurtze der zyt nitt erlyden mögen, sonderlich den tag, da man die newen räth wellt. Darum kan ich euch in der warhait nitt berichten, was ewerhalb zethain oder by den unseren zuͦerlangen sein wurde. Mich geduchte aber, wann ir besser anlaitung haben wellten, so wäre vyllicht zethain, das ewere herren allain oder sampt anderen aidgnossen meinen herren, den gehaimen räthen, ainen fruntlichen brieff geschriben und sy vermanet hetten, das sy sich wider ain lobliche aidgnoschafft nitt bewegen liessen; so wurden ir alls dann usß der widerantwurt vyllicht mehr anweysung uberkommen. Oder das ir meinem bruͦder, der yetzund uff nechst Trium regum widerum das burgermaisterampt tragen wurt, deren sachen halb selbs geschriben; dem wurde es dann gepuren, mitt anderen vertrauw[ten] ouch davon zereden und euch wytern bschaid wissen ze lassen. Wann ir aber deren kains thain wellen, so wird ich hernach miner pflicht halb diß ewer schreiben minem bruͦder und, wa es inn fuͤr guͦt ansicht, ouch anderen vertrauwten anzögen etc. Wann aber die statt Costenz mein aigen were, wie gern ich dann sechen wellte, das sy und ain aidgnoschafft in rechter freuntschafft und nachpurschafft verainbart weren, so köndt ich doch in meiner ainfalt nitt gedencken, das sölichs diser zeyt und by yetzigem gschray dergestallt fürzenemen were; dann damitt wurde das fuhr erst recht angezundt und gewisslich ursach geben ainem kunfftigen krieg. So kundt ich och mich und myn statt (ja, wann sy myn were) um sölichs geringen nutz und vortails willen, wie der vyllicht yetz by den aidgnossen zuͦ erlangen und ir zum tail meldent, in kain soliche treffeliche far setzen. Und ob mir dann glich nach meines hertzen willen nutzliche ding begegnen möchten, so hette ich doch groß bedencken, ob es mir diser zyt offenlich anzuͦnemmen were. Es ist in summa meines erachtens schwär in diser sach zuhandlen nach menschlicher wyß. Dann soll die statt Costentz yetz zur ernd zeyt, und so sy by yetwederem tail etwas erlangen möchte, nitt schniden, und allso ruͤwig seyn und sich kains tails annemmen, so uberkompt sy nichts, und wirt vyllicht des by entwederem tail geniessen. Henckt sy sich an kaiser und uberkompt vyl, so waist nieman, wie lang es ir belypt, und kofft ir aigne servitut und dienstbarkait. Soll sy sich den aidgnossen anhengig machen, so muͦsß sy das thain mitt klainem vortail und doch grosser gefar; dann die aidgnossen wellen den nutz, so inen usß der statt Costentz verainigung entspringen mag, und hinwider die gefarlichait, in die sich die statt versteckt, mines bedunckens nitt verglichen. Uber das bedunckt mich, das man fuͦr und fuͦr weder zuͦ rechter zyt noch bequeme mittel handlen welle. Daher ich dann ye abnemmen muͦß, das es von gott anderst angesechen seye. Ich hab euch verruckter zeyt geschrieben und ettlicher mittel halber ouch mundtlich mit euch gereddt, die zuͦ diser sach, wa man sy nitt in wind geschlagen, wol dienstlich gewesen weren, und es wirt die zeyt kommen, das irs ouch erkennen und bekennen werden, wie ichs yetz spur und zum tail vor augen sich; gott verlyche unß sein gnad, das wir in allweg uff rechter ban belybind. Uff Trium regum ist ain gemainer stetttag aller erbarn frey und reychstett gen Ulm angesechen worden ettlicher gemainer beschwerden halber, so inen begegnent. Da möcht meines bedunckens nitt böß sein (damitt ich mein dorhait aber an tag gebe), wann die aidgnossen den gesandten uff denselben tag freuntlich geschriben hetten auff ain sölche mainung ungefarlich uff das kurtzest, dann das ist muster: Es langte sy durch ain gassengschray an, alls ob die stend des reychs darum, das ettliche ire verwandte die reychssteur nitt bezalen welten, krieg wider sy fürnemmen wurden. Wie wol sy nun in ansechen irer habenden freyhaiten und vyl anderer billichen ursachen sich des weder zuͦ kai. mt. noch anderen stenden, und sonderlich den erbarn frey und reychstetten versechend, ye doch diewyl sy vernomen, das yetzo die bemeldten erbarn frey und reychstett beyainander versamlet, hetten sy nitt underlassen wellen, inen derhalben ze schreiben, mitt ganntz freuntlichem pitt, sy wellen sich zuͦ unwillen und vyl minder thatlicher handlung wider ain aidgnoschafft nieman bewegen lassen. So wellen sy sich hinwider gegen inen und den iren ouch so freuntlich und nachparlich erzögen, das man spuren solle, das sy zuͦ fürderung und erhaltung gemaines fridens und den erbarn, frey und reychstetten zuͦ allem guͦten genaigt seyen. Wann nun die stett uff sölich schreiben antwurten oder schweygen wurden, möchten die aidgnossen yedes falls die sach dester baß verston und sich demnach weyter zerichten wissen. Der tag wurt gewisslich nitt lang weren etc. Verzicht mir, das ich gleych allso ain form fürschreib; es beschicht gegen euch in vertrauwen und bester mainung, dabey es ouch blyben soll; sonst möcht es mir in ain vermessenhait gedeut werden. Darin werdt ir in meinem vertrauwen nach wol wissen recht zethain; sonst wurde ich min torhait fuͤrohin mir selb behalten. Gott waist, das ichs doch gar guͦt und getrulich main. Der von Miss ist ettlich tag, wie ich vernymm, zuͦ Merspurg by dem bischoff gewesen und in ainer nacht usgelassen und hinweg gefürt worden. Es ist aber die sag, er habe bevolchen, Spanyer und Ytalianer anzuͦnemen. Unser liebster fridfurst Christus Jesus welle getrulich ob unß halten und under seinem schutz zeytlich und ewig sicherhait verleychen. Datum in yl, Costantz, den 28. decembris 1544. Wellt meinem gunstigen lieben herren, baiden burgermaistern, mein gantz guͦtwillig christlich dienst mitt wunschung vyl gluckhaffter jar, und alles guͦten anzögen. Lasst euch hertzlich meinen l[ieben] vetter Conraten Zwicken in ewern getruwen furpitt bevolchen sein, dann es mir gantz schwär ist, das er disen reychstag besuͦchen soll, sonderlich ouch von der sach wegen, davon ir wisst. Dann die weyl kö. mt. und ouch der landgrauff davon wissen, wurt er unangestrengt nitt beleyben. So ist das menschlich gemüt beweglich etc., wiewol ich ime alles guͦts trauwen. Aber ob er gleych steyff beleybt, so wurt im doch daher farlichait uff den hals wachsen, das er frommer leut fürpitt gar wol bedorffen würt. Gruͤzt alle ewer hausgesind mitt wunschung guͦter jar und aller fridlicher gottgefelliger zeyt. Wellte gott, das die eweren meinem getruwen und gegrundten rath, den ich euch vergangens jars geben, gevolgt hetten. Dardurch were dise sach nach ewerm und unserm willen nunmehr zum end gebracht, oder man hette doch des Ferdinandi und anderer herren fürnemmen verhindert. Item meine herren wurden sydher by dem kaiser und konig um nachlassung der reychssteur nitt angesuͦcht, noch uff den rychstag geschickt, oder doch minen vetter dahin nitt verordnet haben. Daruß were gevolgt, das der kaiser dest minder ursach gehapt hette, minen herren vyl gnad ze thain und hinwider von inen vyl zuͦ begeren. So hette man sich ouch mitt minem vetteren dest weniger in handlung inlassen können. Des hab ich euch zuͦfelliger weyß daran erinneren wellen, dann ich befind ye lenger ye mehr, wie diser weg so ain stills erschiesslichs mittel gewesen were; und bekümeret mich, das daruff nitt hat wellen gehandelt werden.
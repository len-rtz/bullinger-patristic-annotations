Nobis quidem, ut pacis propositum, modo aequali lance instituatur, non displicet, ita dissidia circa religionem orta non offendunt; sed res ipsa loquitur clamatoribus istis aulicis nihil non licere, nos autem ne mutire quidem vellent. Quae autem de modo praesentiae loquuntur, quasi is nobis sit investigabilis, dum in hac vita manemus, non placet; quam enim consolationem quemve fructum a coena reportaremus, nisi Christum, hospitem nostrum, spiritu, gratia ac operatione sua nobis praesentem crederemus? Brentianam quidem Utopiam investigabilem esse concedamus. Sed alias plura, cum fratrum sententias collexero. - De Italico exercitu nihil habemus, quod te lateat. Id unum addo: pfaffos nostros cristas erigere ac nunc etiam ante victoriam triumphare, imo etiam ita Antiocho suo fidentes sine pudore dicere brevi missam papisticam in templum S. Martini reductam fore. Dominus nos liberet ab insidiis istis occultissimis. D. Carolus ab Hohenbalken deum testatur summe se multas nocentes insidias hactenus olfecisse; at quid sibi velint praesentes, perpendere neutiquam posse. Curiae, 19. iulii 1567
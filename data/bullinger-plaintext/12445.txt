S. D. P. Epistolam tuam summo cum gaudio recepi legique, quę quantum prolixior erat, tantum magis arrisit, quum hinc et maxime ex laboribus, quas meis nugis impendere dignatus es, colligere possim amorem in me non vulgarem, quem dudum, nunc tamen certius comperi. Quare gratiam non immerito summam tibi habeo, hanc aliquando, si oportunitas occurrat, relaturus. Caeterum consilio tuo obtemperaturus, cumque otium erit, omnia recognoscam, tibi forsan denuo summa lima polienda (humanitas enim tua talia mihi promittere videtur). Quam itidem oro, has literas adiacentes consuli senatuique det, quibus respondeo de catena aurea, quam a me petierunt; spero tamen illos ab incepto destituros. Quare, cum res sit tibi nota, fac, ut et hic amicum te tuis intercessionibus sentiam cum apud senatum tum illos huic rei selectos, quorum unus est d. Holtzhalm, quem cum ceteris nominatim salutabis. His diebus apud me fuit Meinradus Schriber. Huic ad te ferendum Homerum tradidi, quem dono tibi mitto, munus quidem parvum; pignus tamen erit magni amoris. Plura scriberem, ni rudior stilus brevitasque temporis impedirent. Itaque vale ac cetera, ut nosti agere, intellige. Lucernę, 3. calendas apriles anno 1546. Tuus intimus amicus Iodocus a Meggen. D. Henrico Bullingero, Tigurinae ecclesiae rectori, amico suo.
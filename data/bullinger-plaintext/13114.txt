S. D. Non potui satis mirari ita te, colendissime mi frater, affectum propter deditionem Constantiensium. Ergon periit Helvetia, quia Waltzhuͦtum et Louffenberga, vicinae urbes (et fortes sunt!), ex quibus praesidia caesaris tam facile in Helvetiam possunt irrumpere quam ex Constantia? Constantia non est salus nostra, ergo neque proditio nostra! Deus est salus nostra. Ac posset nobis Constantia esse pernicies, si per inertiam et metum, nescio quem, aequum et a deo oblatum medium protegendi nos repulissemus. Iam vero nihil a nostris est neglectum! Tentata sunt omnia, sed nihil effectum, non nostra sed aliorum culpa. „Quid si vos,“ ais, „recepissetis illos in tutelam una cum reliquis aut soli?“ Quid, mi Myconi, si non hac via, sed aliis multis animos illorum aggressi sumus? Semel missus est consul  Habius, ter in legatione Müllerus triumvir. Commoda tentavimus media. Rogavimus, an velint per nos aut per 4 urbes caussam suam agi apud Helvetios omnes; noluerunt. Oblata est pecunia 20000 aureorum ea lege numerandorum vel a Tigurinis vel a Bernatibus, simul Basiliensibus et Schaffhusianis, ut intra biennium non reciperent in urbem ullum peregrinum militem. Pecunias illi non repulsuros se dixerunt, numero annorum astringi noluerunt. De foedere frustra disputari dixerunt. Venit Vitodurum le-gatus regius. Egit cum delectis Constantiensibus nomine Galli tantum non coronam promittens, modo ne recipiant militem in detrimentum Helvetiae. Scripserunt regi. Quid scriptum sit, non nescio, cum habeam apographum: Caesarem se dominum suum fateri clamitant; nolunt scindi ab imperio, etc. (quod tamen nemo poposcerat!). Interim pollicentur se nihil in pactione recepturos, quod Helvetiis vicinis sit adversum. Idem heri scriptis ad nos literis testati sunt. Ego vero id facturos nihil dubitarem, modo non essent supplicum loco, sed domini, cui supplices tamen fiunt. Tentavimus ergo omnia. Proinde non nostra culpa se dedunt, et si qui in nos culpam reiiciunt, magna nos afficiunt iniuria! „Timetis,“ ais, „ubi non erat timendum, adeo devoti estis Quinque pagicis!“ Maliciosi profecto sunt et nihil aliud, qui tibi hoc ingerunt! Quae, obsecro, timoris huius argumenta aediderunt nostri? „Scripsistis nuper literas ad nostros,“ ais, „ex quibus timor ille satis constat.“ Verum remove tu calumniatorem et non habebis argumentum! Ego, quantum video et iudicare possum (coram domino loquor, quae dico), non possum quicquam timoris in nostris deprehendere. Ita loquuntur unanimes omnes: Merentur peccata nostra flagellum, imo et excidium. Si itaque subverterit nos caesar aut alius  hostis, non est, quod quaeramus caussas. Meruimus excidium. Supplicabimus autem misericordiae eius. Quodsi omnino pereundum est, concedat patientiam, concedat fortitudinem, et fortiter occumbemus, nec relinquemus incruentam hosti victoriam. Quod si illi placuerimus, non erit ei difficile vel per paucos servare uxores, liberos, libertatem, patriam. Ita omnes sumus (mihi crede) parati et stamus in procinctu, ut, quoquo vocarit nos dominus, sequamur. De Quinque pagicis quid dicis? Sunt sane homines plus satis illis devoti, sed minor pars. Non secus atque Basileae, Bernae et aliis in locis huiusmodi homines inveniuntur. Illudne, quod pauci faciunt, omnibus imputari debet? Sunt in Quinque pagicis non pauci, quibus plus fido quam non paucis in urbibus. Honeste vivunt, Christo credunt, sub tyrannide vivunt. At, ubi caesar aut alius hostis nos fuerit aggressus, spes est illos facturos suum officium, quamquam nihil spei in illos collocem, sed in deum dumtaxat. Si tamen tales venerint, 30 gratiores erunt quam promiscui vulgi 3000. Lucernae sunt aut fuerunt iam diebus aliquot legati caesaris, Galli, pontificis. Petunt nobiscum foedera caesar et Gallus, etc. Nostri ergo horrent in hisce postulationibus a comitiis! Scis, quid in iis fiat. Ubi tamen per necessitatem omnino vocanda et indicenda sunt, spero nostros sese defensioni altissimi permissuros nec se ullo foedere vel caesari  vel Gallo coniuncturos. Erunt ex Pagis et Urbibus, qui se volent Gallo, erunt, qui caesari se volent coniungere. Ego utrumque aut alterutrum arbitror periculosum. Si enim Gallo nos coniunxerimus, sprevimus caesarem; si caesari  fuerimus confoederati, Gallum spernemus. Neque vero integrum est cum utroque ferire! Peccavimus maxime in foederibus; peccavimus in societate cum principibus inita - quos dominus liberaverat a principum tyrannide. Adsunt ergo principum legati auro tentantes, num possimus separari et scindi. Dominus servet suam ecclesiam et consoletur electos! Haec non apud quosvis effudissem. In sinum tuum haec dixi. Obtestor autem per amicitiam nostram, ne de his cuiquam quicquam dixeris! Si sensero te istarum rerum vel tantillum perscribere Argentinam, ego posthac ne literam quidem ad te scripsero! Novimus hic, quales ibi habeamus amicos, B[ucerum] praecipue, ad quem te frequenter scribere aliunde habeo - quod ut liberum permitto ita de his nostris quicquam nolo! Certa est caussa: Non ex odio (non enim odi quemquam deo gratia), sed ex experientia. Recte scribis periisse religionem in comitiis Augustanis. Ego enim pridie literas accepi a praestantibus viris, qui non tantum desperarunt de religione, sed etiam de libertate. Metuunt, ne aliquando urbes et exactores et praefectos sint accepturae, vel invitae. Houptman Schnabel von Brägentz sol obrister vom keyser über 6000 über das gepirg hinyn geordnet sin, sampt marchis de Muͦß (ist über ettlich tusend pferden obrister): Ettlich meinend, in Italiam wider Octavianum zuͦ Parma, ettlich, in das Bemond, etc. Sic Vadianus. Gaudeo dominum Anglis adesse; sed interim audio regiam navem a Gallis raptam, quae res novo bello, nisi restituatur, uberem praebebit materiam. Doleo Gallum se eo libidinis genere commaculare, quod Paulus inter gentes quoque appellavit inominatum. Verum oportebit aliquando Galliam et Helvetiam coniungi (utinam vanus sim vates!) et commeritam recipere mercedem. Sunt enim in Helvetiis, qui sibi persuasum habent Helvetiam a caesare non posse nisi Galli armis defendi. Literas Butlero curavi reddi; et habet illas iamiam. Dedi urbis Constantiensis tabellario. Bene actum est cum optimo viro Winkeli. Dominus servet nos omnes! Vide, quam fuerim prolixus, ne dicas me brevem! Vale aeternum. Tiguri, 1. novembris 1547. Hodie demum conscribuntur comitia Badenam ad 20. huius mensis, si recte memini, nam Svitenses habent, quod omnibus Helvetiis proponere cupiant de Bellizona, etc. 2. novembris. Sy habend den zuͦsatz umb 21 man gesterckt. Wöllend dem keyser wenig truwen: Also lut ir schryben, etc. Wir söllend gen Belletz hinyn ziehen und unsers hie uß lassen bloß stan. Wenn es sich fuͦgte, das sy mitt iren nodt (dainn imm pirg) ze schaffen hättind, und wir uns hie uß mitt gott alein erweren muͤstind, hätte ich die best hoffnung, die sach wurde wol gan, etc. Clarissimo viro d. Osvaldo Myconio, Basiliensis ecclesiae fidelissimo ministro, domino et fratri suo semper colendo. Basel.
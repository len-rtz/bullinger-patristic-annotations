S[alutem] d[ico] in Christo domino, venerande et amantissime Bullingere. Magnas tibi gratias ago pro literis tuis. Pridem expectavit senex noster atrociora ab antichristo et ab aliis. In domino collocavit omnem fiduciam suam; hunc orabitis nobiscum, ne sinat dicere hostes sui nominis: „Ubi est Christus istorum?“ Colonia enim tota cum praecipuis ex capitulo et maiore parte furit contra nos incredibili furore non profligationem, sed extinctionem senis molientis. Conventus provincię habebitur 23. iulii ad concludendum de reformatione, cuius formula composita est. In quo conventu nisi dominus retineat in officio tres reliquos a capitulo ordines, comitum scilicet, equitum et oppidorum, magna erit sanctorum deiectio et contra nomen Christi insultatio apud impios. Bellis et Epicurismo Christique aperta oppugnatione Germania fatum suum accelerat. Dominus aut finem omnium adducat plaenamque suorum redemptionem faciat aut servet et augeat parvum suum gregem, ne silescat invocatio nominis eius. Commenda me, quęso, diligenter symmistis tuis omnibus, quos cum ecclesia et schola vestra Christus custodiat et benedicat. Amen. Idem vobis precatur d. Philippus et Pistorius. Bonnę, 21. iulii. M. Bucerus tuus in domino. Heinricho Bullingero.
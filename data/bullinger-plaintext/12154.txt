Gratiam et pacem. Diu nihil ad te scripsi, chare mi Myconi, sed modo copiosius tecum colloquar per librum, quem mitto. Scio te magis delectari Latinis quam Germanicis. Ideo Latinum exemplum mitto. Gastio misi Germanicum, si et illud videre cupias. Sensum ubique pulchre expressit interpres. Speramus te nostrum, imo veritatis futurum et esse, non improbabis nostra. Modeste, speramus, et syncere respondimus; sed libenter audiemus tuum iudicium. Plura enim ad te et Marcum dedit d. Bibliander omnium nostrum nomine; amamus enim vos, et nostras copias cupimus vestris coniungere. Qui autem fit, Myconi frater colende, ut nihil eorum, quae a te prodeunt, mihi mittas? Audio te vulgasse catechismum. Si ego ita agerem, mox suggereres te minus amari et curari. Dominus sit tecum. Tiguri, 14. martii anno 1545. Tuus Bullingerus. Clarissimo viro d. Osvaldo Myconio, fratri suo semper amando et colendo.
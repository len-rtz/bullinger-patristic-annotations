Domino Martino Bucero, fratri in domino carissimo. Nescio, quid scripseris Myconio frater in domino venerande. Is certe exquisitia, diligentia nuperis perquisivit literis, ecquid mihi in tuo illo ad Monasterienses libello placuerit. Se enim illum hactenus non vidisse. Proinde conscripsi ego collegique ex illo quaedam, quae mihi non probari non potuerunt. Videntur autem ea istiusmodi esse, ut totam in se summam doctrinae tuae de sacramento contineant: Vita omnis et iustitia vera ex fide sola est. Haec ut in unum deum tendit, sic divinis nititur promissionibus. A promissionibus ergo auspicatus est semper dominus salutis negotium. Quod et more hominum nobis proposuit. Homines porro solent verbis signa addere, qualia sunt arrha in matrimonio et consertio manuum in contractibus. Iccirco deum quoque verbis et promissionibus suis addidisse signa bonitatis veritatisque suae testimonia et visibilia Verba. Hinc vulgo illud pertritum iactari: «Sacramentum est invisibilis gratiae visibile signum.» Visibilia ergo signa in coena esse panem et vinum, at invisibilia redemptionem per Christum partam, corpus et sanguinem domini, quae fidelibus a solo Christo divina offerantur sive exhibeantur virtute, a ministro autem ministerialiter et a sanctis mente, percipiantur spiritualiter. Non quod gratia sacramentis alligata sit aut quod per haec ceu instrumenta et canales etiam iis infundatur, qui sine fide signis participiant. Error enim turpissimus est docere gratiam in sacramentis esse, vel ipsa secum afferre gratiam sed, quod sacramenta sine fide nulla sint quodque sola fides sacramentorum vere participes efficiat et quod deus per nostra etiam operetur ministeria. Quo illud pertineat quod scriptum est: «Fides ex auditu, auditus autem per verbum dei» [Röm 10, 17], item: «Surge, baptizare et ablue peccata tua invocato nomine Iesu» [Apg 22, 16], item: «Sic nos aestimet homo, ut ministros et dispensatores mysteriorum dei» [1 Kor 4, 1] etc. Haec sunt, quae mihi non placere non potuerunt quaeque animo meo suspicionem exemerunt iam olim de Bucero sinistre conceptam. Videor enim videre Bucerum nobis non omni parte, quod aliquando misere timueram, adversari. Sunt tamen in opere illo toto, quae pro studio illo tuo, Bucere, quo inter dissidentes concordiam sarcire meditaris, licentius, paullo obscurius et nonnihil ambigue dicis. Cuius generis sunt exhibere, offerre, uniri, naturaliter, corporaliter et alia nonnulla, quae me quidem non offendunt, qui videre mihi videor persuasumque habeo te in summa sententiae a nobis non dissidere. Neque tam sum stupidus, ut illa non norim mitius interpretari. Utinam nostro seculo, in quo haec incruduit pugna, ad talia non offendantur simpliciores! Qui et frequentius, ut nosti, impingunt, cum in veterum lectionem nonnunquam incidunt. Equidem non potui non probare sanctum illud tuum studium, quo dissidentes componere quaeris. Interim nunquam non timui conatum illum tuum foelici successu cariturum. Novimus enim Lutherum simul et praeduri et intractabilis ingenii hominem esse. Perget ille, vereor, substantialem, palpabilem et sensibilem praesentiam asserere omnesque proscribere, quotquot hoc crasso loquendi genere uti noluerint. Utinam vere credat et syncero fateatur ore, quod tu eum sentire ais, Bucere! Audio Schneppffium Hessis suis cum gratulatione et epinicio scripsisse Blaurerum in suam descendisse sententiam Sunt istic aliquot viri boni veritatisque studiosi, quos male habuit Blaureri quae ipsis videbatur inconstantia sive imprudentia. Vides, ut isti nobiscum sentiant, si vera modo sunt, quae rumore didicimus. Imo vereor, ne ipse Lutherus tibi quoque venenatum impacturus sit dentem propter nuperam illam tuam Defensionem adversus Abrincensis calumnias. Nosti, quae olim contra ministros Francfordienses et Mummummeros ediderit, quid iactant, quomodo urserit in coena omnia esse carnalia, utpote in qua ipsa domini caro edatur realiter ore corporeo etc. Conradus Pellicanus, vir, ut nosti, mitissimus et modestissimus, ante menses aliquot Lutherum amicissimis salutavit literis, dogmatum nostrorum honestissimam mentionem fecit, amicitiam petiit. At is optimum senem et de literis et pietate optime meritum ne verbulo quidem dignatus est, imo non sine fastu tabellioni respondit doctiorem se esse, quam qui ab eiusmodi hominibus doceri velit. Sed ne occupatum multis detineam, subiicio iam confessionem nostram, quam 22. octobris Blaurero mittebam ut tu ex illa, aestimes, quomodo nobis defensio tua placuerit. Est autem talis: «Quod sanctae memoriae Huldrichus Zvinglius [...] Haec nostra est confessio.» Huic appendi in epistola ad Blaurerum: «Atque haec est illa mea brevis de hoc sacro confessio, imo non mea tantum, sed et omnium nostrum, qui Tiguri Christum praedicamus, [...] anniti laborareque conveniat.» Haec ad Ambrosium hactenus. Ex quibus facile coniectabis, ut nobis placuerit defensio illa tua, quam hodie demum visu verius percurri, quam acie ingenii satis alias obtusa expendi. In qua non omnino placuit, quod E 3 de iis, qui absque ullo iussu et exemplo scripturae divos, ut pro se orent, invocant, scribis, nisi id de quibusdam intellexeris veteribus, non nostri seculi hominibus. Quamquam ne in veteribus quidem probari queat, quod absque iussu et exemplo scripturae factum est. Constat sane divos hodie contra iussum et exemplum scripturae invocari. Optarem ergo eam sententiam intermissam simul cum illa, qua asseris deum propter divos aut in gratiam divorum multa facere. Quae etsi fideles aliquo modo intelligant, impii tamen sibi ianuam ad divos colendos apertam putabunt. Fides sane docet deum omnia nobis et facere et bona conferre propter Christum. Isaias quoque clamavit: «Abraham nescivit nos et Israel ignoravit nos, tu autem, o deus, es pater et redemptor noster» [Jes 63, 16]. Interim non nescio, quam hic se torserit Augustinus in libello De cura pro mortuis agenda. Ego vero in hac caussa simplicitatem magis exosculor, quam non infeliciter ab initio huius caussae exequebaris. Fers nimirum aequo animo amice monentem, qui tibi, frater venerande, maximas ago gratias de iis, quae nuper scribebas de libello nostro, quem scripsimus De testamento. Auximus eum nunc nonnullis in locis atque Germana lingua illum vulgavimus, ut vides. Addidimus ea, quae De utraque in Christo natura adumbravimus. In cuius calce quaedam de eucharistiae negotio invenies ex iis ferme excerpta patribus, quibus tu in tua usus es defensione, ut alter ex altero mutuasse videri possit. Vale nunc nec desine me quo cepisti amore complecti. Scribo in aliquot Paulli epistolas. Audio te quoque idem moliri. Quid agas nescio. Scio interim te quaedam in Roma[nos] Pauli vulgasse. Id si verum est, ea legere cuperem. Iterum vale. Tiguri, 28. octobris. Salvum te vult Leo, Pellicanus, Theodorus, Battus et fratres, reliqui. Salvos volumus Capitonem, Hedionem, Bedrottum, Dasypodium et ceteros. 1534. H. Lavaterum commendatum habe. H. Bullingerus tuus.
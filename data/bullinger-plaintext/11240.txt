Salus et pax Christi. Nulla fuerunt aliquandiu scribendi argumenta, Bullingere charissime; hinc natum est silentium meum hactenus. Imo nec iam est, quod scribam, nisi quod iam novam controversiam instituit satan, quae (quod vehementer metuo) brevi forte vulgabitur. Adserit enim Schwenckfeldius contra Frechtum Christum etiam secundum humanitatem desiisse creaturam esse et omnino interesse glorię Christi et salutis nostrae, credere Christi humanitatem ita totam esse deificatam, ut sine blasphemia creatura dici nec possit nec debeat. Quid hic nasciturum sit, facile potes coniicere. Pungit autem odiose satis eos, qui in cęnae caussa pręsentiam Christi plus aequo firmare videntur. „Si enim“, inquit, „Christus creatura est, was were dann das nachtmal, und wie wurd er da zuͦgegen sin“, quasi vero Christus adesse suis nequeat e cęlis, qui illis adfuit in terris. Sed dudum timui, ne satan aliquando excitaret Arrium, cui certe istis quaestionibus praesentissima in medium prosiliendi occasio dabitur. Utinam Christus illum catenis fortissimis contineat, ne unitas ecclesiae magis atque magis proscindatur idque cum magna evangelii Iesu Christi offensa. Amen. Bucerus lantgravium adit et Wittenbergam; quid facturus sit, nescimus. Gallis Argentorati ecclesia data est, in qua a Calvino quater in septimana contiones audiunt, sed et cęnam agunt et psalmos sua lingua canunt. Vale. Pellicanum, Leonem, Theodorum et bonos omnes salvos cupio. 9. novembris 1538. Tuus Io. Zvick. Ambrosius salutat te studiosissime. Praesentium latorem, virum certe bonum, commendo tibi et fratribus. Domino Hainricho Bullingero, ecclesiae Tigurinae pastori benemeritissimo, fratri meo observando.
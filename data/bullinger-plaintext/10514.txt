Scio, quam queritis, fratres, ecclesias Christi uniri. Iam si modo mihi emoriendum, morerer in hac fide, re ipsa illis convenire, et est spes posse me ope domini id vobis approbare. Per dominum Iesum itaque obsecro et obtestor: Impendite vos hactenus corpori domini nostri Iesu Christi et dignamini mihi vestri copiam facere vel in parvulo illo oppidulo, quod Schaffhusianorum est distans miliario a Schaffhusia versus ditionem comitis Suitz, vel Duttlingen in ducatu Wirtenberg[ensi], ubi dominus ab Hewen modo praefectus est, in utro loco libeat, vel si malitis, Constantiae. Forsan posset via iniri, ut lateremus. Nam omnino necesse est latere nostrum congressum. Convenire vero oportet Blaurerum, GrinÄ™um, Frechtum, unum ex Augustanis, Memming[ensibus], Campido[nensibus], Lindaue[nsibus], Isnen[sibus], Essling[ensibus]. Offertur ea occasio concordie, quam non dubito nos haudquaquam sine dei magna offensa reiecturos. Per hunc ipsum tabellarium respondete, et mature. Nam expecto, ut in Hessiam abeundum sit mihi. Diem conventus nostri oportebit esse[?] 15. decembris. Locum vos pro vestro arbitratu designate, ad quem vos duo possitis tacite[?] convenire. Bene valete et, per Christum oro, sinite vos apparari, et ut conveniatis et mature rescribatis, idque per hunc ipsum tabellarium, qui has meas vobis perferet. Commendate me fratribus. Auguste Vindelice, 22. novembris. Literas hasce vobis misi per Lindouiam et volui, ut Thomas noster illic eas legeret, qui et responsum vestrum Constantiensi[bus], Isnen[sibus], Memmingen[sibus] de loco, ubi rescripseritis, possit in tempore denuntiare, verum Constantienses Blaurero et Grineo. Mar[tin] Bucer. Obsecro valde vos, si potestis, in tempore hasce literas Berchtoldo mittite cum inditio loci, ad quem vultis convenire, ut si velint, et Bernates ibi conventui adsint. Sic oro, et literas curate ad Myconium item indicaturi locum, quo libet convenire. Omnia, rogo per dominum, tacite gerite cum diligentia. Iterum valete. 22. novembris.
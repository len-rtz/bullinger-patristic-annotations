Hodie, 14. videlicet aprilis, meis mercatoribus literę sunt allatę ex Italia, quibus indicatur papam totius papatus administrationem cardinali Caraffę tradidisse sibi sola inquisitione retenta. Dicitur etiam 20 cardinales de novo creare omnino Caraffam proximis cognationis gradibus contingentem. Croßmannus, Ferdinandi imperatoris consiliarius intimus, Venetias transiit Romam petiturus et papę ex iussu sui domini indicaturus, ut concilium generale celebrandum curet, quod nisi fiat, nationale ab aliis indictum iri. Turcica classis 90 navium, quas galeas vocant, 10. aprilis Constantinopoli solvit, quam 40 naves alię secuturę dicuntur, Italiam petitura; sed quo in loco appellere constituerit, incertum est. In Picardia conveniunt ex parte Galli cardinalis Lotharingię cum aliis, ex parte regis Anglię episcopus Atrebatensis cum suis de pace inter utrosque reges ineunda tractaturi. Maximus est Galli apparatus (ut dixi), qualis nunquam fuit; licet equites, qui Rhenum, ut dixi, trasierunt, adhuc ibi hęreant, res agitur multis suspicua. Wirtzburgensi episcopo nobilis Guilielmus a Grumpach, qui expeditioni, quae satis magna esse dicitur, in Saxonia adhuc existenti sese immiscet, bellum indixit. Confoederati Landgrafenses, qui iam Landspergi conventum agunt, habebunt, quod agant. Hęc tuę humanitati significare et literas, quas studioso Augustano Basilęam petituro tradidi, cum illum nondum abiisse intelligerem, addere volui. Vale.
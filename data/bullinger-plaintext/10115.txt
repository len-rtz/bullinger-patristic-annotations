Gratiam et vitae innocentiam a domino. Immerito fortassis conquererer, Ambrosi doctissime, si te amicitiae neglectae accusarem. Nam quod multo iam tempore nihil scripseris, fortassis ego in culpa sum, qui ne tibi quidem quicquam scripserim. At idem semper erga te animus meus est. Eundem et erga me tuum esse spero. Multa, eaque egregia, de te audio, frater charissime, quae per te operatur virtus domini nostri Iesu. Quem interim oro, ut te nobis diu servet incolumem. Vidimus epistolam tuam ad Constantienses tuos scriptam apostolici spiritus plenam. Dominus dirigat gressus tuos, ut per te sathan ille cum copiis suis gladio iuguletur veritatis. Oro te, mi frater, ne mei unquam obliviscaris, meque tibi habeas commendatum et ores pro ecclesia nostra et pro me dominum. Vive et vale, et si me amas, brevi ad me scribe. Tyguri, aprilis 9 anno 1532. Heinrychus Bullingerus, tuus in Christo totus. Ambrosio Blaurero, viro clarissimo, Esslingiaci evangelium Christi annuntianti, fratri et symmistae longe charissimo.
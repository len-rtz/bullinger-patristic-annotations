Gratiam et pacem a deo patre per Iesum Christum, eruditissime Henriche. Quantis hodie Christi ecclesia agitetur persequutionibus, vel te testem advoco, et sicuti Christus docuit: «Si me persecuti sunt, et vos persequentur; nec enim futurum est, ut servus sit melior domino suo» [Joh 15,20], sic ego dicere possum. Occiso enim pientiss[imo] fratre et domino nostro Huldericho Zwinglio a cruentis et sanguinariis a nobis minime continuissent manus, modo nos fuissent adsequuti. Et quod plus me male habet: Quem vivum amabant plerique [et] infinitis pręconiis ornabant, iam mortuo maledicunt ob unius predioli aut nummorum amissionem. Si tanto viro et de patria tam bene merito obloquuntur, quid tandem nobis infime sortis homuncionibus futurum est? «Spectaculum facti sumus et mundo et angelis» [1 Kor 4,9]. Igitur, Henriche eruditissime, ego iam absolutus a domino meo, quo me vertam, penitus ignoro. Cum multa sint, quae me remorata sunt, caeli intemperies, adversa valetudo corporis atque, quod grandior sum, quam velim, si ita deo visum esset, et quum omnibus meis sim spoliatus atque pauci supersint nummi, per Christum perque communicationem sancti spiritus obnixe rogo mihi misello et consilio et auxilio subvenire velis, ut in functionem aliquam evangelicam substituar, quo habeam, unde vivam, et qui pluribus es auxiliatus, ne me desolatum ex integro deseras, per communem deum te obtestor. Caetera Wolffgangus dicet. Vale. Arow, 25. februarii anno restitutae salutis 32. Tuus Henrichus Mumprott, Hitzkilchianus olim ecclesiastes. Insigni pietate et eruditione viro Henricho Bullingero, Tigurinae ecclesiae evangelistae, fratri et domino charissimo.
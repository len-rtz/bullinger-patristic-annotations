S. Sexcenties scripsissem diebus elapsis, nisi Capitones et Buceri me tam reddidissent perpiexum, ut quod volueram te maxime scire, scribere non possem ob prolixitatem. Adeo nos vexarunt isti propter Grynęum dimittendum. Sed deo gratia, tandem olfecerunt sagacissimi quique consilium istorum non ita syncerum, quamvis iurent ipsi per omnia sacra nihil latere impuritatis. Adeo difficile est proprios adfectus cognoscere, aeque item difficile coram oculatis contegere. Bucerum vereor non favere nobis. Contempturus esset, si perirent ecclesię Helvetiorum omnes, tantum ut quę sunt sub imperio, manerent. Effutivit verbis et scriptis, unde coniecturam hanc confirmare possem. Capito syncerus et simplex nimium videtur huic tribuere. Fuit hic nec me accessit, postquam in quartum usque diem moratus erat. Equidem non bene interpretor, sed apud me, palam vix ausim. Nisi concedamus in concordiam Buceranam, sacramentariis minatur bellum. Conatus est, dum hic fuit, sic movere senatum nostrum oratione satis longa, ut Grynęum dimitteret, tanquam hic, si esset Tubingae, bellum instans posset removere. Nos propterea dedimus operam, ut retineremus, ut si bellum qualecunque exoriatur, sit, qui pugnet in acie. Hoc quidem scientes illi tam anxie contendunt, ut Grynęum a nobis abstrahant. Ad literas Capitonis, quas nuper cum libellis duobus ad te misi, venio; nam eas legi, quemadmodum commiserat. Iubet, ut defendas scripta Melancht[honis], Buceri etc. Itidem suadeo. Verum quęnam imprudentia visis scriptis Melanch[thonis] addere, quę non per omnia essent his conformia, et ita mittere ad exteros, etiamsi fuissent amicissimi? Sinere item, ut, qui hactenus est proclamatus antichristus esse, in sua maneat sede et divitiis et potestate? An non recte dicunt hostes: "Si hand das lied ze hoch angfangen"? - quocunque consilio scripserint (nam apud me facilem inveniunt excusationem). An non recte Gallus mitigata dicit esse dogmata? Pessimum titulum nobis imposuerunt et, ni deus caveat, periculosissimum. Verum apologias scribent. Scribant libros ferreos, nunquam efficient tamen, ut ex hostium animis exculpent, quod est conceptum semel. Attamen, si omnes erunt, qualem unam ego vidi, Buceri videlicet ad Constantienses, malim, ut in totum tacerent. Petit Capito conventum, qua de re scripsi Theodoro. Non displicet, inprimis placeret tamen, ut nos, qui confessionem simul edidimus, una cum Constantiensibus conveniremus, si commode posset fieri. De concilio, quo de scribit, et de cęsaris erga papam obedientia nil dico nisi hoc: nullum concilium futurum tam probum, quod christianismum restituat in integrum. Quid faceret igitur, quod molitur impietas? Nostrum est omnia committere deo, agere vero interim pro talento concredito. Quod enim dicit persecutionum meditari exordium, causa videtur esse, cur tantopere laborent pro concordia qualicunque. Nam solidam hac tempestate non quęrunt, quod Capito verbis disertis hic inter fratres eloquutus est. Optamus et nos concordiam eam redempturi, si sic visum esset domino, re non facile credibili, sed solidae veritatis, qualis non videtur, in quam articuli, quos misit Theodorus, intendunt. Dic, mi frater, si non recte sentio. Videntur articuli secundus et tertius dissentire praeter hoc, quod veritatem Iaedunt. Prior dicit, intricatissimis verbis quivis, fidem edere corpus Christi, posterior admittit etiam infideles. Tum videntur omnino ficti esse, tametsi sapiunt Bucerum. De his breviter dico: Non placent, nisi non capiam, quod continent. Contuli cum domino Grynaeo. Complodebat is manus inquiens: Ah miseri, nesciunt virtutem fidei adhuc! Hoc in sinum tibi. Sed illud minim: Bonifacius Wolfhartus ex Augusta rogat per literas, quid de concordia sentiam instituta. Sibi enim ait non placere, quod speciem tantum prae se ferat concordiae. Ideo vero minim, quod ex Augusta nuper agi coepit res. Tum quaerit Thomas Blaurerus ex Oporino per literas, an Basilienses "aliquid aut quatenus concesserint in concordia"; nam Argentinenses conqueri "se Tigurinenses non posse adducere, cęterum Basilienses accessisse". Et hoc certe minim, cum hactenus nihil sit actum aliud, quam quod actum est pariter vobiscum, neque nos aliter unquam respondimus, quam vos respondistis, imo pro nobis per confessionem communem vos veluti respondistis. Quid est igitur, quod illi mentiuntur de nobis? Commendastis, inquiunt, libellum Ad Monasterienses. Commendavimus sic, si nihil contineat contra confessionem nostram, atque id ore, cum Bullingerus idem fecerit scripto. Ita enim Capito literis ad me significavit olim. Neque de nobis ita scribunt aut dicunt ex dilectione; nam nescio, si sit, qui nos vilipendat magis. Sed valeant ista. Boni consule, quę apud te effundo. Apud alios non utor eadem libertate; scio nanque tecum confabulans, quo cum confabuler. Vale per dominum cum tuis et Utingero, amico venerando mihi. Dominus te diu nobis servet. Basileae, 9. novembris anno 35. Gallum dicunt infirmari graviter caesarem esse Romę cum papa etc. De libellis Melanch[thonis] fac sciam, quid sentias etc. Os. Myc. tuus. Domino Heinricho Bullingero, Tigurino praesuli, fratri in domino charissimo suo.
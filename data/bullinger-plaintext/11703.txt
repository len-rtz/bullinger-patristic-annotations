Wolgelerter, wirdiger, sonnders gunstiger lieber her, üch sige unnser früntlich gruͦtz, willigen dienst, sampt was wir eren und guͦtz vermöchten, zevor, günstiger lieber her. Wir sind des achtens, ir traggen guͦt wüsen, wie unnser schuͦlmeyster, dem got gnedig, abgangen und von diser zit gscheiden, derhalben wir geursachet worden, nach einem anderen zewerben. Unnderzwischennd uns unser lieber burger Hans von Hinwil zuͦ Elgöw von eins jünglings, den er acht, darzuͦ gschickt, früntlicher pit wyß angetast den anzennemen, dan der pürtig von Elgöw und unser gnedig herenn in erzogen habind. Nun weren wir in zestund anzenemen gneigt gsin. So haben wir uß ursachen das underlassen, das wir geachtet, diewil unser gnedig heren ine enthalten, nit wol zefriden, ine also ongeurllobet abzefüren. Das gar unsers wilens nit ist; so aber er doch so ver mit wilen unser heren uns werden möcht, welten wir in guͤtlich annemen und im das, so man pflichtig were zethuͦn, bewysen. Wo aber unser heren wil nit sin wurde, liesind wir es sinthalb ein guͦt sach sin. Dan uß pit des von Hinwils wir ine zebedencken gneigt. Üch das alles hiemit guͦter, früntlicher meinung zewüsen than haben welend, ir destbas vilicht dem guͦten jüngling, sich witer in die sach zeschycken, anleitung geben können. Üch damit got dem heren in sin schirm befehlende, der üch alwäg in gsontlichem wolstat enthalten welle. Datum in ill, exaltationis crucis anno etc. 1542. Schultheis und rät zuͦ Winterthur.
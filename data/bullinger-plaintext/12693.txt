Gratiam et pacem a domino per Iesum Christum, servatorem nostrum. Scripseram praeteritis diebus ad te, amice incomparabilis, per Funckium, consulem nostrum, deferendas literas, qui iam ex commissione senatus Constantiam abiturus erat. Sed noluit literas a me accipere propter periculum hostium hincinde discursantium. Modo praesentium lator Tigurum abiturus ad me venit, cui literas commendare placuit. In hoc bellico tumultu bene valemus per dominum apud nos, licet pro varietate casuum alii atque alii rumores ingruant. Sed nos in domino confisi speramus letiorem exitum, quam ut hostes nostri minentur. Dum hec scribo, exercitus Karoli prope Giengen castramentatur. Protestantium exercitus ad quartam partem miliaris ab illo castra fixit. Cottidie in particulares conflictus itur non sine periculo utriusque partis, maiori tamen Karoli, qui nuper amisit comitem a Myß, alium a Madrutz, tertium a Bernstain, quartum a Beyren - viros, ut audio, in re bellica Karolo gratissimos. Exercitus landgravii iam quinquies tentavit congredi cum hoste, sed Carolus semper discescit. Quid in votis habeat, liceret michi divinare, ubi tutum foret literis rem tractare. Helvetii expectabantur ante aliquot dies, sed qui fiat, ut remorentur, nescio. In summa oraculum est, ut pax deo grata ineatur, alias enim Germania pręda hostibus futura est. Ego iam possem multa scribere, sed nichil tutum est horum chardis demandare. Dominus te diu ecclesiae servet incolumem. Saluta uxorem tuam nomine meo et d. Pellicanum. Datę N., 28. octobris anno 1546. G. S. T[uus], amicus tuus tibi e manu notissimus. An herr Heynrich Bullinger, prediger zu Zürich etc.
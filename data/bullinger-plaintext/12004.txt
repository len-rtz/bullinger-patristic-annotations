Ornatissimo viro D. Henricho Bullingero ecclesiae Tigurinae fido pastori fratri in Domino carissimo et colendo. S. Quod serius opinione tua tibi nunc demum respondeo, doctissime Bullingere, eo factum est quod hactenus exspectavimus dum pater pueri, qui Taurini est, pecuniam, sicut pollicitus fuerat, huc mitteret. Nunc vero, quum tamdiu distulerit, consilium cepimus, ego et amicus ille meus cuius rogatu puerum tibi commendaveram, non esse ultra nobis differendum quin eum statim revocaremus. Primum sex coronatos tibi mitto unde bibliopolae solvas et ex parte scribae vestro de pretio victus satisfacias. Deinde rogo ut, quum primum has literas receperis, contrahas libros quos emit, et ex illis quantulumcunque poteris pecuniae saltem in viaticum illi conficias, et simul huc eum ad nos remittas. Peto etiam abs te ut paucis verbis rationes colligas quae nos doceant quantum scribae debebitur. Ego vero quod restabit curabo in tempore numeratum. Verum nolim ullam in literis mentionem facias sex coronatorum. Eos enim de meo solvo. Itaque malo et patrem, et eum in cuius gratiam ego fidem meam interposui, existimare adhuc istic deberi, quo sint ad reddendum promptiores. Inprimis autem rogo ut me excusatum habeas quod hanc tibi molestiam exhibuerim. Puerum, sicut iam dixi, fac ut statim remittas, ne mihi maiori sit fraudi longior mora. Puer autem quem tu mihi commendasti, praeterquam quod habet hospitem probum virum et humanum, mihi etiam curae erit. Ego et cum ipso, et cum paedagogo quem domi suae habet, diligenter egi. Et quoties opus erit utrumque commonefaciam. Vale, eruditissime vir et amice integerrime ac mihi observande. Saluta diligenter meo nomine fratres omnes. Dominus vos semper regat diuque nobis servet incolumes. Genevae 6. Calend. Septemb. Ioannes Calvinus tuus.
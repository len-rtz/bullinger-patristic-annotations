S. Huc tu me adduxisti diligenter et frequenter scribendo in temporum hac miseria, ut non credam (nisi tuis), etiamsi certa sunt, quae scribuntur aut referuntur. Miror itaque, qui fiat, ut mala, quę feruntur de sale infecto deque Werda occupata, non significaris, nam scio quidem utrumque esse  nonnihil; veritatem vero nescio. Nam dum varie narrantur, ego suspendor dubius. Fuit hic Italus nobis notissimus, qui libros fert ex Germania in Italiam. Is narravit occurrisse in itinere ad nos legatum, qui esset Lucernanus, ad papam iturus, ut Quinquepaganos defendat, quod hoc tempore non profecti sint ad cęsarem; nam ita circumvallatos esse hęreticis, ut ex patria tuto exire non licuerit. Ex descriptione visus est mihi Nicolaus a Meggen, signifer civitatis Lucernanę. Idem: Finem habent nunc inducię cum Turca. Is habuit legationes duas apud Venetos, sed quid egerint, non potuit cognoscere. Illud tandem intellexit: Per occasionem illum petiturum Siciliam. Gastius habet libellum de tyrannide, qua utitur cęsar in Inferiore Germania ut Antverpię et alibi. Nihil tale auditum est unquam. Libellum mittet nimirum. Hallerus scripsit ex Augusta. Petit inter cętera, ut aliquid scribam novi. In tempore tristissimo subrisi, dum petit ad me, quorum copiam ab ipso expectaram. Abbas non longe a Mechlinia, attamen alterius civitatis, promisit cęsari 50000 gl. Iam petit 100000. Civitas rescivit et pecuniam numeratam retinuit, dimittensque nuncium iniunxit, ne redeat, ne velit suspendi. Vale in Christo cum tuis, Pellicano et Theodoro, Myconii neglectore! Gvaltherus valeat! Basileę raptim, 17. octobris anno 1546. Tuus Os. Myconius.
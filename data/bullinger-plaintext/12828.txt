S. 29. die ianuarii redditę sunt mihi, doctissime vir et in domino frater dilectissime, literę tuę plurimum me exhilarantes, pręsertim vero, quod docebant adversum antichristi regnum tam in urbe quam in agro Tigurino omnes paratos esse, non apparatu modo bellico, sed eciam animorum ala-critate instructissimos, in quo uno sane existimo fiduciam vincendi pendere. Dominus, cuius est vincere et in fugam convertere hostes, erigat, roboret inque suam gloriam atque ecclesię suae salutem victores faciat conservetque! Amen. Sentencia nostra in confutationem controversiae quorundam tenebrionum - nosti, quos intelligam - inter nos quidem lata est, sed nondum magnifico senatui nostro aperta et proposita, idque propter quandam infirmitatem (reliquias veterum mearum febrium esse arbitror), quę insperato me 24. ianuarii obruit adeo, ut unam concionem ommittere fuerim coactus. Hoc audiens Sulzerus meus (en hominis fidem!) festinans accurrit tristis, maerens operamque suam in omnem eventum pollicens. Gratias ei debeo plurimas, si non ut vultur prędam quaerens advolasset. Battus noster, apertior hostis, ne quidem videre me dignatus est. Sed quid universorum dominus? Cum inhiarent prędę, delusi sunt. Divina enim clemencia derepente me erigens usque adeo fecit fortem, cordatum et in veteri pelle prorsus novum, ut primo die ianuarii non modo me in cętu publico videre, sed concionantem eciam audire compulsi sint! Credo investigabili dei providencia id factum esse meque piorum pręcibus aratro dominico rursus impositum. Turbavit enim inopinata mea valetudo multorum animos, eciam nobilium ac optimatium, quorum consilio medicum eciam admisi contra omne propositum meum, etc. Hanc infirmitatem meam nolui te latere, ne forte eam ex rumore incertaque fama audiens sortem meam ecclesięque causam aut nimis aut frustra plangeres. Curaresque posthac ut antea semper tuis me pręcibus commendare domino, ut, si ita fuerit voluntas eius, pręsto adsit, quo aratrum, in quem me (nec sine tua opera) coniecit, ligavit arctissimeque obstrinxit, ita trahere possim rudem tellurem, scopulos, radices et omnia fructuum bonorum impedimenta infringere extirpare, ut palam videatur domini esse regnum, neque tibi, quod me dignum iudicasti, neque mihi, tarde quidem sed  iuste obedienti, quicquam glorię vel virium tribuatur. Nihil enim nostrum est quam gloriari in domino idque omnibus inculcare. Si quod est pręmium virtutis (ut non ambigo), non interibit. Aut cui, quęso, vel inter aethnicos aut vivo aut mortuo virtus gratiam non retulit, si modo illam, ut Seneca noster docet, bona fide secutus est; si non se pinxit et ornavit? Vale, vale cum uxore et familia omni. D. Iacobum Ammianum, compatrem meum, Frisium omnibus natum plurimum valere iubeo. Hisce diebus quatuor ex studiosis nostris Tigurum mittuntur literis ad te datis. Tuum erit, ut speramus, omnia pro dignitate exequi e fide nostra. Desydero et ex vestris stipendiariis quatuor (causam nosti), sed tales, qui in elementis adhuc imbuendi sint (pro maioribus enim lectio theologica apud nos adhuc non est pessimis pfaffis impedientibus, ut oportet, instituta), et qui mittuntur pueri, si tantum mihi tribuit fidei magistratus Tigurinus, quare ego me totum eius agnosco. In me habebunt in gloriam Tiguri hospitem, patrem et pręceptorem sęverum, indulgentem nihilque denique negligentem. Vale iterum. Ex Berna, 29. die ianuarii anno 1547. Iodocus K. tuus semper. Textorius, Eberhardus, Artopeus vos omnes salutant. Eruditione et vigilia sacra eximio viro d. Heinricho Bullingero, amplissimae ecclesiae Tigurinae pastori dignissimo, domino ac fratri suo semper colendo et dilectissimo.
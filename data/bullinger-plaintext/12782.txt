Salutem in [Christo] Iesu! Postquam tanta rerum optimarum mutatio t[am rep]ente contigerit, non potui quin tecum communcarem, Bullingere amice et domine charissime, quae mala imminent ecclesiae Germanicae. Hodie Argentinam venit veredarius regius Angliae, qui pridie quam scriberentur haec reliquit castra caesareana atque ipsum caesarem apud Heilbrunnen in Wittenbergensi terra. Is refert caesarem mire elatum victoria atque praeter solitum hillarem; nam audivisse se rebelles vocare hos qui sese ultro dediderunt." Licet," inquit, "rebelles estis, tamen, quam sim misericors, ostendam." HÄ™c verba fuere caesaris civitatis alicuius maiestratibus qui se dediderunt. Addit ad haec ne verbum quidem de religione habere, atque solum pecuniae mulctam iis inscribere, callide nimirum, ne videatur sibi contrarius esse. Verum si conceditur, ut universam Germaniam superet, haud dubie ostendet, quam sit callidus. Caeterum timor eius invasit univeram hanc terram circum Argentinam iacentem, neque quicquam quam obsidionem sperat haec civitas. Comes item de Buren civitatulam prope Francofordiam langraviae occupavit, Bermstat, ni fallor, vocatam. Haec de Germania. De Anglia nobis refert is nuntius aeque iucunda atque haec sunt tristia; nempe fuisse ducem aliquem, cuius imperium in septemtrionem Angliae tendebat, vulgariter dux de Nordvolk nuncupatus, hostis infensissimus verbo dei, qui tentabat cum filio et aliis regnum papae et monachorum clam restituere. Verum consilium eorum patet, et dux cum filio incarceratur. Neque quicquam deest, quam unus Wintoniensis, qui nisi item capiatur, res evangelica restitui non potest. Oremus igitur dominum, ut ecclesiam suam undique oppressam tueatur. Haec tibi scribenda duxi. Ego recta hinc, domino duce, tendam versus mare. Bene vale. Uxori scripsi, quam, ut soleris et consulas me absente, oro. Argentinae, pridie kalendas ianuarias 1546. Tuus Burcherus, Anglus. D. Ricardus cum uxore te et coniugem plurimum salutant. Filiamque ante septimanas plus minus sex acceperunt, eaque revaluit ex puerperio. D. Heinrico Bullingero, Tigurinae ecclesiae pastori vigilantissimo, amico et domino suo charissimo. Tiguri.
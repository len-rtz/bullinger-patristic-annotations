Gratia et pax. Adeo per Iesum Christum recrearunt me litere vestre mirum in modum, utpote quae ab optimis amicis et charissimis fratribus erant conscripte simulque certissimum testimonium ferebant amicitiam et benevolentiam erga me a vobis conceptam immotam persistere. Equidem, quod ad me attinet, curabo diligentissime, ut a me illesa permaneat. De quibus autem scripsi, accepi sententiam vestram non opus esse, ut post editos libros Annotacionum Zvinglii et Orthodoxam Vadiani epistolam et Vigilii doctissimos libros etc. Verum est satisfactum esse iis, qui iudicio valent; sed quum videam libellum Lutheri omnium manibus teri et miris laudibus comendari a simplicioribus et suspitionem erga Zwinglium concepisse nonnullos pios, ut qui ignorant, quale dogma Nestorius docuerit, existimabam brevibus potuisse congeri exque libris Zvinglii addi, quibus ad oculum, ut dicitur, ostenderetur etiam simplicissimis Zvinglium alienissimum ab hac perfidia extitisse, et hec citra omnem calumniam. Nam ego video Lutherum se fingere, quasi ignoret, quid Nestorius senserit; interim tamen optimum et innocentem virum hac impietate contaminat et traducit. Sed hec prudentie et iudicio vestro relinquo. De ecclesia nostra, de qua non dubito, quin vos pia et christiana teneat sollicitudo, certiores vos facio, quod omnia bene et recte se haberent, si modo simiste mei tam studiosi essent ad provehendam dei gloriam et ecclesie nostre concordiam, quam sunt ad provehendam gloriam Lutheri illamque male conciliatam concordiam. Habuimus nuper colloquium, in quo de eucharistia tractavimus, et ita inter nos conclusum erat, ut magna gratulatione michi pollicerer summam tranquillitatem. Sed hiis diebus, natali die et dominica praecedenti, ego conciones habui coram ecclesiam de cena dominica, in quibus qua ut potui simplicitate et claritate omnia exposui maximo cum profectu ecclesie; ea enim tanta frequentia tantaque gratiarum actione misteria celebravit, quanta prius nunquam, quam diu ego Berne fui. Sed bone deus, quam mire irritati sunt fratres simiste, quod tam clare de rebus disserui, qui obscuritate delectantur, quatinus sacramenta summo in pretio habeantur (ita dicunt), maxime quod verba cene iuxta absolutissimam interpretationem scripture et patrum interpretatus sum. Sed quantum illi in me frendunt, tantum ecclesia universa paucis demptis sibi gratulatur etc. Hec volui vobis significare, fratres charissimi, ut in me uno discatis, quam impossibile sit frui pace et concordia nolente domino. Ego volebam vitare Scillam et incidi in Charibdim, fugi unum Benedictum et iam quinque sum nactus; ita dominus meam fidem exercere cupit. Sed ecclesia hactenus constantissime retinuit sententiam veram, quam die natali apertissime in actione misteriorum declaravit. Valete raptim et crebris me consolamini literis, ita tamen, ut non nisi fidissimis comittantur. Ex Berna, 30. decembris 1539. Erasmus Ritter, ex animo vester. Doctissimis simul et piissimis viris, charissimis fratribus pastoribus et lectoribus Tigurine ecclesie.
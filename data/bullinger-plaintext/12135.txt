S. in domino, frater charissime. An libelli Lutheri Witembergę suppressi sint, a tabellione Witembergensi expiscari poteris. Augustanos prohibuisse certum est. De impressore Argentinensi historiam accepi ab eo, qui vidit, qui hominem ad annos aliquot novit. Turcam in expeditione esse, Budam in regiam sedem elegisse constans spargit fama, et ab ipso nuntio id etiam hauries. Expectamus tuam Responsionem quam commodissime. Si absoluta est, Witembergensi tabellioni dabis Luthero perferendam. Non credis, quantum gaudium papistę habeant ob Lutheri libellum; gloriantur et iactant victoriam ante pugnam. Cave, ne Bucerus tibi et Theodoro nostro oculos sua loquacitate fascinet, quominus id, quod ad defensionem attinet, scribatis. Novi illius animum; habet spiritum valde tristem ac depressum; timet, ne pars huius tragędiae fiat. Apparet iam, qualis concordia cum nostris ecclesiis instituta sit. Pergite itaque forti spiritu et constanti. Dominus auxilio suo aderit, sapientiam veram suppeditabit ex panoplia divinę scripturę, ut hunc Goliath primo ictu in terram prosternatis, imo usque ad inferos detrudatis, si se victum dare et herbam porrigere noluerit. Dominus nos ita probat, nostram fidem et constantiam exercet. Aderit ipse ac praecedit nos, quo omnia mala commodius superare possimus. Si enim deus pro nobis, quis contra nos? Vale in domino et d. Theodorum nomine meo salutabis, quem scio iam occupatissimum esse; alias illi scripsissem proprias literas. Naves tres heri ad nos venerunt ab Argentina expansis velis tritico plenae, quem senatus noster emit, quo civibus succurrat, qui inopia laborant. Navis quęlibet saccos habuit centum. Die bauren ins merckgrafen landt muͤssen alle harnisch kouffen; lassen fenlin machen, die mann inen vorhin im baurenkrieg genomen hatt. Dissidium habent cum Wirtembergensi Udalrico. Idem faciunt rustici in Alsatia et Sungavia propter Hispanos, qui in Lotharingia quęque obvia rapiunt ac devastant. Dux Christophorus Wirtembergensis in Mompelgart proscripsit contionatorem Panthaleonem Blasium, eo quod noluit consentire cum altero contionatore in negotio eucharistię et aliis ceremoniis externis, quas dux subinde mutat, quo tandem totum papatum invehat. Petrus Tussanus, contionator Gallicus, paralysi laborat. Tristitia, quam conceperat ob principum abalienatum animum in religionem synceram, in causa fuit huius morbi. Vale iterum atque iterum et ora pro ecclesia nostra. Basileę, 25. februarii 1545. Caesar Bruxellę podagra vehementissime discruciatur. Tuus Gastius ex animo. Pio ac docto d. Heynrico Bullingero, etc., pfarrhernn zuͦ Zurich.
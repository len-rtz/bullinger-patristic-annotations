Gratiam atque securam a deo pacem per dominum nostrum. Diu quidem in animo scribendi ad te cupido fuit, observandissime pater, semper autem imaginatio tuorum negotiorum scripturientem cohibuit. Qua sola de causa nunc etiam brevior ero. Valemus recte omnes. Bis in septimana publice preces deo funduntur. Ex nostris heri enim pauci discesserunt gratia militandi sub protestantibus. Vidimus Latinas antichristi literas et apostatici legati Germanicas. Legimus crudelia cęsaris consilia. Habuimus quoque vestram apologiam, cur non veniatis ad simulatum concilium. Audivimus ducem Schertlinum, sub quo militant Svizeri nostri, cessisse vi Hispanorum. Nostros autem per deditionem coepisse civitatem Rayn. Quid porro factum sit, nondum rescivimus. Quęso autem, ut, quae certissima habes, commodum nactus nuncium ad nos perscribas, ut, si sint prospera, animati deo gratias agamus, sin (quod deus avertat) adversa, contriti veniam deprecemur ardentius. Salutant te nostri. Saluta meo nomine coniugem tuam familiamque et d. Rodolphum Gvaltherum. Vale et me ama. Biellnis, ipsa Bartholomęi 1546. Tuus ex animo totus Io. Leopoldus Fry. Doctissimo piissimoque viro, Tigurinę ecclesię fidelissimo pastori d. Heinrycho Bullingero, patri suo colendissimo. Zürich.
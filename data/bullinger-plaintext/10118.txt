S. Tanto gratiores mihi semper sunt epistolae tuae, charissime Heinrice, quod non inanibus verbis, sed pietate et doctrina abundant. Videor mihi ex illis doctior reddi nec minus etiam accedere pietati. Dominum in te, vase suo, non desino mirari, nec interim etiam sine sollicitudine sum, ne a sathana impetaris nimio. Qui vitiis dediti sunt totique sathanę, hi pacem habent, qui vero tot et tantis dei donis ditati pietateque illustrati, hic non cessat. Quare, mi charissime frater, pro te orare non desino, tibi timere non cesso, monere non abhorreo, quo perpetuo in timore domini illius donis citra philautiam omnemque ambitionem utaris. Expertus scribo, nec a me olim Zuinglius identidem egre ferebat. Applaudit tibi totus mundus, id est, quotquot vel micam pietatis habent, immo et urbis utriusque papistae. Sed quid addit sathan! Praebet gustum, imponit superbia et nescio quibus aliis vitiis. Dominus te nobis talem conservet, qualem dedit, qualem speramus. Prospere procede, regnet per te Christus, et vive. Rumor erat apud nos uxorem tuam et liberos peste periisse, sed aliter retulit tabellio. Philippum vero Grozium in Balstal absumpsit. Apud nos multi male valent capitis dolore, multi moriuntur optimi viri. Ceterum, nuncius cum festinaret, non potui ad omnia respondere, ocio tamen dato id faciam. Nolui, ut ad te vacuus veniret, ea spe, quod nec a te vacuus redeat. Libelli illi plane mendaces utinam uno, et eo, tam brevi quam veraci a vobis diluerentur, ne tot mendaciis toti orbi traduceremur. Ah, si daretur vel semel tecum ad saturitatem confabulari. Diem hunc vereor me non victurum. Canescunt capilli quam maxime, valetudinarius fio quam maxime, optimaque egerem valetudine. Ora deum pro me et vale. Otherus Eslingam vocatus est. Senatus noster ad annum permisit. Leoni scripsit Megander, si quis apud vos fuerit, nos visitet, modo lingua nostra non sit usque adeo barbarus. Paulum Rasdorfer vellem, si posset ad nos solum divertere, ut audiremus eum. Quem alioqui scimus pie doctum. Curabimus pro ere viatico. Rursum vale. 20. aprilis. Rustici nostri supra modum barbaras suevicasque abhorrent linguas. Confer cum Leone, et si quos habetis, indicate. Tuus Berch. H. Heinrico Bullingero, ecclesiastę Tigurino, fratri suo charissimo.
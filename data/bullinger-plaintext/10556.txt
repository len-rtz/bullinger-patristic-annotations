Gratiam et pacem a domino. Literas tuas, ornatissime Bullingere, accepi, et ea, que scire desyderas, quanta potui sedulitate perscrutari conatus sum. Ex relatione negotiatorum haec habemus, ducem Turcae, Barbarussa cognominatum, regnum quoddam coepisse eo loco, ubi quondam Chartago fuit; Itali Donys vocant. Caesar, ut aiunt, aliquot conscripturus est milites ex Germania atque eo missurus. Nihilominus ferunt ipsum venturum ad auras vernas Mediolanum. Etiam nonnihil turbarum ortum est inter papam Paulum 3. et ducem Urbini. Cuiusdam principis filia defuncta sua stirpe tota sola permansit superstes. Illam sanctissimus ambivit filio suo in coniugem, sed cum tardior esset, dux Urbini illam abduxit ac suo filio in sponsam delegit. Istuc fortassis fomentum belli erit apud ambitiosos illos et pertinaces homines. Nihil praeterea fertur, quod tua referat aut delectet. Ex Curia Rhetica, prima februarii 35. Tibi deditus Ioannes Comander. Eximio ac doctissimo viro M. Heinricho Bullingero, Tygurinae ecclesiae antistiti, suo domino observando.
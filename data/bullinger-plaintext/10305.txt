Gratiam et vitae innocentiam a domino. Literas tuas charitate plenas accepi et dicere nequeo, quanto cum gaudio, quod viderem sincerum erga me animum tuum indies magis magisque incalescere, denique et insignem erga ecclesias curam subinde grandescere. Vigilamus sane, id quod mones, quantum possumus et quantum gratiae contulit dominus, adeo ut hisce diebus in ius vocarint nos impii aliquot, quod Leo et ego paulo acerbius sodalitium illud cum Immontanis, crapulam et ebrietatem accusaveramus. Sed displicuit senatui impiorum conatus, hunc etiam represserit, quamquam non ita, ut dignum alias erat, et nos in administratione verbi in accusatione scelerum libere iussit pergere. Adversarii nostri erant Liechti, Krieg, Beltzinger, Boßhart, Fuͤßly, Boledt, Holtzhalb etc. Videmus sane nobis omnibus nescio quid excidii impendere, imo calamitosam calamitatem propiorem esse credo, quam quisquam credat. Frigide quidem nos suscipimus verbum domini. Adversarii nimis ardenter persequuntur, et nos nostris compendiis charitate neglecta strenue invigilamus. Adversarii auro patriam vendunt, principes artibus deplumant, voluptatibus inserviunt, atque adeo utrinque peccatur, ut credam propediem omnes una perituros, etsi interim deo iusto non diffidam, quin suos sit ex tentatione erepturus. Immontani adeo impie vivunt, ut nesciam, si possit inveniri profligatius vivendi genus. Adeo inter se dissident et factionibus auro partis tumultuantur, ut credam prae foribus astare vindictam. Monitiones nostrorum contemnunt. Monent enim nostri a foederibus abstineant et principum ambitiones excutiant a cervicibus. Sed frustra omnia. Caeterum utcunque desperent multi de nobis, ego tamen non despero. Aurum istorum utcunque charum sit, illud tamen plerique nostrorum horrent, adeoque capitale adhuc permanet vel quicquam accepisse vel principum stipendia sequutum esse. Conabimur item velis ac remis istorum obniti studiis, qui adversus pontificem vellent nos regi foederari. Nihil enim aliud video hodie apud omnes regnare quam imposturam, corruptionem, avaritiam, iniquitatem. Vive et vale et semper ora dominum ecclesiae suae subveniat. Tiguri, 18. octobris 1533. Heinrychus tuus. Quae mandasti Carolstadio, exposuit. Caeterum non vereor ea parte periculum. Si autem haec res omnino Martis alea sorteve dirimenda, secus incipi nollem. Sed spero nihil tale futurum. Interim tamen fidis quibusdam credidi hoc, quicquid est negotii, etc. Domino Osvaldo Myconio, Basileiensis ecclesiae antistiti vigilantissimo, suo in domino charissimo fratri.
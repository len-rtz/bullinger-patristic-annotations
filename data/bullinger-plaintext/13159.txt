Salus in domino nostro Iesu Christo. Fateor ego, vir ornatissime Bullingere, meam in scribendo tarditatem, sed quae de meo erga te amore et fide nihil imminuat. In praesentia autem cur has ad te literas scribo, in caussa est Anglus is, vir pietate, doctrina, generis nobilitate eximius, qui in Italiam profecturus relicta patria, uxore, liberis quoniam pro more magnorum virorum istac transeuntium te invisere statuit, nolui committere, ut sine his ad te meis veniret, ex quibus intelligeres, quo animo et erga te et praestantes viros Borrhaus esset, non vero impellerere[?], ut in hunc virum tua humanitatis plena officia et studia declarares, quod nihil aliud esset quam currentem ad cursum incitare. Tu vale, vir clarissime, et Borrhaum in tuis amicis numera. Salvere meo nomine omnes bonos apud te viros volo. Basileae. Martinus Borrhaus tuus. Clarissimo viro d. Heinricho Bullingero, suo in domino amico et fratri observando.
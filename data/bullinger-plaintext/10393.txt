Gratia et pax, mi Heylryche. Ego de Luthero nunquam ad vos, nisi vos priores scriberetis de illo ad me. Cum autem amamus nos mutuum et vere, quod coram iudice Christo respondendum videtur, non dissimulo. Videor laudasse nimium, tu mihi vituperasse. In illam partem peccare semper malim, duntaxat cum de iis certamen est, qui docent dominum Iesum unum nostrum servatorem. Utinam legere vos dignaremini, quibus hic docet, non pugnat. Mirum, si non fateremini, quod mecum fatebatur d. Oecolampadius, dominum hoc prae omnibus usum ad id, ut evangelium eius orbis purum rursum audiret. Audivi antehac Zvinglium apud vos synceritatem fidei Christi et agnovisse atque docuisse, priusquam Lutherana legisset, sed quae docuit tum ita cum Lutheranis congruisse, ut crederetur, quae Lutherus scripserat, iam et vidisse et recitasse. Istuc ipse mihi Zvinglius narravit. Oecolampadius nunquam dissimulavit se a Luthero doctum iustitiam nostram esse fidem remissionis peccatorum, quod utique caput est totius doctrinae Christi. Et si mihi nunc moriendum sit, nullum equidem christianae pietatis dogma novi, quod ille orbi non ante alios fęlicissime prodiderit. Testes sunt libri, quos ante alios aedidit. Nec video, quid in huius theologia omnino desideraturi sitis excepto eo, quod de praesentia Christi in coena crassius aequo loquitur. Certe nec Zvinglius nec Oecolampadius ultra hoc quicquam desiderarunt. Testantur id articuli Marpurgae subscripti. Iam qui evangelion latius praetulerit et primus coram toto imperio defenderit quique ante alios evangelii invidiam sustineat, puto, ipsi neminem dabitis quam Lutherum huius nomine infames apud veritatis hostes, quicquid reclametis. Fratres, ne placeamus nobis, orbis testimonium non metiamur vocibus paucorum, qui nobis nescio quid acclamant utinam tantum veritatis amore quantum odio praesentium et ipsis non consentientium, qui sępe puritatem evangelii, libertatem Christi praetexunt, cum eos nihil quam spiritus agitet seditionis. Expertus haec scribo. Nam plures ex Lutheranis regionibus literas hactenus accepi quam forsan vos. Probemus spiritus. Deinde non nostris, imo nec totius [!] quidem Germaniae amplitudinem regni Christi coartemus. Rationem tractandi pleraque in Luthero non probo, pugnandi etiam execror. At quae docet, et ratio, qua docet, ubi nihil quam docet, Bullingerus nunquam non exosculabitur, si rite noscat. Si iam dominus hoc suo organo utitur tam praeclare, quicquid alias peccet, ah quid decet nos conservulos? Haec volui respondere maxime motus eo, quod in fine epistolae scribis. Nam te in veritate amamus. Istuc tum affectu scriptum extimulavit me, ut his tamen monerem aut non iudicare de Luthero aut antea caussam eius probe cognoscere nec propter accidentia quaedam mala sustantiam [!] optimam reiicere. Vobis tribuimus multa merito. At quid nos hic restituimus in doctrina Christi, quod non didicerimus a Luthero? De dogmatis loquor. Nam in enarratione scripturae quaedam forsan nobis dominus ostendit cum per alios tum nobis ipsis. Illud sit tibi, frater, argumentum certum animi non recte instituti in caussa Luth[eri], quod Erasmum sic praedicas et Lutherum adeo deiicis. Nihil enim in nos sibi unquam Lutherus permisit, quod non fecerit et Erasmus - lege epistolas huius -, nisi quod quo virulentius et non rabide ut Lutherus, hoc nocentius. Deinde autem doctrinam et vitam confer utriusque. Scurriliter nimium scripsit Lutherus, sed utinam etiam false! O fratres, fratres, timeamus iudicem, qui revelabit abscondita tenebrarum. Capitoni res est cum gravissima febri. Quod tu times de principe, et nos veremur. Hoc amplius oremus dominum. Exercitus ingens conscribitur. Impendere videntur magna. Dominus nobis adsit. Hoc vero minus turbemus [!] ipsi et in re Christi. Apud Lutherum nihil possum. Quia vos vere amo et vos me amatis, moneo, dum gratum facere video. Movet me, quod non dubito aut actum esse de reformatione ecclesiae aut nos, qui ecclesiis praesumus, oportere melius congruere. Iam a Philippo et aliis multis accipio subinde literas, quae spem huius faciant. Velim ergo, si liceat, nullum falsum iudicium hic obstare. Bene vale, et obsecro, boni omnia consule. Tua in caussa facilitas est, ut sic agam tecum libere. Cogita, oro, quod me Lutherus plus quam vos omnes lęsit. M. Bucerus. 23. aprilis. Saluta symmystas officiosissime. Heylrycho Bullingero, pastori Tigurino, viro doctissimo et pientissimo, vere charo.
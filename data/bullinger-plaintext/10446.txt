S. De pueri, quem nuper mihi commendasti, ingenio scias plus nimio probum esse, et simplex, id quod facit, ut nunc non cum matre dimiserim. Quamvis nec ipse discedere voluerit, dum optionem darem. In literis pro tempore, quo coepit adire praeceptores, satis profecit. Alioqui nihil novit, nisi quod vidit apud matrem. Dum docetur, prae nimio studio saepius offendit. Usui mihi prorsus non est. In dubio sum tamen dimittamne an non. Opus habeo, qui cibum et potum probe ad mensam et a mensa disponat, qui literas aliquando describat, imo et excipiat nonnunquam a dictante, qui res et verba alio perferenda diligentius curet. Qualem hunc sperare non possum longo tempore adhuc. Quid faciam igitur? Patri viro bono lubens inservirem, puero admodum bene volo. Usui tamen mihi non est propter aetatem et ruditatem. Sic haereo. Caeterum aiunt scribam istum nescio quid errasse circa literas Bernam et Svitiam mittendas. Si quid est, dicito quaeso. Post pacem illam confectam ego nobis timeo non simpliciter. Divinabis. Combustus est nuper Parrhisiis vir bonus et doctus, constans in domino usque in mortem. Audita condemnatione fere mutus fuit, usque dum iam ad rogum pervenit. Tum coepit concionari de eucharistia sermone et longo et efficaci, ut dicat, qui audivit, circiter quatuor hominum millia conversa esse. Illud timuit, si fuisset loquutus, amputatam linguam fuisse, quamobrem ad tempus tacuit. Regem puto talem esse, qualem tu quondam descripsisti. Vale semper cum Utingero, Pellicano, Theodoro cuius Naum hactenus, expectavi, sed frustra. Dominus Grynaeus indicavit his diebus in lucem exiisse, alioqui nondum vidi. Basileae, mense iulio anno 1534. Os. Myconius tuus. Domino Heinricho Bullingero, docto pioque sibique percharo domino. ZÃ¼rich.
Plura tibi de meis rebus scriberem rationemque omnium rerum redderem verbosius, Bullingere pater, quo magis iudicares omnia, quę ex nuper datis ad te literis cognovisti, ob rerum nostrarum atque opum tenuitatem a nobis esse facta, ne videlicet rebus omnibus absumptis cum tibi tum aliis dominis nostris rem ingratissimam nominique nostro turpissimam commisissemus. Non minus enim a te probari quam diligi semper volui. Sed breviorem me duę res faciunt: una, quod prioribus literis omnia illa sim persecutus, altera, quod Rodolphum Gvaltherum, familiarem meum et amicum sincerissimum, reliqua omnia suis complexum esse literis existimem. Non mediusfidius mediocri dolore afficerer, si pristinę laudis meae possessionem amitterem; sed usque mihi temper[abo, ut] perducerem eo rem, ut dignum aliquid et vocatione [mea et] vestra expectatione efficerem. Quod me spero, si non [spes] fefellerit, consecuturum. Quare a te peto maiorem in modum, ut me per te reliquis meis dominis quam comendatissimum esse velis meumque in studiorum ratione observanda et in cęteris, si quod est in me, studium tibi comendatum esse putes. Quod si feceris, magnus ad tua pristina erga me studia cumulus accedet. Vale salutatis matre, coniuge et universa familia. Marpurgi, 1540, idibus novembris. Tuus Iohan. Wolffius. Clarissimo viro d. M. Heinricho Bullingero, domino suo unice colendo.
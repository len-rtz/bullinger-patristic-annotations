Gratiam et pacem a domino. Quandoquidem fratres illi ex nostris patrios suos lares invisere et te praeterire statuerunt, nolui eos absque testimonio ad te venire, quod digni sint et iam multis annis in ministerio probati, qui tibi commendentur. Alter, Conradus scilicet, iam pridem tibi cognitus est, alter vero, olim ordinis Teuthonicorum prope urbem nostram in Cönitz, cum primis mecum evangelium Christi confessus est. Quodsi quid in gratiam illorum feceris, mihi factum esse non dubites. Cęterum, quod novissimis ad te scripsi, serius perpendas; nam ecclesiae nostrę calamitatem magnam imminere non possum non vereri, quod hi, qui primi fuerunt tam in senatu quam ab evangelio veluti Sepianus noster, primi sint omnium ministrorum persecutores, maximo etiam personarum respectu, ut qui Svevus fuerit, etiam in ministerio et conversatione integer, vix inter bubulcos numeretur. Interim Franciscus silet, ego propter sinistram valetudinem silentio proximus, cęteri vero passim in agro omnibus exosi habentur. Quid aliud hic dicerem quam deum immissurum famem iis, qui nunc sibi saturi videntur. Obsecro itaque, charissime Heinrice, mihi tuo amico consilio non desis, quantocius potes. Megander, Rellicanus et Simon satis valent. Si quid rerum novarum apud te fuerit, adiunge epistolae tuae: de Wirtenberga, Monasteriensibus, Bucero, concordia cum Lutero atque aliis, subinde etiam, num sub prelo sint tua in Galatas, Ephesios, Colossenses, Philippenses. Vale. Alioqui secreta nostra nobis sunto. 5. iunii anno 35. Tuus B. Hallerus. Apographum optime reconditum remittam suo nuncio et tempore. Paravit ad prelum Megander in utranque ad Timotheum commentarios. Heinrico Bullingero, ecclesię Tigurinę ministro verbi, fratri suo charissimo.
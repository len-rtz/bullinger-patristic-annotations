Unser früntliche dienst voran, fursichtigen, ersamen, wysen, bsunder lieben und guͦten frund. Es habent unsere gsanten, die uff nächstgehaltnem tag by uch zuͦ Basel gwesen sind, uns furgebracht, was desselbigen tags gehandelt. Nun ist uns vorhar (als ir wissen mögent) glicher gstalt wie uch zuͦgemuͦtet worden, die artickel zuͦ Wittenberg gestelt zeunderschriben, uff das die fürgenommen concordi im fürgang haben möcht. Das ist aber uns uß vilerlay ursachen beswarlich, und vorab, diewil die gestelten artickel gar disputierlich und unluter, ouch unsers erachtens nit dermaßen satt sind, das ain bestendige concordi darüber uffgricht werden möge. Und wiewol wir zuͦ fürdrung amer bestendigen und richtigen verglichung gantz fruchtbar sin geachtet, das die erbern stett samptlich ain bottschafft zu doctor Luthern gschickt, die mundtlichen mit im gehandelt, ouch unsers gloubens, lere und haltung by disem artickel deß sacraments deß libs und pluͦts Christi ine underrichtet und gebetten hettint, das er daran und an dem bericht, den er vorhin durch die prediger diser stett zuͦ Wittenberg empfangen, benügen haben welte etc., so habent doch der mererthail diser oberlendischer stett ir antworten schon gefürdert, derhalben dise unser mainung kainen fürgang haben mag sunder wir ouch, verursacht und willens sind doctor Luthern unser antwort zuzeschicken. Diewil uns aber entlegen ist uff die gestelten artickel mit lutern worten noch mit ettwas erclärung derselbigen antwort zegeben, so werdent wir im ain hällen bericht, was und wie biß dahar dises artickels halb by uns gelert und gehalten worden ist, zuͦschriben, damit er deß ain satte und grundtliche underrichtung habe, der zuͦversicht, er werde, guts gfallen darab nemmen. Das wolten wir üch uff nächsten abschid guͦter und früntlicher mainung unverhalten haben, mit erbietung, uch, wo wir könnent, alles lieb, frundschafft und nachpürliche dienst zebewysen. Datum 9. novembris anno etc. 36. Burgermaister und rat der statt Costanntz. Den fürsichtigen, ersamen und wysen N., der aidgnossischen stetten bottschafften, jetzo zuͦ Basel versamelt, unsern bsunder lieben und guͦten fründen.
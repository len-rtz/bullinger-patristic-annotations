Min früntlichen gruͦtz unnd willigen dienst mit arbietung aller eren, liebs unnd guͦtem sy üch zuͦ faran bereit etc., wol glerter, lieber her. Ich laß üch wüssen, daß zuͦ Nüfren übel stat der döfren halb, die da das arm from fölchly verfuͤrent, daß ich nüt weyß, ich im duͦn sol, dan ich sit sant Johanß tag im 32 jar 5 hab lassen richten, och sust fil in gfencknuß unnd um gelt gstrafft. Aber sy gend gar nüt darum unnd wend och nüt irs pfarers ald hirten stirn hören, gand nüt zum wort gottes, dan sy sprechend, er hab sy glert, daß der kinder doff nüt grecht sy, sprechent och, er hab brediget, wo zinß als zehenden nüt zuͦ einer schuld gmacht syent, da sy man die selben nüt schuldig zgeben nach lut des nüwen testamentz. Welcher aber den zechendeil siner früchten uff den boden versetzt und verkoft hab, der sy schulldig, den zechenden zuͦ geben. Sollich unnd ander haltentz mir für unnd wend in nüt mer hören, sprechend, er sy ein falscher profett etc. Unnd uff das so wer min beste meinung, wo ir köndint einen dusch machen unnd in da dannen duͦn und einen andren dar duͦn, dan er eben alt ist unnd fil kind hatt und in teglichen anfallend, damit er nüt flyssig die gschrift gschowt, unnd aber gstrift puren under im hatt, die fillicht numen das gift uß sugent. Dan warllich so schaft dysser nüt guͦtz mer. Hab ich üch bester menig nüt wellen bergen, damit in die sach gessechen werd. Dan ich bsorg, wen min jar uss syg, so werd er andys nüt lang alda zuͦ Nüffren bliben, den er der erst gsin ist, der das war wort gottes gepredigt hat, och gwibet unnd anders, damit im die fünf ort nüt vast hold sind etc. Unssers pfarers halb zuͦ Frouvenfeld handlen ich jetz, wie ich mit üch grett hab etc. Hiemit so sy der frid gottz mit unß allen und verilich üch unnd unß allen ein from guͦt end. Amen etc. Actum am 19. meyens anno 33. Uwer alzit williger Hanns Edlibach, landtvogt z Frowenfeld. Probst von Embrach wer guͦt, mit her Niclaussen zuͦ handlen. Dem wolglertten fromen heren Heinrichen Bully, predicant zuͦ Zürich zum grossen münster, minem drüwen hirten und heren unnd frunde.
S[alutem] d[ico]. Der Türckh ist gestorben und sein sohn keyser worden 16. septembris. Die janizar haben ihn gern angenommen, uf ihr alt recht hin, daß er ihnen guͦt kriegsrecht halte. Daruf er ihnen verheissen, den krieg wider Maximilianum ußzuͦführen. Sie söllind biß in früling verziehen, dann wölle er mit 20000 janitschar zuͦ inen komen und sonst ouch noch 100000 frisch kriegsvolckh machen. Maximilian soll 6000 pferdt behalten haben und etlich regiment, die weil die Türggen nit all abziehend. Die sinen hat er nit besöldet, sind vil hungers und elends verdorben. Die fürsten und adel haben gefressen und gesoffen, das ein ordnung gemacht, daß man zuͦ mahl nit über 12 trachten yntragen solle. Vide, ist das jemal gehört! Ist wol Balthasar und sein mal in Babylon. Der Maximilian hat sich mit seinem pfawenschwantz zytlich in sein frawenzimmer gemacht etc. Exosus est fortibus militibus. Hat Zygeth, Julan und anders lassen zuͦ grund gahn. Daß er nit angriffen, sagt er jetz, die sinen seyen nit all willig xin, habe der sach nit truwen dörffen und uß bösem nit wöllen ergers machen. Scilicet egregium imperatorem. Der helt/halt inen hoff zuͦ Wien. Wil gen Prag. Ferdinand in Tyrol, scilicet gen schinden. Man sagt ouch von einem reichstag, der werden sol zuͦ Regenspurg oder Wurm[s?], alles umb schindens willen, und daß jederman im tütschen land in deß pfawen badstübli gebracht, ußgeriben werde. Wen aber die hut beißt, mag sy ihm die Türggen wol striglen lassen. Warumb sagt man Maximilian nit, daß er Hungern dem lasse, dems ghört, und mit dem ein friden mache, den er doch nit ohne seinen grewlichen undergang bekriegen mag? Haben die Österricher nit lang alle welt sunst ganz ußgesuget und plaget? Muͦß man erst leiden, daß sie dem gantzen teutschen land mit ihrem pracht und hoffart den Türggen uff den halß setzind, uns all umb leib und guͦt bringind? Die königin von Poland, Maximiliani schwöster, ist zuͦ Wien ankommen, dann der könig in Poland wil iren nit me, daß er vorhin ihr schwöster gehebt. Komt jetzund der rüw und conscientz, so er sie lang gehebt. Gott bewar üch ewiglich.
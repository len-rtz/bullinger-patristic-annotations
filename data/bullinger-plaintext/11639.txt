S. De Carolostadii obitu nosti ex literis proxime Theodoro missis; de dęmone, sive is bonus sive malus fuerit, quo divexatus est ante mortem a dimidio ferme anno, nil nosti. De quo praecipua dicam, ne sim prolixior: Legenti libros e manu rapuit et cum impetu clausit, ipsum autem e musęo depulit in hortum usque. Collectanea eius in latrinam comportavit, sed inventa reportata sunt. Iterum ad os fornacis posuit; uxor ignorans, quid esset, in ignem coniecta perdidit. Pridie quam infectus est, hoc est 18. decembris, inter concionandum vidit e suggestu deambulantem dęmonem per templum circa subsellia, et ira permotus putavit esse hominem, qui se si[c] divexaret; nam adversus albo vestitus erat, aversus nigro, unde a[p]paritorem apud se opinatus est esse. Ubi descenderat, quosdam adiit ex amicis et rogavit, quisnam ille, qui tam impudenter divagatus fuisset in templo. Illi responderunt neminem a se visum. Tum cognovit suum illum fuisse dęmonem et perturbatus est valde. Abiit domum et suos reperit in horto, quo per idem temporis ille deiecerat, et turbatus est magis. Postero die coepit decumbere, et die sexto mortuus est. Post obitum uxor dixit: „Ubicunque fuimus, habuit ille semper spiritum sic infestantem.“ Adam, filius eius: „Et Tiguri visus est sępe in forma canis nigri.“ Qua de re vellem, ad me scriberes, si quid esset comperti, nec id solum, sed etiam, quid de vexatione illa iudices. Equidem nec bene nec male cogito, sed dominum rogo, ut me ab eiusmodi malo tueatur. Pręterea eo die, quo proximas dimisi, venerunt literę, quibus hęc cogno[vi]: duobus exercitibus Turcam parare bellum contra nos, uno per Ungariam adve[r]sus Austriam, altero per Polonos in marchiam Brand[enburgensem], Slesiam, Misni[am] et Saxoniam. Ita tum papistę habent hostem tum evangelici unum quidem, s[ed] gravissimum, postquam cum Persa prius amiciciam iniit. Quid puta[s] nostros esse facturos in tantis dissensionibus, in tantis peccatis, in tant[a] ingratitudine? Iram dei videmus et non emendamur. Agnoscim[us] dissidia et non convenimus. Scimus hostis diligentiam et cessamus. R[i]det interim papa, ridet Gallus; Helvetius desidet velut securus. I[m]pii blasphemant et maledicunt: „Pereant Lutherani cum suo evangeli[o], propter quos sic pati cogimur.“ Vides ergo, quid nobis agendum sit. Adhuc instituimus ludum. Elegeramus Ungarum quendam, virum sane doct[um], de quo spem magnam conceperam; sed abiit cum aliis. Labor est, ut bonum virum, pium et doctum acquiramus, quem iuventuti praeponamus. Per dominum quęso, quem habes inter tuos, quo possetis carere, aut si quem nosti alibi, qui posset [esse] usui, literis significes quantocius. Ego die Martis concionem de ludo institu[i], imo feci; sed quę tam male cecidit, ut de novo consultent advers[us] me. „Quid peccasti?“, inquis. Iussi, ut bonis ecclesiasticis recte utantur. C[on]questus sum, quod per integrum decennium nondum potuerint ludum instituere p[ro] pueris, adieceram: „De academia non curo.“ Quod interpretantur de o[dio?] adversus illam, cum ego huc respexerim in ludis minoribus sic puerici[am] erudiendam, ut academię deinde non sit laborandum. Adeo facile peccat Myconius. Age, dominus ei adsit. Vale per Christum cum tuis. De Carolst[adio] [communi]cabis cum Theodoro omnia, non cum aliis, ne dicar nugigerulus. Basileę, 14. [ia]nuarii anno 1542. Os. Mycon[ius] tuus. Gastius tibi per omnia bene precatur. Hic Tigurinus est et discipulus meus fuit olim; ea de causa consilium meum petiit, quid sibi faciendum. Consului, ut redeat ad vos; melius enim sibi consuli non posse quam in patria. Commendatum igitur, si dignum reperies, quęso, ipsum habeas. Iterum vale etc. Domino Henricho [Bullin]gero, optimo et doc[tissimo] viro, in domino s[uo]. Z[ür]ich.
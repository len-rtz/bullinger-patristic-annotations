S. Efflagitavit a me magno studio, non tam per se quam etiam alios, bonus hic vir Georgius Seemannus, Ermatingensis ecclesię presbyter, quo sic tibi meo beneficio commendaretur, ut etiam ad filium suum Maximilianum commendationis huius fructus vel ita rediret, ut istic in pauperum studiosorum collegium reciperetur. Non potui deesse homini tam honesta petenti,  praesertim quum sciam prorsus illum in eo esse, ut hic filius suus ecclesię ministerio a teneris consecretur. Quod, si istuc non contra vestrorum leges est, ut alii etiam quam vestrates ecclesiasticam hanc beneficentiam sentiant, iterum te atque iterum obsecro et obtestor, ut, si quid hic possis (poteris autem plurimum), conatus illos non indignos bono parente fortiter adiuves. Existimo namque haud in indignum collocari, quicquid illi officii et liberalitatis impenditur. Puer mihi non est nisi de facie idque brevi salutatione notus. Patrem iam inde a multis annis talem multorum bonorum testimonio virum esse didici, qui minime inter vulgares ecclesiarum Christi pastores, sive pietatem vitae sive sanam doctrinam spectes, numeretur. Quod, si in rem illius esse duxeris, ut vel collegii istius primariis vel senatui potius vestro scribam, facile prorsus adducar, ut faciam. Marcellus Theodorichus tuam erga se fidem et officiositatem supra modum depraedicat, tibi perpetuo, ubiubi licebit, gratificaturus. In Schöneri nostri caussa placet tua sententia et formula, quam misisti. Puto autem satis iam esse, si ipsi scribamus. Praestaret autem, ut non ad senatum solum, verum etiam privatos aliquot literas daremus, praecipue ad consules Welserum et Herrbrotum. Nam Lętum nihil dubito, quin officium facturus sit. Quod, si idem tibi videatur, age primo nuncio literas tuas mitte, ut cum meis coniunctę Augustam quamprimum mittantur. Dominus vero, in cuius manu regum et magistratuum corda sunt, quod pie conamur, feliciter suo spiritu effectum aliquando nobis ostendat, quo bonus senex, quod reliquum est vitę, commoditate aliqua transmittat moxque cum Simeone occinat: „Nunc dimitt[is] servum tuum domine“, etc. Saluta illum meis verbis, quam potes accurate et amanter, nam respondere nunc ad literas ipsius nihil possum. Quę de Anglo scribis, ab aliis etiam aliunde accepimus, e[tiam] Palatini quęstor Gabriel Arnoldus, qui nunc, ni fall[or, vo]biscum est, mihi  inter cętera sancte affirmavit adules[centem] illum ac pene puerum, cum iam regno inaugurandus esset a[c coronam] et sceptrum coram videret, magna gravitate dixisse: „Sed [ubi] inter hęc sunt sacra biblia?“ Nec poscere desiisse, p[rius]quam illa afferrentur. Iam simile divinę legis studium de Polonię novo et [...]te rege ad me scribitur. Sic enim heri optimus Buflerus [scripsit]: „Es ist yetz Hans Guͦttetter ausß Poln und Behem komen, zögt [an], wie der jung könig das wort gottes gar ernstlich hab anngen[ommen]. Und lasß das in Litten, da er dann regiert, lauter und clar [p]red[igen]. Schmeckt den pfaffen gar  ubel, dann mehr dann der halb t[ail] in Lytten und Poln durch die pfaffen regiert wirt.“ Item er zögt an, wie der konig mitt den husären und sunst anderm kriegsvolck, byß in 4000 stark, zuͦ Littewirs, 9 klain myl [von] Prag, ligent. Und welle kurtzum die pundtnuß, so die Behem [ge]macht habend, widerum zertrennen und etliche heupter strauff[en], welchs sich die Behem gar entsetzen. Und zuͦ besorgen, es möch[t] noch zuͦ ainem grossen aufflouff geraten, etc. Hęc Bufflerus. Iam reddidit mihi literas tuas, Gervasio et Hallero inscriptas, adulescens ille, a quo etiam tuum ad me epistolium accepi. De claudo illo Claudio non est, ut quicquam sollicitus sis, quod literae reddi non potuerunt. Fiet enim hoc alia commoditat[e]. Consobrinus officiosę humanitati tuę magnas agit g[ratias] ac plurimam tibi suis verbis salutem adscribere iubet. Duas reliquas epistolas spero me cras mittere posse: alteram Augus[tam], Memingenum alteram. Quid comitia vestrorum nobis allatura sint, magno desiderio e[xpectamus]. Egregium illum virum Gabrielem Arnoldum, si istic etiamnum hęret, t[ibi], ut nullum possim diligentius, commendo, quandoquidem sunt ampl[a] eius in sanctos et ecclesiam Christi merita - propter quę etiam exulat cum fratre ereptis omnibus bonis et domibus eorum fun[ditus] eversis, praecipue quod autor et adiutor fuerit cum fratre, ut e[van]gelion sui principes reciperent utque provinciales (quo ret[ine]rent illud) aes alienum et usuras a principibus conflatas in se [re]ciperent. Quęsturam suorum principum, d. Ottonis simul et Philippi fratrum, diu gessit, sed ita, ut, si eius consiliis acqui[evis]sent, non solum iam non tenerentur ista inopia, verum inter opulentiores principes. Fuit mecum superioribus annis A[ugus]tae, ubi virtutes viri mirifice vehebant omnes bon[os]. Dedissem hinc istuc profecturo commendaticias ad te, ni[si] de abitu suo, mane sub concionem me conveniens, dubitasset. Deinde vero certo consilio non expectatis meis literis discessi[t]. Scio autem te, qua es in sanctos observantia, illum nihilosecius in Chris[to] suscepisse. Bene vale. Constantiae, 2. calendas iulii 1547. Salveat tua domus cum omnibus, qui nos in domino diligunt.
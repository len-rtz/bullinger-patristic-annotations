Die gnad unsers lieben vatters im himmel sye mit uns allen. Guinstiger, lieber herr und bruͦder, uwer und der anderen miner furgeliepten herren schriben, darinen ir mich uß besonnderer liebe gen Urdorff ladent, hab ich empfangen und mich darab billich erfröwt, diewyl ich in dem uwer aller fruintlichait und guͦten willen gegen mir (wie zwar bißher allwegen) gespurt hab, des ich uch fruintlichen und flissigen danck sag mit erbietung sollichs umb uch gantz ungespart zuͦ verdienen. Und gib uch und den anderen minen herren zuͦ vernemmen, das mir uff bestimpte noch andere tag gen Urdorff ze kummen nit möglich ist uß ursach, das ich miner badenfart obligen und derselben ußwartenn muͦß. Danebent aber will ich uch guͦter mainung nit bergen, das ich willens bin, mitsampt ettlichen minen badsverwanten gen Zurich ze raysen. So nun dasselbig beschicht (wie wir gliche mainung unserem vetteren Hansen Peter Wellenberg ouch zuͦ enbottenn), so will ich uch glichwol zuͦ willen werden. Derhalbenn bitt ich fruintlichs fliß, ir wellend mir dissen minen abschlag nit verargen. Es soll uns, ob gott will, gelegner sin zuͦ Zurich dann zuͦ Urdorff. Hiemit befilch ich mich uwerem gebätt, des ich von hertzen beger. Datum zuͦ Baden, zinstags, den 17. iulii im 37. Conrat Zwick, uwer gantz williger. Dem wirdigen und hochgelerten herren Hainrichen Bullinger, prediger zuͦ Zürich, minem sunders guinstigen herren und fruind.
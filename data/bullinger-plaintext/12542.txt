Allergelibtister herr unnd bruder, eur schryben von 1. julii ist mir wol zukumen. Bedannckh mich eur vielfeltigen sorg, vlyß unnd muehe inn diesem christlichen werckh zum hochsten. Unns wurdt auch sollichs alles wol erschiessen. Wir haben anfanngs umb volkh (auch nit unpillich) gesorgt. Unns wurdt aber, ab gott will, daran nit manglen. Wir haben nahend bei 40 fenndl guts volkhs, darunnder viel, viel Aidtgnossen seyen. Unnd lauffen noch täglichs viel zu. Besorg nur, es möcht des abforderns der herschafften unnd auch irer grossen söld halber ain unlusst doruß werden. Man wurdt sich aber gebuerlich gegen ine halten. Eurn herrn Zurch ist alle gelegenhait dieses kriegs, so viel furganngen unnd vor augen, geschriben. Von den 40 fenndl knechten sollt ir verstohn, das Wirtenberg, Augspurg unnd Ulme alle sampt (neben anndern oberlendischen stetten) so viel haben. Des raisigen zeugs ist noch wenig, aber der churfürst unnd landgraf werden mechtig starckh unnd, ab gott will, noch inn 14 tagen inn unnsern lannden sein, hosti ipsi perfido, ubiubi inventus fuerit, contra ituri. Unnser kriegsfolkh, daruber herr Sebastian Schertlin oberster unnd Hanns Wilperg Zoller fendrich ist, hat an gesstert ain stettlin des bischofs von Augspurg, Fiessen genannt, sampt dem schloß eingenumen. Synnd die feynnde bis inn 7000 starkh darinn gelegen, sich aber nit geweret, sonnder inn der nacht (ehe unnd die unnser an sie kumen) darvon inn das Bairnland geflohen, uff Regenspurg zu. Ditsmals vor viel geschefften nit mehr, dann die gnad unnd crafft des herrn stee unns bei. Dem sei allain lobe, ere und preiß inn ewikait. Amen. Gruesst mir die herrn burgermaister, statschryber unnd die herrn gelerten vlyssig. 11. iulii 1546. Georg Froelich, Letus genant, eur bruder im herrn. Herrn Hennrichen Bullinger, vorgeern im wortt des herrn, Zurch, etc., zu handen. Zurch.
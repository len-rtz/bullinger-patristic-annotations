S. Ego vero, mi venerande Bullingere, multo maiores tibi gratias debeo, quod tantum nostra caussa tuapte manu describere volueris. Paria tamen tecum faciemus, ubi argumentum nobis occasio suppeditaverit. Nunc, ita me ames, ne unum quidem verbum habeo de caesare aut bello Turcico extra ea, que proxime ad te scripsi, expecto vero in momenta literas. Quę si novum mihi nuncium attulerint, diligentissime curabo, ut quamprimum omnia resciscas. Valde spero sic dominum bellum hoc caesaris et Galli temperaturum, ut inde occasio nascatur propagandi etiam apud alios Helveticos pagos regni Christi, ut solet ille ex pessimis optima elicere. Bene vale, mi suavissime anime, cum tuis omnibus, quos meis verbis pulchre in domino valere iubebis. Orate pro nobis, ut dominus nostri misertus iubeat angelo percutienti, ne omnia hunc in modum devastet. Ingravescit etiamnum pestis apud nos; nudius quartus charissimam fratriam extulimus, quę non plus quatriduum latenti et ipsis etiam medicis incognito veneno praefocata decubuit, ut multo moerore charissimus vereque germanus meus frater conficiatur, qui suam quoque salutem adscribere tibi iubet petitque anxiis ani[mi]s, ut sui apud Christum christianice memineris. Valde dolet optimum Steinerum vobis ereptum; illius tamen sorti, ut debemus, vehementer etiam atque etiam gratulamur. Commenda nos optimis viris Pellicano, Gvalthero, Bibliandro, Megandro, Fabricio etc., in primis vero consuli Röstio etc. Zviccius noster nondum rediit, scribit vero hac septimana in Episcopicella 36 peste extinctos et adhuc tamen domini manum extentam. Is faxit, ut morte longe superiores hanc cum illa vita, quam in Christo habemus, feliciter commutemus. Iterum iterumque vale. Constantiae, 5. octobris anno 42. Tuus Ambr. Bl. Bullingero suo. Tiguri.
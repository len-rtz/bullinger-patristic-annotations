Legi, Bucere doctissime, piissimam illam tuam epistolam ad Leonem nostrum scriptam, in qua nihil est, quod non magnifice admirari et amplecti cogar. Incusas perfidiam nostram, quam et nos non tam, quod perfidia sit, execramur, quam quod malis artibus, nostrorum sociorum vero inconstantia et hostium composita sit violentia. Mones, ut nostros hortemur veritatem ac fidem servent, id quod satis sedule, quantum videlicet gratiae concessit omnipotens, facimus, sed sero nimis. Tum enim, quemadmodum Carthag[iniensibus] dicebat Hannibal, nobis flendum aut moriendum fuisset, cum durissimas ilias pacis conditiones susciperemus. In illa pace abbas Sanctogalli exilio liberatus et regno est restitutus. Illa eadem oblata est impiis ansa stultas papae relevandi ceremonias, si qui sunt apud eos, quos communi imperio cum Quinquepagicis habemus subiectos. Illa pace vetusta illa renovata sunt Elvetiorum foedera, quae sic instituta sunt, ut in communibus illis provinciis, si vera narrant plerique, plurimorum vincant suffragia, iam ergo libera sit apud omnes fidei religio. Oboriatur autem inter provinciales quaestio vindice digna, utpote violarit ille pacis conditiones, qui dixit humanas constitutiones daemonis esse inventa. Hic senatorum Helveticorum, qui de provincialium caussis iudicaturi conveniunt, expectanda erit sententia. Consident ergo cantones octo, proponitur caussa. Iudicat Tigurinus Paulli esse istam sententiam, minime ab homine damnandam et proinde reum quoque esse absolvendum, ut qui pacis conditiones non violarit, qui suam fidem, quam liberam faciat pax, sit confessus. Idem iudicat et Bernas. Sed subiungit Lucernas verba esse satis acerba et in fidem catholicam, cuius ipsi cultores sint et defensores, impie eiaculata et proinde in pacem peccatum reumque mulctandum.
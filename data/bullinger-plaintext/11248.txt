S. Nos hic tam occupatos tenet pestis, ut de exteris rebus non sit cura, et qui foris sunt amici, non nisi consolantur. Quamobrem, quę scripsisti, nova sunt omnia, etiam de Monasteriensibus; nihil enim de his audivi, nisi denuo eiectum esse episcopum. Gratias igitur ago, charissime mi Bullingere, quod illa nunciaris; mirum enim, quam talia nosse percupiam, quamvis dolorem et incutiant et augeant. Ad ver scripsit tamen nuper Bedrotus timeri bellum contra nos, haud quidem religionis praetextu, sed occupatorum iniuste bonorum ecclesię. Ex Germania quoque Inferiori Caesarius Hedioni significavit tumultus futuros ob ducatum Gelrhię gravissimos, ni deus praeveniat. Mira praeterea narrantur de propheta novo quodam in partibus Burgundię: Pueros vita defunctos excitat, prędicat contra sacerdotum lasciviam, missam extollit tamen. Confluxus est ingens ad ipsum; una concione simul fuerunt ultra quatuordecim millia virorum. Equidem ex his, quę audivi, non possum probare hominem; verum non perdurabit, si talis est, qualem iudico. De universitate vis audire. Reformant hanc iam a decimo anno, et fit subinde deterior. Paulo ante convenerunt et ob eandem causam conscripserunt articulos, e quibus tertius ministerium verbi conatur subiicere universitati. Et quamvis hoc negent strenue, convincuntur tamen ipso articulo. Adsidet his Carolstadius et Wissenburgius, nec solum consentiunt, sed rem ut necessariam urgent (hoc in aurem tibi). Dominus Grynęus, quia sollicitatur ad doctoratum, in pari mecum casu versatur. Secundus item articulus intolerabilis est mihi, qui petit certum in singulos annos reditum. Constat enim bona ecclesiastica defectum hunc oportere sarcire, quod quidem ferre possem utcunque, nisi interim fratribus non esset indigendum extreme. Non potes credere, quanto labore hactenus pro illorum paupertate sudaverim frustra; verum non desinam, postquam novi, quod fit, opus esse satanę ad expellendum evangelium. Hic non pestis, non Turca, non pravę contra nos potentium consultationes reprimere possunt vanum insolentię conatum, tanquam nihil sit agendum nobis aliud nisi de pompa et titulis universitatis. Equidem contra hanc absit ut aliquid tentem, imo iuvi hactenus pro virili et iuvabo deinceps, ut studia sint quam optima, tantum dirigantur in gloriam Christi. Quod quidem dum factum fuerit, satis ero contentus, sin aliter, eiici malo quam ferre. Hęc ita tibi, ut literas lectas protinus discerpas. Quę scis igitur, nescias volo; modo, quid videatur, ante respondeas. Iuramentum doctoratus adeo me cęlant, ut cognoscere nequeam; scio ego autem ad confirmationem regni papistici esse. Sicubi demonstrare potes, fac, quęso, ne diutius istud ignorem. Vale cum uxore et liberis, Pellicano item, Theodoro et aliis. Basileae, 6. decembris anno 38. Os. Myconius tuus. Domino Heinricho Bullingero, praesidi verbi apud Tigurinos, in domino venerando suo.
Gnad und frid von gott dem vatter durch Cristum etc. Min früntlich gruos und alles güots, lieber Meyster Heinrich. Ich lan üch wüssen, das ich deß lips halb kranck bin, aber der sel halb von gnaden gottes trüw ich gott, es stande wol, und bin wol zefriden, dann ich bin von Mellingen gen Lentzburg uß ursach deß gloubens, damit ich by Cristo und sinem wortt möchti bliben, und wil mit siner hilff die angeleitte hand an pfluog nit abziehen. Witter, lieber Heinrich und güotter frund, lan ich üch wussen, das min brüoder von Basel ist in kürtzen verschinen tagen by mir zuͦ Lentzbürg gsin und hatt von minetwegen gehandlett mit denen von Mellingen von deß abzugs wegen, und forderent für den abzüg zweyhundertt gl. Berner wärüng. Aber ich bin nach nit mit ynen uberkommen; aber ich wil sy zefriden stellend, und sol mich oüch kein verlüst oder verlassung deß zittlichen duren um Cristus willen. Ich bin ouch bereitt, um sinet und sines worts willen mit siner hilff noch me ze liden, wo es der will gottes wäre, dann es statt wol, gott sigi lob. Witter, lieber her und frund, so ist min früntlich, ernstlich und trülich pitt an üch, das ir üch züm höchsten wellind unseren brüoder und fründ herJoachim lassen bepholen sin und im helffen, als ir oüch wol mogent, und das best thüon, das er versehen werde, angesehen sin verfolgüng um deß worts deß herren. Dann billich söllend wir unß yren annemen nach der leer Pauli zun Heb. am 10. Deß o sind ingedenck und miner fürbitt. Wo ich und oüch die unseren alle könttend und möchtent semlichs mit unseren vermogen verdienen, wetten wir allzit gern und guotwillig thüon und sin. Der her gebe üch oüch gnad und stercke, das ir trülich und handtlich in sinem wortt mögind fürfaren biß in das end. Wellind oüch den herren für mich bitten und üch lassen bepholen sin, daß er mir gedült verlihe in miner kranckheit deß lips und erhalte under dem crütz. Züoleczt pitt ich üch, ir wellint mich oüch lassen wüssen, wie ir lebind, wie es um üch und by üch stande. Min hußfrow und wir alle lassend üch alle vast grüessen. Grüessend unß üwer hußgsind, und wär üch lieb ist. Lassend unß üch allen allzitt bepholen sin. Der frid gottes sigi mitt üch allen zuͦ aller zitt. Geben zuͦ Lentzbürg, am 13. hornung im 1534 jar. Und grüeßend unß üwer müotter sünderlich, unsere liebe baß. Von mir, Ruodolff Fryg, burger zuͦ Lentzburg, üwer allzitt williger. Dem erwirdigen und wolgelertten herren Meyster Heinrichen Büllinger, predicanten zuͦ Zürich in der statt, minem insünders guotten herren und fründ züo hand.
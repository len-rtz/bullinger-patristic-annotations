Der eersammen und frommen Annen Adlyschwylerin, miner besonderen sye gnad und frid von gott durch Christum. Es hat sich vor ettwas zyten begeben, das du verwhänt hast, ich habe dir ettwas underrycht von wägen diner jugend zuo geschryben, das ich aber do ze mol nitt gethon, und doch wol verston mocht, daß es dir nitt unangenämm. So dann mir ouch gedienet hast, und ich ghein dienst nie unvergulten ließ, muͦst ouch du gewäret werden und jetzund das empfahen, das du ettwan verhofft hast; und welle gott, daß min underrycht vil guͦts by dir würcke. Nimm min dienst imm besten uff und sye die gnad gottes mitt dir. Geben an S. Mathysen tag imm 1528. jare. Der mensch ist zuͦsamen gsetzt vom geist oder seel und lib. Der edler, göttlicher teyl ist die seel, der bronn und ursprung, ouch das wäsen aller menschlichen würckungen, also das wann die seel recht gestalltet ist, dem lichnam und sinen würckungen nützid gebrist. Dorumb es billich ist, daß wir zum ersten anzöugind, wie die seel deß menschen sölle gestalltet sin; wirt dannethin der lib ouch sin vorschrybung haben. So setz jetzund hie am ersten din gedanck uff das ewig und gedenck also: nun wolhin, du sichst, daß nützid uff diser erd ewig ist, ouch der mensch selbs nitt, der den presten und dem todt am ersten und höchsten underworffen ist, dorumb ouch du sterben muͦst. Ist nun ghein ander läben mee dann nun das, darinn wir sind, so sind wir doch die ellendisten creaturen. Es ist aber ein künfftig und besser läben, sicht man ye in allen frommen glöubigen und in Paulo, Hebre. cap. 11. Wie muͦß sich aber der mensch halten, daß imm ein besser läben werde? One zwyfel also: sich halten deß, der untödtlich ist und ein besser läben gäben mag. Der ist der einig gott. Den gott muͦstu dir fürstellen als den einigen, der alles alein geschaffen hab und noch alles in allen verwürck, allmechtig sye, der menschlichem gschlecht wol welle, ouch dir alle dine härle gezellt habe, dich alle zyt und allwäg sähe, dem nützid, ouch die heymlichen gedancken dines hertzens nitt verborgen sye, der alles wüsse, in allen dingen sye, dich dorumb erschaffet habe, daß du inn erckennist, inn für dinen gott, das ist für ein sölich guͦt habist, by dem dines hertzen lust und was du begeerst findist,, dorumb ouch sinen einigen sun Jesum, unseren herren in die wellt gesandt habe, und daß wir inn allwägen imm hertzen tragind, in allwäg und in allenn dingen anruͦffind, an imm alein hangind und imm ouch alein und recht dienind. So hanget man nun an gott und dienet gott nitt mitt sölichem lumpenwerch und affenspyl als aber bisher verwhänt, mitt messen, singen, läsen, lüten, kutten, bschären glübden, klösterenn, bilderen, oppfferen, zieren kertzenbrennen, füllfasten, waffelgebett, zuͦn heyligen louffen, das haar ussrouffen, mitt bapsts, vätteren und consilien satzungen, potten und verpotten, die alle sampt ghein nütz und vor gott ein grewel sind, der menschen verfuͤrnuß und unser gwüssninen hellsche pin. Warer gottes dienst stat imm glouben, hoffen und lieben [1 Kor 13,13]. Warer gottes dienst ist nitt in usseren, sunder vil mee in inneren wurckungen der seel. Durch den glouben und hoffnung hangend wir gar stiff an gott, truwend imm, erckennend inn und ruͤffendt inn an, verharrend ouch, sind dultmuͤtig in allem lyden und danckbar in fröuden; werdent also nimmer gescheyden von gott, thuͦnd es alles in sinem naamen. Wir flissend ouch uns der unschuld vor imm, reingend uns von lasteren, truckend under die begirden, vergoumend die gsicht, meisterend die zungen und thuͦnd alles, das liebhabenden menschen zuͦstat. Darvon Ioannes in siner epistel [1 Joh 2,3ff; 3,11ff; 4,7 ff]. Also flyst sich der recht gläubig, daß er sich täglich bessere, alles unrechten abthuͤye. Er strytet all ougenplick, ist nimmer sicher noch  ruͤwig, dann er weist, wann er glich die bösen unluteren begyrden zertritt, daß die hochfart ze feld lyt, und wann die überwunden, die trägheit da har schlicht. Und so wir ettwan in prästen fallend, daß verruͦchty oder aber verzwyfflen uns anrendt, darwyder muͦß der gloub, das bett und ernst stryten, wie Paulus anzücht zuon Epheseren am 6. cap. [10ff]. Wir müssend aber deren dingen nun wol berycht sin, darzuo uns hilft, so wir flyssig dem wort gottes obligend. Dorumb ein christenliche dochter in der bybly wol geuͤpt sin sol, wann das ist die gschrifft, von deren Paulus sinem Timotheo schript: «Alle gschrifft von gott inggeben ist nütz zur leer, zur straaff, zur besserung, zur züchtigung in der grechtigheit, daß ein mensch gottes sye one prästen, zuͦ allen guͦten wercken geschickt» [2 Tim 3, 16f]. Und zuͦn Römern: «Was uns vorgeschryben ist, ist unser zur leer geschryben, damitt wir durch gedult und trost der gschrifft hoffnung habend», Roma. 15. cap. [4]. Es wil ouch ein besonders haben, die bibly läsen mitt frucht. Namlich ist es not, daß du das läsen anhebist mitt dem gebett, ja ouch mitt dem läsen bettist, daß dir gott din gmuͤt uffthuͦn welle, daß du sinen willen erckennist und durch din läsen gebesseret werdist. Demnach ist zu wüssen, daß ettwelche gwüsse stuck sind, daruff die gantz gschrifft lendt, und das alte testament hept an ann dem pundt, den gott mitt Abrahammen und inn imm mitt allen sinen glöubigen getroffen hat, daß er alein sye das einig guͦt, der schatz aller guͤteren, an dem wir alein hangen söllend und vor imm unsträfflich wandlen [Gen 17,1ff]. Dahyn reychend jetz alle historien, alle propheten. Dise zöugend jetzund an, wie vil unsträfflich vor gott gewhandlet syend, wie sy alein an gott gehanget, inn alein angeruͦfft habend, und wie gott irer gott xin ist, wie er inen zuͦgedienet hat alle noturfft, sy beschirmpt hat, und by dem sy alles funden habend: als Isaac, Jacob, Joseph, Moscheh, Josue, Sangar, Sanson, Jephte, Booß, Samuel, David, Asa, Josaphat, Ezechias, Josias, Ezras, Daniel, item Sara, Rahel, Anna Abigayl, Ruth, Hester etc. Wann nun du söliches lyst, soltu sprechen: O gott, gib mir ouch ein sölichen glouben, daß ich dich ouch für minen gott halte, und du mich also gnädig fuͤrrist. Du lysist in der dochter Hester demuͦt und gotsforcht; also wandlet sy uffrecht und unsträfflich vor gott, dorumb was gott irer gott und macht sy zur küngin. Hie leer du jetzund ouch demuͦt und gots-forcht; wirt dich gott ouch nitt verlassen etc. Die propheten Isaias, Hieremias, Ezechiel etc. leerend ouch nützid anders dann daß man sölle stiff hangen an dem einigen gott, alles alein von imm begeeren und unsträfflich vor imm wandlen. Hie straffend sy dorumb die laster so ruch, als da sind: gricht und recht verkeren, die armen undertrucken, dodtschlahen, hassen, liegen, triegen, hochmuͦt triben, huͦren, unküyschen, eebrechen etc. Du findst ouch, wie ettlich als pharao, Saul, Solomon, Hieroboam, Achab, Joas, item Jezabel, Athalia und ander unrein gelept und sich nitt alein gottes gehalten habend; dorumb sy mitt seel und lib, mitt sampt allem gschlecht verworfen, verdilgget und verdampt sind, das nun dich von lasteren schrecken und vom missglouben abwendig machen sol. Dann Paulus zuon Corintheren spricht: «Sölichs widerfuͤr den alten alles zum fürbild; es ist aber uns zur ermanung geschryben, daß wer sich last duncken, er stand, mag wol zuͦsähen, daß er nitt fall» [1 Kor 10,11 f]. Abraham hat ghein heymwäsen, also Isaac, also Jacob, wie Paulus zuͦn Hebreeren 11. cap. [8ff] und Stephanus in Gschichten am 7 [Apg 7,2ff] züget; er gloupt aber gott und wardt rych. Die kinder von Izrael glouptend nitt, hieltend inn nitt für iro gott, deß blibend sy todt und viertzig jar in der wuͤste in eilend und verdrutz. Imm nüwen testament ist ghein nüwer pundt uffgerycht, sunder erst gwaltig zeigt, das gott unser gott, das ist guͦt und gnuͤgsamme sin wölle. Dorumb hat er sinen sun gesandt, daß der uns das laben gebe mitt sinem todt und urstende. Der heylet alle krancken, gipt ruͦw allen denen, die unruͤwig sind, das ist, er züget mitt siner zuͦkunfft in die wellt, daß gott den menschen wol wölle und gnädig sye, und sy alles by imm findint. Dorumb wann du in den evangelisten lysist, daß Christus alle kranckeyt geheylet hab, so gedenck: das ist der recht artzet, by dem gott find ich gesundtheyt und nitt by Sant Damians lyrennagel! Wann du lysist, Christus hat die todten ufferweckt, so gedenck, jetzund hastu funden, wer dir ein besser läben geben kan: alein gott. Wann du lysist, wie er die sünd gestraafft hat, so gedenck du, daß von sünden abstandist. In der apostlen Petri, Pauli, Jacobi, Ioannis gschrifften oder epistlen wirstu ouch die groß gnad gottes finden und wie alle vollkomne in imm ist, in uns nüt dann sünd, welche Christus mit sinem bluͦt abgetillgget habe und uns geheyssen ein nüwes läben anheben. - Wirst in summa also alles das finden, das dir zuͦ enthaltung diner seel dienet; nitt me dann luͤg, daß dich yemerdar mitt gott uͤbist und nützid anhebist, dorumb zuͦ vor gottes wort nitt gevraget habist. Wann gaast alein mitt dinem guͦtduncken und mitt diner selbs wysheyt zuͦ radt, so fychtet das fleysch dem fleischlichen nach. Wann dann din seel also wol mitt gott verrycht ist und von gotteswort geregiert wirt, so wirt demnach alles das wol gestalltet sin, damitt der usser mensch umbgadt. Hie wirstu nun alles das vermyden, das schedlich ist den tugenden, und alles das annemmen, das ein züchtig dugentrych wäsen pflantzet. Nützid ist aber, das mee unzuchten und untugenden gebäre dann muͤssig gon. Uß muͤssig gon entspringend böse gedancken, demnach üppiger gschwatz, demnach böse gespylischafft, demnach liederliche gmuͤt, daruff ghein schühen heim-licher gsprähen, liebe, und schiffbruch aller zucht, eer und scham. Dorumb das dises alles vermitten blibe, so schüch das muͤssig gon und arbeyt allwäg ettwas, damitt und dich (als ouch Hieronymus heist) der tüfel allwäg mitt ettwas gschäfften beladen, ghein statt find. Wybliche arbeyt ist  spinnen, näyen, wäben, würcken, sticken, zuon zyten schryben und läsen. Mitt arbeyt muͦß man sich begon, und ob man glich also rych ist, daß man sin nützid bedarf, soll man doch allwäg werchen. Es sind ouch heyden gewäsen, die hordtrych, und doch nitt woltend, daß sy muͤssig giengend, die inen ze versprechen stuͤndint. Lartind ire kind maalen, schnyden, die fryen künst, und die dochteren die musick, astronomy und derglichen subtyle sinryche künst, damitt sy von muͤssig gon zügind und bösen fantasyen nitt statt liessind. Also thet die küsch Penelope nützid dann wäben, und behielt irem künig und herren sin eer und zucht, mocht nitt erworben werden von 18 junger fürsten und beharrets doch 20 jar. Besich mir die Sprüch Solomonis am 31. cap. [10ff]. Uppiger oder unnützer geschwätz ist ein so anzügig grooß übel, daß es niemands ussprächen kan, besonders vor jungen zarten hertzen; ist nützid, das wyblicher zucht mee schade. Dorumb sölichs billich ze vergoumen ist. Sölich sind die fablen, meerly von der liebe, von ander derley göuchery und üppgheit, item die buͤler lyedly, die narrenbuͤchlin vom herr Tristrant [!], von der Gismunda von Euryalo und Lucretia, vom Leandro und der glichen. Darvor muͦß man sich wie vor den Syrenen huͤten, söliche ding nitt kouffen, nitt läsen, nitt hören läsen. Es ist ouch die edlist und höchste frowenzucht: stillschwygen und, ob ettliche uppge red von wyb oder man beschicht, die nitt mercken, darzuo nitt lachen noch loben, sust vermeint der grobian oder die grobhartin, sy habe es wol geschafft und ein guͦten schwanck triben. Das stillschwygen soll ouch nitt ein stümme sin, sunder ein maaß deß wybischen klappers oder retschens. Wo man züchtig und frölich vragt, soll man mitt lachendem mund antwurt geben und mitthyn lieblicher und holdsäliger züchtiger reden sin, doch daß es ein maaß habe und ander lüt ouch mögind ze red kummen. Es söllend ouch die perden und gstallten der ougen, deß munds, ja gantzen libs züchtig, frölich und nitt schamper sin; soll alles vorbetrachtet sin und nützid gäch, wann nienerby erckent man das wyb baß dann by der red, by den ougen und libs perden, wo anders wyse lüt sind. Also sol ouch das lachen ein maaß und zucht haben, doch es wirt das alles wolgstalltig werden, wo zucht, eer und scham imm hertzen ist, die alle ding regiere und verbringe. Wo die selb nitt da ist, gwüsslichen nützid anders dann unzucht in allen thuͦn und lhon, oder aber lötige glichsnery, darunter herfür gugget die bosgheyt. Da hilft dann underrycht eben also vil als wann man zuͦ einem unglöubigen sagt: ruͦff gott an und ruͦff inn also an, - und er hat aber gheinen gott imm hertzen. Gspyllschafft ist ouch der grösten verfuͤrnussen eine, dann es nitt ze beschryben ist, worhinder bös gspylen fuͤrind, ja deß, das sich eins nie versähen hette, wirt es liederlich und unverdachter sach beredt. Dorumb du dich wol umbsähen magst, zuͦ wemm dich schlahist. Erkonn vorhin einer gmuͤt, thuͦn und lassen: welche die warheit lieb hat und nitt liecht ist, welche eer lieb hat und das arg hasset, welche züchtig und wolkönnend ist mitt worten, perden, thaten, früntlich, gotsförchtig, dienstbar und demuͤtig ist, zuo deren soltu dich xellen. Solt iren vorgeben, sy in eeren haben, iren dienen, dine gheimnussen gmeinn mitt iren haben; doch so du wilt, daß es niemands wüß, so sags niemands, ouch dir selbs nitt, und ob du schon erfaaren hast, daß dine gespylen verschwygen sind. Noch spricht man: «Was über den tritten mund hinuß kumpt, das blipt nitt verschwigen». Trüw niemands ze gäch 208, erkonn vorhin alle ding und demnach so vertruw dich, so wirst by guͦten gebesseret; wann mitt und by bösen wirt man verkärt [!]. Bishar hastu ein züchtige eerliche gespylen gehept an der Justitien, lug, daß du es allwäg also träffist ist, und wüß, daß ze vil gspyllschafft ouch nitt guͦt ist. Vertruw dir ouch selbs nitt zuo vil; es ist ghein ein-falter ding, das ee betrogen sye und überfuͤrt, dann ein wybsbild. Dorumb soll dir alles das argwhönig sin, das von der juget anggeben wirt und bywhonen, ouch gmeinschafft und zuͦ vil früntschafft der jungen knaaben anetrifft. Die jugedt ist unbedacht, und findt man nitt vil, die betrachten könnind, daß sy keine eer ingelegt, wann sy glich ein so einfallte creatur überfuͤrt. Lassend wybesgeschlecht irer einfallte ouch nitt geniessen, sunder sind nun daruff geneigt, daß sy vil betriegind. Daruff setzend sy all iren gedanck und bruchend allen betrug mitt suͤssen glatten worten, hohen verheyssen; dorumb man sich hie wol goumen muͦß. Also sol ouch nitt die kleinst sorg einer christenlichen dochter sin, daß sy huslich und radtlich sye. Und durch das huslich sin verstond wir nitt gytig sin, sunder ein rechte sorg tragen über die ding, darüber sy von elteren ze verwal-ten gesetzt wirt, oder aber, so sy selbs für sich huß halt, nützid ze unnutz verthuͤge, nützid versume, nützid verderben lasse. Dise sorg soll nitt ein unruͤw sin, sunder sy wirt groß gnuͤg sin, wann sy uff nachvolgende stuck grünnt. Zum 1. mustu dir selbs ingeben, wie nötig sin ein ellend ist, und also vil haben, das du ouch mögist einem anderen helffen, ein tugend. Dorumb du dich der maassen stellen wellist, daß du nitt nötig werdist. Also muͤst jetzund zum anderen eigentlich betrachten was du habist ingon, und versähen, daß din ussgeben nitt grösser werde dann das innemmen. So wirst dann hie der regel geläben, so da lut: «Du muͦst dich strecken, darnach dich weist zuͦ decken». Item: «Du muͦst nitt achten, was du gern hettist, sunder weß du nitt wol mögist embären». Also wirt dir alles unnötig ding erleyden und nützid krämlen, nützid ussgäben, es sye dir dann notwendig. Zum trit-ten muͦstu ouch uff einem haller halten und ghein ding so unnütz achten, deß man nitt ettwan an einem ort gebruchen mög. Das wirt dann wol das güden vertryben. Zum vierden eigentlich sähen was ander lüt und dich ettwan genützt oder ze schaden bracht habe; dem selben volg dann hinnach oder huͤt dich darvor. Zum 5. muͦst allwäg mitt dir selbs und ander lüten guͦter rechnung sin, gern bezalen, nützid uffschlahen, doch noch vil lieber nützid entlechnen, so wyt und es xin mag. Zum sechsten muͦst alles, das du wol mitt dir selbs ussrychten kanst, ander lüten nitt empfelhen, und ob du inen schon ettwas empfilchst, soltu doch yemerdar zuͦsähen etc. Wann du nun daruff sähen wirst, recht husslich werden und gwüsslich nüt lassen ze verlieren gon, doch vorbehalten, daß man sich nützid rüwen lasse, was zuon eeren und notdurfft ghört; wann wo das nitt, so were es ein lötiger gyt und wuͤst, ja recht hutzinger lempenwerch. So sicht ein verstanden gmuͤt wol, was zuͦ eeren dienet und wie vil man da geeben und anderschwo inhalten söll. Wo ghein vernunft ist, da spricht man: «Butzen söllend nitt gellt haben». Wo gyt ist, gadt es nitt anders, dann wann einer ein suͤsse harppffen hat und sich mitt iren nitt belusten darf, sy imm kasten verderben last. Radsamme ist nitt die kleinst gaab der recht wolkönnenden döchteren. Die lygt nun an einem herrlichen frölichen gmuͤt. Wann wir sähend, wie die schwermuͤtigen Grädy dorffnepper by inen selbst unradtsam und gar nitt unglich den süwen sind. Wo aber ein frölich adenlich gmuͤt ist, da mag es gheinen unradt dulden und sicht eigentlich, daß alle ding mitt ordnung und zuo siner zyt beschähend Dise zwey ding sind in der radtsamme die obristen. Da stellend sölich döchteren all ire ding an ire örtlin, wie die bygly lassend nitt eins hie, das ander dört liggen. Da mögend sölich gheinen wuͤst, ghein unsubere dulden, es muͦß inen alles glitzeren; habend die stunden ußgeteylt, darinn sy yedes thuͦnd, und lassend ghein zyt one frucht fürschynen. Fuul dörpplechtig düppell troumend und schlafend mee dann sy läbend. Yhen aber sind hurrtig, thuͦnd alle ding mitt fröuden und mitt halber arbeyt, sind ouch schnell, so man yhen bedörffte, mitt einem hangenden wagen ze reychen und fuͤrren, wo man sy haben wölte. An essen und trincken ligt ouch nitt wenig, dann überfüllen und schlöünen ein grooß laster ist und besonders grossen schaaden der wyblichen zucht gebirt. Wo versoffen wyber sind, die sind schon verckoufft. Ein züchtige dochter soll zuͦ not-wendigheyt ein notdurfft und gnuͦg essen und trinckenn, nitt daß sy mee entzünt werde. Dann man das bulfer nitt darf ins strow ze legen, wann es sust nach bim füwr ist, es kumpt wol one das bulver an. Es soll sich ouch ein fromme dochter huͦten vor seltzamen wynen, vor frömbdlendigen schlecklinen; wann die selben den seckel leerend, den buch und rachen übel wennend, daß ers hernach mee haben wil, gott geb wo ers näm. Daruß entspringt dann aller unradt, schand und laster. Der kleydung halb ziert ein wybes bild nützid baß dann einfaalte, eerbere, landtbrüchige kleyder. Aber also zerstucket, zerstoossen, zerhowen, zerspeert und wiegsam kummen uff frantzösisch, italienisch, niderlänsch, hispangisch hört uff den graaben. Wann sind sy nitt feyl, was dörffend sy dann deß gspeers, worumb kummend sy nitt wie ander fromm lüt? Sammet, dammast, carmisin syden, scharlat, schamlot lyt baaß in India, Meiland und Hispalen, stat vil baaß dem krämer an imm gaden, dann einer frommen dochter vor wysen gläubigen lüten. Müssend die usseren ding zieren und köuffig machen, so gadts den guͦten meytlinen znacht,, wann sy sich abzühend, wie der kräyen in Aesopo; die hat sich ouch mitt frömbden fäderen besteckt und wollt ouch dem pfawen glich sin, do aber yetlicher vogel sine fäderen widernaam, do stuͤnd die arm kräy und was nüt dann ein arme schwartze kräy. Welche gotsförchtig, eerbar und züchtig ist, die ist recht hübsch, kan ouch hübschlich thuͦn. Welche das nitt, die ist ein holtsbock, und ob sy schon in mitten einer syden ballen steckte. Besich Paulum 1. Timoth. 2 [2ff] und Petrum 1. Petri am 3. cap. [1ff]. Wann aber die dochter uff iro alter kumpt, daß sy empfindt, ob sy iren anfechtungen herr sin mög oder nitt, so danne mag sy sich der jungckfrowschafft oder in den eestand ergäben. Hat sy ein so reines hertz, daß sy der welltlichen dingen gar nützid achtet und wenig, ja gar ghein unruͤwen hat, so hat sy die gaab der junckfrowschafft, soll sich doch wol mitt allen dingen wie obgemellt huͤten und «ob sy stat, sähen, daß sy nitt fall» [1 Kor 10,12], nitt hochmuͤtig werden und gott recht dienen. Hat ir aber gott nitt geben ein sölich hertz wie obgemellt, soll sy, zuͦ verhuͤten alle schand und schmach deß tüfels, irs fleischs und der wellt, sich vereelichen; doch hie zum höchsten und flyssigosten sorg haben, daß sy sich also vereeliche, daß sy zuͦ seel und lib nitt verwende. Und zum höchsten soll man nachvragen fromgheyt, gotsforcht, eer, zucht, sorgsamme, ob der knaab frydlich und ghand-sam sye, ob er ein wuͤterich, ein spyler, suffer, huͦrer, balger, ob er verthuͤgig, oder hushaben könne, ob er sin gsellschafft by guͦten frommen suͦche, wie er sich vor gehalten habe, was sin wäsen und hantierung sye, ob er ouch früntlich und vernünfftig sye. Dann die ee denocht also vil muͤy und anxt hat, das ein fromme dochter nitt erst bedarf, daß sy über alle sorg ein unvernünftigen fyendseligen hund imm huß habe, von dem sy ruch angeschnerzt und weder trost, fröud, noch lieb habe, ja der nitt wüsse, was einer frommen frowen zuͦhöre, ja ouch vermeine, er sye von imm selbs hie, und dorumb das arm wyb verdutzen und gar niener für haben sölle. Welche aber die junckfrowschafft, die hohen gaab von gott empfangen habend, dörffend deren sorgen nitt. Dorumb ich jetzund mitt kurtzen anzeichnungen verhandlen will die meinung Pauli 1. Corinth. 7. cap. von der junckfrowschafft. Der schript also: «Von junckfrowen aber hab ich ghein gebott deß herren; ich gib aber einen radt oder entscheyd, als der barmhertzigheyt vom herren erlanget hab, darzuo daß ich trüw sye» [1 Kor 7,25]. Paulus spricht, Christus Jesus habe nützid gebotten von der junckfrowschafft, dann man gar nützid darvon in evangelisten findt, one alein imm Evangelio Mathei am 19. cap. [11ff] spricht er, daß nitt yederman iren fähig sye. Ouch by den patriarchen, propheten und heiligen deß alten testaments ist sy nitt besonders vil gelopt, ja die dochter Jephte beweynet ihre jungfrowschafft, dann es nitt lobes wert was, one kind und usset der ee one frucht absterben. Hierumb were S. Hieronymus wol ein wenig bescheydner xin in sinem schryben, darinn er nun zevil der jungfrowschafft zuͦgipt; dem ouch nachgevolget sind die unreinen münchen und göuchischen kräntzlin macher, habend vil getäperet und vil züchtiger jugend zuͦ nüti gmacht. Der heylig Paulus der faart recht da har, last das gepieten und trengen ston, wil ein fründs radt geben. «So schetzen ich nun, daß sy guͦt sye von wägen der gegenwyrtigen anxt und not, also daß es jetzund guͦt ist, der mensch blibe also» [1 Kor 7,26]. Guͦt nempt hie Paulus fuͤgcklich, komlich, wie imm Ersten Buͦch Moscheh am 2. cap.: «Es ist nitt guͦt, daß der man alein sye, wir wellend imm einen ghülffen oder xellin machen» [Gen 2,18]. Heist hie «es ist nitt gut»: es fuͤgt sich nitt, soll nüt. Das zeig ich dorumb, daß man nitt uß missverstand deß wörtlins «guͦt» guͦte werch der junckfrowschafft zuͦlegen welle, das aber das gmüt S. Pauli nitt ist. Er spricht, daß die junckfrowschafft alein dorumb fuͦglich sye, daß sy den menschen viler not und angst entladet, die er inn der ee erlyden muͤste. Ist also nitt deß geists, gloubens oder dappffergheyt halben die junckfrowschafft besser dann die ee, sunder alein usserer ruͤwen halb; wann die junckfrowen nitt muͤssind kinder gebären, säugen, radtsammen, sorghaben, hushalten, unwärd vom man innemmen, vil truren, ettwan gschlagen werden etc. So man nun uff die dultigheit und werch sähen oder dise ding sölte mitt dem verdienst messen, so were der eestand heyliger dann der muͤssig ruͤwig jungfrowstand. «Bist aber diner hussfrowen verbunden, so scheyd dich nitt; bist aber ledig vom wyb, so wyb nitt!» [1 Kor 7,27]. In Corintho warend ettlich lüt, wie sy noch hütby tag vor handen sind, die, so bald und sy die muͤy der ee empfundent und darby hortend, wie reinigheyt aller nöten entluͤde, woltind sy einswägs druß schlüffen. Spricht Paulus: nein, hastu sy genommen, so behalts; als sölte er druff sprechen: was bsindtest dich nitt vorhyn! «Wann du ledig bist, dann so luͦg und blib fry» verstat allwäg: ja so du hast die reinigheit. Sust so tringt der vorder spruch: «Es ist besser zur ee gryffen, dann geprennt werden» [1 Kor 7,9]. «Nimpstu dann schon ein wyb, so hast nitt gesündet, und wann die dochter mannet, hat sy nitt gesündet» [1 Kor 7,28]. Sidmal er geredt hat: «bistu ledig vom wyb, so wyb nitt», drauß man hette mögen schliessen: so ist doch die ee bezie-hen unrecht, antwurt er: nein, sunder es ist knaaben und döchteren fry und one sünd. Dorumb ye volgt, daß der bapst mitt sinen münchen das volck verfuͤrt hat. Die münchen sprachend: die junckfrowschafft verlieren ist sünd. Und Paulus spricht: ein man nemmen ist nitt sünd. Dorumb soll man verston: in der ee verlieren; sust ist es ein grosse sünd, wie Paulus zuͦn Hebreieren spricht: «Loblich und eerlich ist vor allen menschen die ee, und die eelichen werck one sünd, aber die huͤrer und eebrecher wirt gott verdamnen» [Hebr 13,4]. Sich, und wann man sust ghein geschrifft hette wider die klooster glübden und münchischen fablen, werend die nitt starck gnuͤg alein? «Doch so werdent sölich ettwas engsten am fleysch erlyden; ich kans üch aber nitt alles erzellen» [1 Kor 7,28]. Das ist alein dorumb die jungfrowschafft ein fürderling hat: hie ist ettwas engsten, sorgen und zuͦfallens, wie obgemeldet ist. Doch so schadet das alles dem geist nützid, und muͦß der mensch alein am fleysch und von ussen erlyden. «Daruff sag ich das, lieben bruͤdern, daß die zyt eben kurtz ist; dorumb man imm nützid anders thuͦn kan, dann welch wyber habend, söllend sin als habend sy gheine, und welche trurend, als trurtend sy nitt, und welche fröudt habend, als habend sy ghein, und welche kouffend, als söltend sy es nitt besitzen, und die diser welt gebruchend, als gebruchtends iren nitt; dann das wäsen diser wellt hinfällt. So wölte ich gern, daß ir nitt engstig und anfechtig werind» [1 Kor 7,29 f]. Wie er den eelüten vorgesagt hat, sy werdent ettwas erlyden, also tröstet er sy hie widerumb, damitt und niemands, so vilicht die reinigheit nitt hette, doch ab dem eestand erschuchte, und spricht also: Ob man nun schon ettwas erlyden muͦß man doch eben das betrachten, das es nitt lang weret, sunder allwäg ettwas lab und fröud darzwüschend kumpt; wie wol man ouch uff das selb das hertz nitt setzen muͦß, nitt uff das wyb, nitt uff fröud, nitt uff das die welt sicht, und nitt ze vil ze hertzen setzen, ob schon ettwas truren inryst. Dann aller welt pracht vergadt, wir sterbend ouch, die seelen läbend aber. Dorumb, spricht Paulus, muͤssend wir in denen dingen nitt verzagt noch ze vil angestig 403 sin. «Welcher usset der ee ist, der trachtet denen dingen nach, so deß herren sind, wie er dem herren gfallen mög; welcher aber gewybet hat, ist sorgfeltig in denen dingen, die der wellt sind, und wie er sinem wyb gfallen mö-ge. Sind also ouch dise zwey, ein wyb und ein dochter, nitt glich gesinnet. Die noch nitt vermächlet ist, trachtet denen dingen nach, die deß herren sind, daß sy rein sye von lib und geist oder seel; dargegen welche vermechlet ist, trachtet weltlichen dingen nach und wie sy irem man gefallen möge» [1 Kor 7, 32-34]. Es spricht S. Paulus, die junckfrowschafft sye ouch deshalben höher dann die ee, daß sy das hertz gar gott gipt, das nun in der ee nitt also wol gesin möge, sittenmal ettwas sinnes wir ouch legen muͤssind uff das welltlich. Und sölchs zöugt er mitt vil worten an, setzt beyd stend gegen anderen, und ist doch die, so anzeygt, die summa: Nitt dorumb, daß du vermeinen wellist, es sye sünd, dem man gern wellen gfallen und liebe zuͦ imm suͦchen; dann zum Tito am 2. cap. [3ff] spricht er zuͦn alten muͤtern oder wybren, sy söllend sölchs leeren die jungen frowen. Dorumb du abermols sichst, daß der gräd dorumb die jungfrowschafft höher ist dann die ee, nitt besonders übertrifft. «Das alles hab ich gesagt, das ir das fuͤglichest annemmind, und nitt daß ich üch einen strick anlege, sunder das ir dem nach volgind, das eerber ist und üch wol anstat, und daß ir dem herren styff und unabzogen anhangind» [1 Kor 7, 35]. Summa summarum das ist der recht houpt artickel, daruff sich der gantz radtschlag Pauli lenden soll. Also spricht er: Das alles hab ich üch fürgeschlagen, nitt daß ich üch weder zur ee oder zur junckfrowschafft zühe. Es stande zuͦ üch hyn, welches ir annemmind, so ferr daß ir allwäg handlind das eerlich sye, üch wol anstande und vom herren nitt zühe. Empfindst in dir selbs macht dines hertzens, daß du recht rein also bliben magst 415 und dich die begirden nitt hinderind, dann daß du allwäg an gott sinnen magst und dich der wellt gar nützid annimpst, so blib, gefalts dir. Wo dich aber din begirden anderschwo hin lartind sinnen, so zugend sy dich von gott, da huͤt by zyt und ergib dich der ee; hastu nitt gesündet und din begirlichen sinn ein wenig getempt. Das ist der sinn Pauli und sin meinung von der jungfrowschafft. Nun so were wol not, das ich jetzund ouch schrybe vom eelichen stand, diewyl es aber ein langer handel ist, ich zyt und muͦß jetz ze mol nitt hab, wil ich dir zuͦ dienst hie ein copy anschryben deß, das ich vor anderthalbem jar uß anforderung und bitt zuͦgeschryben hab herren hoffmeister ze Künigsfelden in den 127. [128.] Psalmen, eben zuo der zyt, als ich ettlichen frowen antwurtet, ob man fry möchte das klooster verlassen. Hast vilicht ouch der selben geschrift ein copy geläsen frow Justitien zuͦgeschickt. Kurtze usslegung des 127. Psalmen: Wie wol der 127. Psalm gheinen tittel hat, darinn man erlerne, welcher prophet inn geschryben habe, so ist doch die art und der geist, ouch all eigenschafften Davids daa, daß ich achten, David der künig habe inn beschryben. Summa deß Psalmen ist dise: der prophet singt die glückseligheit eines yeden gotsförchtigen menschen, wie inn gott nitt verlasse, sunder mitt allem guͦten überschütte. Jetzund lut der Psalm also: «Wol dem, der den herren fürchtet und uff sinen wägen wandlet! So du die arbeit diner henden essen wirst, wol dir, gar guͦt dir! Din wyb wirt sin wie ein fruchtbare wynräb in dines huses wenden. Dine kinder wie die ölzwyg umb den tisch harumm. Sich, daß also der man beraten wirt, der den herren fürcht. Der herr von Zion wirt dich beraaten, daß du Hierusalem sähen wirst in guͦtem alle tag dines läbens. Und sähist dine kins kinder. Frid über Izrael!» Hie muͦstu nitt achten, ob du nitt grad alle wort deß Psalmen also findst inn truckten disen glich ston. Wann wie ich in der Epistel zuon Corintheren von der jungfrowschafft mich geflyssen hab, daß ich es eigentlich uß dem griegschen, in welcher spraach Paulus geschryben hat, vertolmetschete, also bin ich hie dem hebreischen gevolget, dann David hebreisch geschryben hat, und gheiner weder latin noch tütsch. Jetzund aber wöllend wir einen verß nach dem anderen usslegen. «Wol einem yeden, der den herren furchtet und uff sinen wägen wandlet!» [Ps 128,1]. Das ist die summ deß gantzen Psalmen, daß der gotsförchtig von gott dem herren nitt verlassen wirt, sunder wol beraten. Hernach in den anderen versen legt er mit mee worten uß, wie inn gott werde beraten. Was ist aber, den herren fürchten oder uff sinen wägen wandlen? Gotsforcht ist nitt ein pinliche sorg und erwarten eines schreckens, sunder ein hertzliche liebliche sorg, daß wir gott allwäg gfallind, und ein brünnender flyß, daß wir imm nützid widerigs thuͤgind: 1. Ioan. 4 [18ff]. Welche ein söliche sorg und liebe zuͦ gott tragind, die blibend und wandlend uff gottes wägen: luͤgend flyssig was sy gott heysse, und dem selben kummend sy nach, achtend nitt was sy selbs guͦtduncke. Die ungotsförchtigen achtend nitt hoch, ob sy schon gott nitt gfallind, dorumb achtend sy gottes potten nitt und wandlend in iren wägen, thuͦnd was sy guͦt dunckt. Byspyl. Es stat geschryben: «Flühend die unchüyschheit und heyligend üwere lichnam», 1. Corinth. 6 [18]; 1. Thessalo. 4 [3]. Das hört der gotsförchtig, sicht gottes willen, hept von stund an uff und gadt in disen wäg gottes, haftet jungfrowschafft, oder aber vereelichet sich, unangesähen, ob schon ettwas truͤbsals vorhanden; dann er sicht, daß das der wäg gottes ist, sin gheyß und gepott, es koste was es welle. Aber der ungotsförchtig hört das gheyß gottes ouch, thuts aber dorumb nitt, dann er wandlet nitt uff gottes, sunder sinen wägen, und dunckt inn guͦt sin, der sachen muͤssig ze gon und unruͦw nitt uff den halß ze laden; so doch ein guͦts lähen besser sye dann ein böses eygen. Wie aber yhene vom herren gesägnet werdent, also werdent dise geplaget mitt plindtheyt, unzucht, verruͤchty, schand, laster und ze letst mitt dem ewigen todt; dorumb inen hie lieber xin ist ein kurtze zytliche fröud und ruͦw, - wie wol ouch die selb nitt vast rüwig - dann die ewig seligheyt. «So du die arbeyt diner henden essen wirst, wol dir, gar guͦt dir!» [Ps 128,2]. Der ungotsförchtig tringt nun uff grooß huffen gwunnens guͦt, dorumb sy nitt dörffind vil not ze tragen. Der gotsförchtig aber hat ein lust und fröud an dem guͦt, das er selbst gewünt mitt gott (oder ouch mitt eeren ereerpt), dann er wol weist, daß gott und glück dar-by ist. Und in der arbeyt der henden wirt ghein andere eerbere hantyerung ussgeschlossen: nitt der fuͤssen, nitt deß verstands. Wann man nitt alein die grooben arbeyten haben muͦß, die mitt henden beschähend, als burenwerck, handtwerck, sunder ouch die regierend und fuͤrrend. Das alles sicht man wol in Paulo, 1. Corinth. 12. cap. [12ff], wie mancherley empter sind und daß «ein arbeyter sines lhons wertt ist» [1 Tim 5,18; Lk 10,7]. Das ist aber lasterlich, wellen ander lüten überlägen sin, uß ander lüten guͦt läben und ghein gmein ampt haben, ouch nützid nützen, als byshar das münchenthuͦmb und ein teyl deß üppigen adels, und zuo unseren zyten die töuffer. Welcher nun ein recht gotsförchtiger ist, der luͦgt, daß er werche und sin ampt flyssig versorge, darzuͦ er von gott verordnet und von menschen gesetzt ist. Hat gheinen schühen, daß imm ettwas presten werde, dann der gott, der allmechtig ist und nitt liegen mag, der spricht: «Wol dir, gar guͦt dir» [Ps 128,2], ja er welle imm sin arbeit wol erschiessen lassen, und Mathei am 6: «Uwer vatter weist was ir bedörffend, ee dann ir inn bittind. Oder wer ist under üch, der sich einer eln lang machen mög, und ob er schon vil sorget? Worumb sorgend ir dann für spyß oder kleydung? Der mornnerig tag wirt sich wol selbs begon. Es ist gnuͦg, daß ein yeder tag sin besondere arbeyt und muͤy hat» [Mt 6,8; 27 f; 34]. Als sölte er sprechen: du darfst nitt erst vil sorgens und gnagens darzuo, nitt mee dann luͤg, daß du arbeytist; gott wirts wol ordnen. Der selb hat ouch ee und wir geschaffen wurdint verordnet in anfang, weß wir geläben wurdint. Er ists, der alle gschöppfften erhallt und spyst: Psalmo 103 [104] und 137 [138]. Besäch man das byspyl deß gotsförchtigen Jacobs imm Ersten Buͦch Mosy am 29., 30. und 31. cap. Der hat nützid dann sinen eignen lib, weder ligends noch faarends guͦt, er dienet aber und arbeytet mitt trüwen, und ward mitt der zyt uß der massen rych. Wir könnend nitt innet 3 tagen landsherren werden. Thobias spricht zuͦ sinem son, Thobie am 4. cap. [23]: «Fürcht dir nitt, min sun, wir muͤssend hie ettwan in armuͦt läben, denocht werden wir vil guͤtern haben, alein wan wir den herren fürchtind, uns huͤtend vor der sünd und recht thuͦnd.» Item Psal. 33 [Ps 34,9-11]: «Sehend, wie früntlich der herr ist. Wol dem, der uff inn vertruwt! Fürchtend inn, sine heyligen; dann die inn fürchtend, habend gheinen mangel. Die rychen muͤssend not lyden und hunger haben, aber die den herren suͦchend, habend gheinen mangel an einicherley guͤtern.» Item Psal. 111 [Ps 112,1-3]: «Wol dem, der den herren fürcht, der groossen lust an sinen gepotten hat! Deß kinder werdent gwaltig sin uff erdenn, dem gschlecht der uffrechten wirt es wol gon, Rychtumb und die völle wirt in sinem huß sin, und sin grechtigheit bliben in ewigheit.» Item S. Paulus zuͦn Hebreeren amin 13. cap. [5f]: «Üwer hendel söllend sin one gyt söllend üch an dem lassen vernuͤgen, das ir habend; dann der herr hat gesagt: «Ich wil dich nitt verlassen, noch versumen» [Dtn 31,6], also das wir jetzund fry sagen mögend: «Der herr ist min helfer, und ich wil nitt sorgen, daß mir ein mensch ützid thüge»» [Ps 118,6]. Das sind alles starck und häll verheyssungen gottes. Gloubstu nun und bist gotsförchtig, wol dir, so hast grosse ruͦw, und wirt dir wol gon! Gloubstu es nitt, denocht wirt er sich nitt lougnen gegen sinen glöubigenn; dann ee muͤste hymel und erden zamen fallen, ee dann ein buͦchstab viele von gottes wort und nitt waar wurde [Mt 5, 18; 24,35]. Du aber wirst in unruͦw und hartseligheyt blyben, wirt dich nieneran benuͤgen, wirst also in mitten dines golds die grösten armuͦt lyden. Dann es spricht der wyse Solomon in Sprüchen am 10. cap. [22]: «Der sägen oder die fry gaab deß herren macht rych, one unruͦw.» Und am 15. cap. [169]: «Wenig guͦts mitt der forcht gottes ist besser dann ein grosser schatz mitt böser gwüssne, und ist vil besser ein schüsslen mitt muͦß one unruͦw, dann ein gmesteter ochs mitt unruw» etc. Christus spricht Math. am 6. cap. [33]: «Zum ersten suͦchend das rych gottes, und demnach wirt üch das ander huffecht zuͦfallen.» Es wirt ouch hie gar gheinen rymen haben, daß du vermeinnen wöllist, gott werde dir geben, daß du muͤssig gangist und imm luͦder ligist, oder alle spyl ushalten, alle wirtswend beschyssen, all nacht durchwachen und wuͤlen wellist mitt aller liechtfertigheyt, mitt dantzen, rennen, huͦren, eebrechen und zuͦtrincken. Da wirt gar nützid uß. Also schlecht gern das guͦt uß, das junge lüt under handen habend und schon gwunnen ist, daß sy vermeinend, es bedörffe gheiner sorg. Da bricht der man daussen die kruͤg und hefen, und lyst das wyb diewyl daheymen die scherben uff. Da ist dann ghein gott, ghein eer, ghein zucht, ghein frucht, ghein ruͦw, ghein lieb, sunder haß, tüfel, gifft, gaall, schlahen, schelcken, kratzen und schenden. Daby verdirpt lib, eer, seel und guͦt; ist nitt ein menschlich, sunder tüfelsch läben. Wo es recht soll zuͦgon, da muͦß gotsforcht, sorg und arbeyt sin, - wie der prophet hie heyter usstruckt. Man kan ouch hieruß ermessen, was deß rechten gotsförchtigen eemans pflicht sye. Die: arbeyten, sorgtragen, das huß versähen, alles verordnen, nützid ze unnutz verthuͦn, demnach ouch das wyb früntlich underrychten, wie sy  yeden dingen thuͦn muͤsse; wann wie man niemands dann alein dem hyrten die schuld geben kan, wann das schaff unradtlich ist und rüdig, also ists deß mans schuld, wann das wyb nützid kan. Er ist iro houpt, sol sy züchtigen. Da muͦß man by zyten und by der jugend eigentlich in das spyl sähen; wann so das alter kumpt, und man dann erst sicht, daß man verfaaren, ist demnoch ghein hoffnung der besserung. Demnach soll der man das wyb in eeren halten, iren vorgeben als einem schwachen gschirr, sol ir behilflich sin, sy lieb und werd halten, ja sy nitt minder lieben, dann sich selbs, mitt iren alle ding gmeinn haben, in kranckeyt mitt iren truren, sy in widermuͦt trösten, also mitt vernunfft by iren lieblich und früntlich whonen. Also hat uns S. Peter geleert 1. Petri 3 [7] und Paulus Ephe. 5. cap. [25ff]. Das thuͦnd nun die gotsförchtigen, die unsinnigen hachen aber sprechend: Sy muͦß mir dienen, ich seche sy nitt an, was wolt ich iren sust deß unflaats; man muͦß sy nitt ze meisterloß zühen, den bengel herfür suͦchen und gen Knüttlingen fuͤrren etc. Wiewol ouch ettliche böse wyber sind, die grosser huͦt und straff bedörffend; die söllend aber beschähen mitt vernunft zur besserung. Doch wirt jetzund ouch von wybren volgen. «Din wyb wirt sin wie ein fruchtbare wynräb in dines huses wenden» [Ps 128,3]. Diß ist der ander sägen eines frommen gotsförchtigen mans, daß imm gott der herr ein fin tätig huslich wyb zuͦschaffet, und verglichet der prophet ein eerlich ratlych wyb einem fruchtbaren wynstock, ja einer räblouben vor einem huß; die sind gwhonlich fruchtbarer und schöner dann ander räben. Also daß deß propheten 506 meinung ist: gott wirt dem gotsförchtigen ein sölich wyb zuͦstellen, das glich wie ein räb vollen truben hang-get und lieblich ist anzuͦͦstellen; also wirt das wyb flyssig zesamen halten und ein hübsch guͦt samlen. Das sähend wir jetzt zuͦ unseren zyten, daß kurtzumb die husseeren nützid söllend, darinnen nitt hantliche dappffere wyber sind. Der man bringe ze eeren wie vil er welle, ist das wyb versoffen, unradtlich, unkönnend, so ists alles verloren; wann es vil grösser ist, zamen bhalten und recht können bruchen, dann gewünnen. Doch mag ein man, der rechtsinnig ist, vil ze wägen bringen, und ein gehorsam gfölgig wyb vil schaffen, also daß eins dem anderen loost, volgt, hilft, straaff annimpt. Wo aber yetlichs sin wäg wil und ghein vernunfft, «da suͦcht man», als man spricht, «die guggerlen, und findt zeletzt ein leren haaffen». Solomon schript in sinen Sprüchen am 31. cap. von dappfferen gotsförchtigen wybren also: «Welcher ein frommes wyb finden könte, die selb wer kostlicher dann ghein edel gestein. Das hertz iren mans last sich uff sy, und am husradt wirt ghein mangel sin. Sy handlet wullis und lynis, und hat lust, ir werch ze triben, und ist glich eines kouffherren schiff, das von wytnuß har sin brot bringt. Sy stot ze nacht uff und bereytet dem hussgsind spyß und den diensten iren lhoon. Sy empfindt, wie nutzlich iro handtyerung ist, dorumb sitzt sy ettwan gantz nächt durch. Leyt ir hand and kuncklen und treygt die spyllen. Gipt den armen und ist behülfflich den dürftigen. Iren mund thuͦt sy wyslich uff, und suͤß, ouch holdselig ist iro red» etc. [Spr 31, 10f. 13-15. 18-20.26]. Dorumb spricht der selbig wys man: «Welcher da nimpt ein eewyb, der thuͦt ein guͦts, und wirt wollust empfahen von dem herren», Proverb. 18 [22]. Man kan ouch hieruß ermessen, was deß wybs pflicht  sye, namlich trüw und liebe am man halten, husslich, sorgsamm und radtlich sin, den man nitt mitt bösen worten überschütten, fetzen, käderschen, bläyen, holtz bocken und unfrüntlich, unvernünfftig sin, sunder lieblich, frölich und hertzlich sin, dem man in allem rechten und eerbaren gfölgig, dann der man von gott zum herren gsetzt ist, nitt das wyb. Dorumb S. Paulus spricht: «Ir wyber, sind underthon üweren mannen» [Eph 5,22]. Doch söllend ouch die man nitt desse vergessen, das hinnach volget: «Ir man, liebend üwere wyber und sind nitt bitter gegen inen» [Eph 5,25; Kol 3, 19]. Das wyb sol ouch züchtig sin, demuͤtig, dultig, soll kinder erzühen, so iren die gott gipt. Darvon läsend 1. Timotheum 2 [8ff] und 1. Petri 3 [1ff]. Ist also deß wybs pflicht, daß sy ghorsam, fromm, huslich und früntlich sye, in glouben, liebe und unschuld mitt züchten wandle. Die truͤbsal, so in der ee, ist ouch nienan also grusam als man macht; wann thuͦt man imm recht, so ist imm recht. Wo vernünfftig lüt sind, werdents nitt vil zangs, spans oder truͤbsals haben. Wo aber jugendt ist, unvernunfft und wenig gotsforcht, darf nun niemands dencken, daß daa die hell nitt sye; sy leydent und pingend ein anderen selbs, und wann inen dann ettwas truͤbsal von gott uffgeleyt wirt, erckendens sy es nitt, sind unlydig und habend die hellschen unruͦw. Wo aber gläubig lüt sind, thuͦnd einanderen das inen lieb ist. Leyt dann gott ettwas truͤbsals uff sy, so erckennend sy es, sind dultig, helfend einanderen die burde tragen; so doch under den ungotsförchtigen yedes den unfaal vom anderen haben wil. So wüssend die frommen, ob sy schon in ettwas truͤbsal sind, daß es also sin muͦß, also von gott geordnet ist, und sy imm willen gots läbind. Das bringt nun inen ein sölichen trost, daß sy mitt zevil leyds nitt mögend überfallen werden. «Dine kinder wie die ölzwyg umb dinen tisch harumb» [Ps 128,3]. Das ist der tritt sägen eines frommen gotsförchtigen mans: gott wil imm züchtige schöne kind geben. Es ist aber das ölzwyg schön anzuͦsähen, gar guͦt ze biegen und zühen, ouch voller frucht. Dorumb verglicht er imm die kinder, die hübsch sin werdent, sanfftmuͦt, guͦt zuͦ zyhen, und umb deren willen gott den elteren ettwan grosse rychtumb zuͦ sendet. Das ist nun ein grosser sägen und ein selig ding, ja ein göttlicher, lieblicher, fröudenrycher trost, anesähen din eigen fleisch und bluͦt also schön und züchtig, ja wolgezogen vor dir herumb gon und früntlich gen dir sin, ouch ein zyer und lob des allmechtigen gottes. Das habend die alten gewüst, und dorumb für unloblich gehept, one kinder sin. Liß imm Ersten Buͦch Samuelis am 1. cap. [1ff], wie sich Anna also übel geheb etc. Und Christus spricht: «Lassend die kindlin zuͦ mir kummen, dann iren ist das rych gottes» [Mt 19,14]; und unsere münchen und nunnen habend ein sölichen grewel ab kinden gehept, sind doch nitt wert xin, daß sy söltind deß verachtesten schwinhyrten kind in die arm nemmen. Es ist ein edler schatz, ein gaab gottes, darby grooß glück und heyl ist. Es wirt ouch hierinn das kinderzühen vergriffen, von dem ich besonders ein buͦch geschryben hab, und hie ze lang were eigentlich ze leeren. Je inn summa lygt das höchst hieran und dorumb man gott eigentlich muͦß rechnung geben. Man muͦß hie die wysheyt wol gebruchen und ernsthafft sin, daß man sy zuo deß gottes erckantnuß fuͤrre, in welches kraafft, troost und testament sy getoufft sind, daß sy züchtig, wolkonnend, fromm gotsförchtig biderblüt werdint. Und das wirt ouch das beste erb sin, das du inen hinder dir laassen kanst: leer sy bezyt ouch gwünnen, daß sy inen selbs gwünnind und me von inen selbs dann dir läbind, so werdents ernsthafft, dappfer, herrlich lüt. Erzüchst sy aber in wollust, sind sy liebharten, weerst inen nützid und leerst sy nüt, last dann inen schon grosse rychtumb, so ists nienerfür; es sind buͦben und blibend buͦben, sind one boden, verthätind gantze küngrych, erlept man an inen weder eer noch zucht. Von sölichen lüten begert David erlöst werden und spricht imm 16. Psalmen [Ps 17,14]: «Herr, erlöß mich von den lüten dises läbens, welche iren lhon habend in irem läben, welchen du den buch füllst, die da vil fründen und kinder habend, und lassend das überig den erben» etc. Hastu dann schon grosse rychtumb, denocht leer sy recht thuͦn und wercken, damitt sy nach dinem abscheyd ryche lüt werdint, wie Paulus von rychen redt 1. Timothe. 6. cap. [6ff]. Stirpstu dann glich von dinen jungen kinden, so lept doch gott noch. Der selbig ist din gott xin, er wirt ouch der kinden gott sin, und so vil mee, so vil sy me hilf bedörffend. Kurtz, ein recht gotsförchtiger truwt stiff in den läbenden gott und weißt, daß heyter geschryben stat: «Ich bin jung xin und allt worden, hab doch nie den frommen verlassen gsähen, noch sine kinder gen bettlen gon» [Ps 37,25]. Die gottlosen gyttrappen vertruwend gott nitt, bruchend yemerdar fürwytz, und habend doch mee armuͦt und ire kinder eilend, dann der gotsförchtigen. Dann also straafft gott den unglouben. «Sich, daß also der man beraten wirt, der den herren fürcht» [Ps 128,4]. Zum anderen mol sagt ers jetzund, daß man wüsse, daß es gwüß sye, ja daß gott die gotsförchtigen also beradten wölle und nimer verlassen. Ja merck eigentlich: nitt einem yeden glichsner, klapperer wil er beraaten, sunder den gotsförchtigen. Das ist nun allen gläubigen zuogesagt von dem warhafften gott, dorumb niemands zwifflen sol. Exemplen sind: Abraham, der uß sim vatterland muͦst und nützid hat, darzuo nitt wust, wo hin, und doch wyb und ein grooß husgsind hat, ward aber vom herren rych gmacht. Jacob zog über den Jordan, hat nüt dann ein stecken, was aber gotsförchtig, und kamm über zwentig jor mitt wyb, kinden, knechten und unsaglicher 575 rychtumb wyder. Joseph ward gfengcklich in Aegypten gfuͤrt, und ward in kurtzen jaren zum obristen houpt. David was ein armer schaaffhirt, was aber gotsförchtig, und ward künig in Izrael. - Diß ist uns zum vorbild und exempel geschryben. Zu unseren zyten habend wir gsähen hort rych lüt in einem ougenblick verderben, dorumb sy ungrecht warend, dargegen arme lüt, doch gotsförchtig, in rychtumb kummen. Also schickt es gott, und thuͦt sinem wort statt. «Der herr von Zion wirt dich beraaten, daß du Hierusalem in guͦtem sähen wirst alle tag dines läbens» [Ps 128,5]. Zum tritten mal verheyst er jetzund und setzt hin zuo: «Der herr von Zion», nempt dem man, der sölichs thuͦnn werde. Samm er sprechen sölte: Hie soll niemands gheinen zwyfel haben; was der gott zuͦ sagt, das hallt er. Er ist der herr und gott von Sion, der aller dingen schöppffer und herr ist, alles vermag, der so wunderbarliche unglaubliche werck mitt Hierusalem gewürckt hat. Dorumb er das alles liecht-lich leysten mag; was er zuͦsagt, wirts ouch gwüsslich thuͦn, so gwüss und warhafft er in Zion xin ist etc. Was ist aber «Hierusalem in guͦtem sähen»? Hierusalem ist gewäsen die namhafftest, herrlichest, rychest statt uff erden, also daß jetzund die Hierusalem in guͦtem sähend, die begnadet werdent, beschirmpt und gefuͤrt mitt unussprächenlicher trüw und sorg, wie Hierusalem. Darzuo setzt er: «alle tag dines läbens». Dorumb wir nitt söllend weder alter noch kranckeyt entsitzen. Sind wir gotsförchtig, wirt uns gott unser läben lang nitt lassen; und das ist gwüß. «Und sähist dine kindskinder. Fryd über Izrael!» [Ps 128,6]. Habend die gotsförchtigen schon ettwas truͤbsals, sich, so sind sy doch nitt one grosse eer und fröud. Sy werdent irer kinder in gott und eer wol er-fröwt, sind ruͤwig und imm fryden, fröwend sich in gott, läbend lang, sind gar glückhafftig. Aber die ungotsförchtigen dorrend uß, habend niemer lieb, noch rechte fröud, erläbend an iren kinden schand, laster und leyd. Dann unser gott ein rechter gott ist: welcher uff inn nitt vertruwt, der [...]schon umb; welcher aber uff inn vertruwt, der wirt nimmerme zuͦ schanden, wann er das einig vollkommen unbetrogen guͦt ist in Jesu Christo unserem herren. Dem sye lob in ewigheyt. Das ist die underrycht von wyblicher zucht und wie ein fromme dochter iren wandel und wäsen fuͤrren sölle. Welcher so du volgst, bin ich guͦter hoffnung, du werdist vor gott und der wellt sin eer haben und din wyb-liche zucht schön erhalten. Habs alles in einer yl geschryben innet anderthalben tag in grosser unmuͤß. Dorumb ich bitt, daß du alle ding wol beradten wöllist, dann was das ist, ist es dir zuͦ guͦtem nutz und eer williglich und grossem gunst geschryben. Die gnad gottes sye mitt dir.
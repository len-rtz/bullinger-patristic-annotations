Gratiam et pacem. Sex istas tuas, Gervasi dilecte, quaestiones legi et expendi pro mea quidem tenuitate non indiligenter, ac re ipsa experior te genus universum dicendi de coena domini mutasse ab eo, quo aliquando utebaris, dum eiusdem gregis essemus pastores et unius ecclesię doctores. Valde id me turbat, ac cuperem te rem expendisse diligentius. Non nescio sic doceri fere a Luthero, non nescio verba sic usurpari et torqueri, figi et refigi ab illis, qui videntur sibi mediam tenere sententiam inter Lutheranam et nostram. Ego vero existimo pastores ecclesię doctrinę genus petere debere ab archipastore, non ex hominibus. Quid ergo me in tuis illis quaestionibus offendat, paucis indicabo non iuste de his disputando sed quaedam duntaxat indicando. Deffinitionem coenę legens cogitavi, num animum habueris praesentem. „Coena“, ais, „est corpus Christi et sanguis eiusdem“, etc. Alienissima est hęc finitio a re ipsa, adeoque et absurda plane! Coena est e genere actionum. Actio ergo sacra est a Christo instituta, qua sumpto sacro pane et vino memoriam domini celebramus, gratias ipsi agentes, quod morte innoxia nos liberarit a morte. Sic enim ait dominus: „Hoc facite in mei memoriam.“ Et apostolus: „Quoties panem hunc ederitis et poculum biberitis, mortem domini annuntiate.“ Sic usum coenę et finem indicans hominum traditiones sequeris, non simplicem evangelii doctrinam. Ex ea discimus finem coenę esse memoriam celebrare traditi corporis, gratias agere, sicuti modo dictum est, coalescere in unum corpus (1. Cor. 10 [16f]), exercere fidem in Christum, qui sacramentis institutis testificatur visibiliter et obsignat promissiones evangelii sui (Rom. 4). Evangelio autem docemur fide in Christum remitti peccata, heredes nos fieri vitę ęternę, adeoque et Christi et omnium bonorum participes fieri. Non tunc demum participamus Christo, cum coena participamus, sed quia participes Christi facti sumus. Ideo accedimus apostolo dicente, probet se homo et deinde edat. Neque aliter tua possunt intelligi, quam quod in coena et per coenam exhibeantur nobis illa omnia, quae fidelis, priusquam accedat, possidet, et, nisi possideat, ad iudicium accedat (1. Cor. 11 [29]). Ex tua doctrina recte sequitur sacramentis conferri sumentibus et non ponentibus obicem gratiam. Sic aedificamus rursum cum papistis, quod olim destruximus cum apostolis. Ubi nunc generale illud dogma: Fide iustificatur homo absque operibus? Iam secundum nostram doctrinam in participatum admittetur et sumptio sacramentorum, quae revera pertinet sub spetiem operum. Vellem itaque nunc sicuti quondam pure et simpliciter diceres, quod scripturis probare posses, quod nullam ansam adversariis papistis suos errores statuendi praeberet: Remissio peccatorum et vita ęterna datur gratuito per Christum credentibus; at Christus testificatur, significat, repraesentat, invocat et obsignat in coena nobis redemptionem suam, ac dona nobis collata, quae per fidem possidemus, non in coena demum percipimus. Acceptabulum salutis fides est, non signum; coena domini signum est et in genere signi manet. Signum testificatur ac obsignat ac, nisi fides prius adsit et Christus in cordibus habitet, non dat signum quicquam. At tu dicis: „In disem hochwirdigen sacrament finde man den hunger der seelen ze büßen.“ Aliter Christus Ioannis 4. 6. 7.! Dicis: „At coenę tanta non propter coenam et quia opus externum est, sed quia cum fide coniuncta est adeoque et propter fidem, tribuo.“ Sic papistę operibus propter fidem tribuunt iustitiam impure. Cur ergo non rite distinguis et iuste agis? Iustitia suum cuique tribuit. Ita loquere, ne qua sit confusio. Dic: Fidem iustificare nos, sacramenta testari. Sic Paulus: Abrahamne ante circumcisionem, an post circumcisionem, an per circumcisionem iustificatus est? Respondet: Non per circumcisionem, sed ante accepisse autem circumcisionem signaculum, etc. Scis eandem esse rationem sacramentorum. Ante ergo iustificati sumus, quam coenaremus. Additur, coena signum adeoque et signaculum iustitię fidei, quae est in coenantibus, etc. Unde, obsecro, probabis neganti aut dubitanti, quod dicis: Die wort bringent alleß mitt inen? Sic Lutherus dicit! Ab eo hoc accepisti et proposuisti ecclesię tuę. At certum est verba nihil posse quam significare et significando docere, monere, etc. Nulla verba in ęternum secum ferent, quod significant, nisi placeat incantationi aliquid tribuere. Valde offendit me hoc dictum tuum temerarium, sed nolo de eo amplius disputare. Uteris cum aliis verbo exhibendi, cui nisi adiicias aliam expositionem, nunquam probabis signa exhibere, quod significant. At exhibendi vox adhibetur ut expositio. Quorsum pertinet expositiones aliis expositionibus illustrare? Nisi enim dicas „exhibet“, id est „renovat“ aut simile quippiam, quomodo probabis sacramentum exhibere rem significatam, corpus et sanguinem! Ergo instrumentum et organum est sacramentum, per quod se dominus infundit, aut habent sacramenta, quod significant! Non enim exhibeo, quod non habeo; exhibeo, quae habeo! An vero dicemus ministrum exhibere? Vide, quid de huiusmodi doctoribus dicat Augustinus tractatu in Ioannem 5. Cetera nolo excutere diligentius. Ex his intelligis iuditium meum de tuis 6 quaestionibus, quas ęditas nollem. Ac hortor te, ut apud te cogites, quomodo errori medearis. Mitto hic libellum viri undequaque doctissimi d. Ioannis a Lasco, baronis Polonię, quondam d. Erasmi Roterodami moecenatis, qui iam docet in Frisia Orientali et Inferiori Germania magno cum fructu et accessu fidelium; non quod hominum scriptis nitar, sed ut videas et alios doctiores nobis puritatem doctrinę servare et propugnare, utcunque nonnulli, nescio quibus artibus, novum doctrinę genus inculcare multis satagant. Lectum autem remitte, nam mutuo duntaxat offero. Scripsit idem a Lasco de incarnatione domini, quae tibi utilissima forent contra Schvenkfeldium, de qua re dicet tibi et Hallerus. Is nescit, quod scripsi de causa sacramentaria quicquam ad te. Soli enim mihi retinui, ac putavi hoc me tibi debere, nec tu cogitabis aliud, quam quod ex charitate hęc omnia proficiscantur. Amo enim te ex animo ac optime tibi volo, idque hactenus ab annis 14 multis ostendi argumentis. Gervasio suo Bullingerus. 20. Febr. 1546.
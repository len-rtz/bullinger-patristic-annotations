Es hat ain fuͤrnemer Aidgnoß, der aber ain päpstler ist, hie gesagt under anderm, der stattschriber von Augspurg, der yetzund hie seye, hab ainem Zuͤricher geschriben, es werde nichts gehalten an denen von Augspurg, was inen zuͦgesagt seye worden. Wurd guͦt sein, was der guͦt man schreibe, dem h. Hans Haller oder sunst etwarn, das er nitt vermeret wurde; es möchte im gar bald zuͦ grossem nachtail gerathen. Man schribt ouch yetz her von Augspurg, das der hertzog von Klef, der hertzog von Brunschwyg, churfurst von Brandenburt, die kungin Maria da ankommen seyen. Und werd ain sölich volck, das man die burger usß der statt triben werd, dann man nitt platz hab. Item, mann achte, das der landgrauff gar bald ledig werde. Item, so schetzt der kaiser ander unevangelisch fursten gleych so wol. Hat den von Payer um 50000 fl.  geschetzt. Haben glich bar muͤssen ligen, und hat man die ducaten nitt thuͤr nemmen wellen und seinen räthen ubel desshalb zuͦgesprochen. Deß dings wirt vyl geschriben. Item, so hat man in das concilium zuͦ Trient bewilliget, ussgenommen das die stett dem kaiser ettlich schrifftten desshalb uberantwurt, aber nichts weyter fuͤr bschaid empfangen haben, wie sy dann kain stymm haben oder session im rychsrath, sonder zögt man inen nun an, was die andern stend beschlossen habend. Kompt inen yetz in diser sach gleych wol, damitt habend sy nitt darin bewilliget. Byß es dann zur execution kompt, ströwt gott aber etwas anders in. Dem sind bevolchen. Den 5. tag novembris 1547, in yl. Diß hab ich nach dem ingelegten brieff geschriben. Bittend und bettend steyff, dann der teuffel ist sehr unruͤwig. Das concilium wurt alle unainigkait und trennung erwecken zwuschend euch Aidgnossen und andern, wa es gott nitt verhuͤt. Es ist wahrlich ein subtyl gifft. Gott well unß erhalten in  das ewig leben! Es kan doch hie nitt wirs gohn, dann das wir die schelmigen hut verlierend, etc. An meister Heinrich Bullinger zuͦ Zuͤrich.
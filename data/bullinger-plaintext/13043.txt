S. Ex Constantia iterum intellexi de ordinatione communi religionis, quam cęsar instituat, quam et per totam Germaniam edicto sit sparsurus. Quid  videtur? Num arbor mala producet bonos fructus? Quid fiet igitur? Tantum nobis poenitentia placere posset. Sperarem dominum evigilaturum, postquam ille manum iniicere tentat in verbum eius, nisi forsitan aliud sit, quod conatur - quod non arbitror tamen restituto episcopo Augustano. Argentinam fertur delegisse idem cęsar pro hybernaculo, et expectatur; id quod his diebus mihi significatum est illinc. Narrat nobilis hic exul elegisse Argentinam, Spiram et Maguntiacum, in quibus deinceps sit moraturus, Germaniam non exiturus amplius. Scripsit amico cuidam d. Vadianus et Sangallenses et Schafhusianos speciosissimis diplomatis ad comitia vocatos nuper. Nescio, an id idem sit cum vocatione, qua et nostri vocati sunt. Summa: Helvetiam ambit, quam et, si poterit, dum fuerit occasio, petiturus est. Rumor volat hic Lucernanos non venisse ad ludum istum bombardarum, et in dubio esse, an Constantienses advenerint. Utrumque mirarer, si sic haberet. Persuasus propemodum eram conventum eum propter Constantienses institutum. Gallus quid moliatur, nemo scit. Habet exercitus tres ex Germanis militibus, quartum conscripturus ad proximum ver. Unctus est nuper, sed nondum coronatus. Aiunt magnas esse causas, cur istam coronationem differat. Sic mundus ludit. Evangelio vehementer timeo, quod video idipsum magis ac magis in dies apud omnes deficere et neminem respicere ad poenitentiam. In charitate frigemus omnes, etiam qui docemus charitatem. Dominus nobis subveniat. Vale in Christo cum Theodoro, Gvalthero et cęteris piis omnibus. Salutabis ex me dominum Hopperum cum uxore optima in domino. Basileę, 18. augusti anno 1547. Tuus O. M. D. Heinricho Bullingero, viro clarissimo, ministro Christi optimo, domino in Christo venerando suo. Zürich.
S. D. P. Accepi tuas literas, reverende pater, quibus in patriam revocor, cum in sequentem diem tabellarii essent abituri. Sed in tanta festinatione me illis comitem adiungere non potui, veritus, ne librorum sarcina relinqueretur! Praeterea et alia quaedam negotia curanda erant. Illorum quidem comitatus mihi fuisset iucundissimus. Sunt enim honesti et docti iuvenes. Novi enim ipsos, quamvis forte ego illis notus non sim. Quare, quod factum est, velim vos boni consulere. Sic volente patre non possum eius consilia improbare. Quamprimum commode licebit, me Tigurum conferam. Quae nova apud nos sint, partim ex illis iuvenibus, partim ex me poteris cognoscere. Haec paucis significare volui, ut me literas accepisse intelligas, et ne adversa valetudine aut inobedientia quadam impeditum me illis non adiunxisse arbitreris. Vale. Parentes tuamque familiam meo nomine salutare ne dedigneris. Argentinae, 4. nonarum maii anno 47. Tuus ex animo Ludovicus Lavatherus. Humanissimo viro Henrico Bullingero, ministro ecclesię Tigurinę fidelissimo, mecaenati suo. Zürich.
S. in domino. Benedictus sit deus pater per Iesum Christum, quod igniculus discordiarum per optimos Christi ministros sopitus est opportuno tempore. Gaudeo etiam tam dextra et commoda esse vobis ad concordiam ingenia, quę facile, si parum exorbitarint, in viam reducuntur. Dominus custodiat vestram ecclesiam ab omni dissidiorum genere, ne propinetis vos mundo, qui nihil aliud desiderat, quam ut omnibus modis dissideatis. Chronica Naucleri nuper impressa non extant; sed si cupis librum, ego curabo ex nundinis Francofordianis advehi per Oporinum et viliori pretio, quam tu posses, emere. Hęc ad postremas literas. Ad priores ita respondeo: Nihil hactenus potui de variis rebus certi scribere; ob id tacui. Varii sunt rumores, sed fere nugaces. Expecto quotidie literas Limpergii mei, quę certiora dabunt, quamquam hoc sciam, Palatinum, Cattum, episcopos - Coloniensis, Moguntinus - Francofordie agere. Adiunxit se legatus episcopi Trevirensis. Confluunt etiam multi barones et civitates, quę nomen evangelio dant. Nec cęsar suo offitio deest; misit Granvillam Francofordiam, qui aut turbaturus est consilia piorum vafris suis cavillationibus aut negotium a cęsare commissum propositurus est. Caesar vehementissimo morbo laborat. Er hatt wider den Frantzosen gekriegt und ist frantzösisch worden. Ita constanter referunt mercatores. Secundam partem chronologiae Functius nondum emisit, sed ego vigilabo. Si emissa fuerit, mittam. Brentium accipe et, si quid aliud vis, impera. Historiam de d. Nicolao, sacellano ecclesiae Petrinę, iam olim accepisti. Si autem nondum nosti, ego brevi mittam; nam descripsi illius vitam et exitum; christiane periit in maximis tormentis. De Alsatia nihil certi habeo. Expectant finem illorum comitiorum. Ferdinandus a prępositis, abbatibus, etc., petit 2000 fl., qui mensis spatium deliberare volunt. Sed frustra miseri consultant, et ni statim dent, summa absque dubio augetur. Vide, quomodo pauper rex passim corrodat pecunias. Myconius multa addet, quemadmodum promisit. Basileę, 22. februarii 1546. Saluta fratres. Tuus Gastius. Cyrillus, auctus novo tomo, verso a Musculo et aliis doctis viris, imprimitur ab Hervagio, et postilla Lutheri. Frobeniani Hypocratem, versum a Cornario, et adagia Erasmi, item Arnobii disputationem adversus gentes libros 8. Heinricus Petri Biblia Hebraica et Latina Monsteri et opera Boe[thii] omnia. Curio Lexicon et Calepinum. Bryllingerus scholasticalia. Westhemerus fere nihil. Isengrynius Alciati opera. Quę autem Oporinus noster excudit, nunc non vacat scribere ob tam varios libellos; Locos communes Philippi auctos et m[ultis] in locis mutatos prelo subiecit. Magistro Heinrycho Bullingero, Tigurinę ecclesiae vigilantissimo pastori, fratri charissimo. Zurich.
S. Non vacat quicquam ad te nunc perscribere, colendissime Bullingere, nisi quod Bucerus ante sesquimensem ad Coloniensem episcopum, qui elector Romani imperii est, vocatus abiit. Meditatur iamdudum et parturit evangelicum quiddam archiepiscopus ille, ut dominum precari merito debeamus, ne infeliciter enitatur neve, quod multi solent, monstrosum aliquid pariat verbi puritate pharisaico et papistico fermento macerata. Ah, quam est hodie supra modum mirus et prodigiosus apud multos christianismus sic abhorrens a genuina illa sua et prima synceritate, ut nec Christus nec huius apostoli hunc, si redeant, agnituri sint. Dominus nostri misereatur, quem pro me misero et multis modis afflicto peccatore pertinacibus votis interpellabis, ut me mihi prorsus aliquando auferens sibi suęque sanctissimę voluntati totum restituat. O enim ter me miserum, qui ita cum carne mea quotidie conflictor, ut non raro animum propemodum despondeam videns me tam procul abesse ab ingenio, diligentia, labore et zelo mea functione dignis. Ah, mi charissime frater, precare mecum cęlestem patrem, ut flagrantissima charitas filii sui tepidum istud cor meum rapacibus suis flammis accendat et exurat, ut esse in domo sua possim ardens et lucens lucerna. Valde huius vitę pertęsus sum, postquam video nihil me aut certe quam minimum in domanda carne mea, in qua nihil est boni, promovere, ut nihil dicam de gravibus istis omnium rerum huius nostrę tempestatis turbinibus et periculis, quibus miserrime exercemur, quę ipsa quoque sic omnes bonos conficiunt, ut, qua hinc quam primum exire possint, anxie dispiciant. Veni, o domine Iesu, et libera nos a malo! In illo bene perpetuoque, mi frater, vale. Salutant te nostri omnes; tu nobis doctissimos et optimos viros Pell[icanum], Leonem, Theodorum, Megandrum accuratissime saluta, nos illis diligenter commenda. Salvere te tuamque mea et ego iubemus. Gvalthero ita de nobis merito omnino nunc scripturus eram, si ulla ratione per negocia, quę nunc multa me premunt, licuisset. Tu vicem meam apud optimum virum et charissimum fratrem imple[bis] atque hunc plusquam amantissime fratris pariter et meis verbis salvere iubebis; ubi primum vacabit officium, qua possum diligentia non ingratus fuero. Bene vale iterum atque iterum, cor meum et anima mea in domino. 28. februarii anno 1542. Tuus Ambrosius Blaurerus. Dialogum illum, quem nosti, valde te rogo, ut per hunc Mangoldum nostrum remittas, id quod cave tibi excidat.
Gratia Christi tecum. Multo desiderio literas tuas accepi, mi semper mihi venerande Bullingere, hoc praesertim calamitoso tempore, quo alii nobis super alios demortui nobis nunciantur. Semper enim nunc, si unquam prius, de amicorum meorum, immo verius Christi ecclesię columinum salute sollicitus sum, ne alieno tempore hinc transferantur. Alieno vero tempore dico non suo, sed nostro et ecclesię, quibus opera illorum nunc maxime est opus. Dominus spem nobis alicunde aliquam aperiat melioris frugis et nostrę et posteritatis! Hic nihilo mitius est pestis malum, quam nuper erat, sed iritatius[!] etiam aparet. Superiore hebdomada 13 adultos et totidem puellos desideravimus; proxima ante illam 15 pueros et sex adultos; huius vero crastino primum diluculo numerus mihi indicabitur, qui tamen priores illos superaturus etiam nonnullis coniecturis colligitur. Transferuntur optimi nonnulli fratres et sorores, quorum praesentia ut cęlos pulchre ornat, ita absentia ecclesiam hanc in terris miserandum in modum obscurat; hanc enim haud secus atque radiantes stellę mirifice illustrabant, ut, si sic pergere velit dominus, nullorsum attineat vivere, sed optandum sit protinus cum illis superindui stola illa beatę immortalitatis celestium gaudiorum. De nostro decano Pataviensi nihil prioribus addidero, nisi unum illud, quod certiss[imum] a dignis fide accepi illum alicubi in Zvinglium valde sęve loquutum, maxime in eucharistię negocio, et tamen remittere videtur aliquid de iis blasphemiis apud eos, quos Luthero intelligit paulo iniquiores. Nos et pro isto et omnibus id genus aliis praeclarioribus ingeniis, quę malesanis affectibus trahuntur, quam possumus, diligenter dominum precemur, quo tempestiviter in viam redeant nec sibi nec fratribus ista insolentia certum periculum accersant. Vere detinetur vir hic, quantumvis dei timore non vacet, a satana, quum nihil sit gravius et magis proprium satanę opus quam sic horrende blasphemare doctrinam Christi, qui illum quam primum liberet. Mitto ad te acta comitiorum Ratisponensium, quę iam a Bucero accepi, quę tamen, ubi primum nactus fueris nuncium, postquam tumultuanter legisti, bona fide remittes. Apud nos nemo prorsus adhuc illa vidit, et ego nondum cuncta pellegi; volui enim tibi hac in re lubenter gratificari. Misit praeterea Bucerus 12 quaterniones conciliatorum et non conciliatorum articulorum, inabsolutum opus, missurus proxime reliquam partem, quę etiamnum sub prelo sudat. Accipies tu illa quoque, ubi integra ad me data fuerint; sunt omnia mendosissime excusa, id quod Bucerus ipse valde quęritur. Apud Argentoratum Capito quoque ita est horrendo istoc morbo correptus, ut illi vincendo haudquaquam sufficere putetur vir praeter singularem eruditionem plane syncerus et pius. Bene vale, mi observande et suavissime in domino frater. Illi vide, ut mea meorumque adeoque totius ecclesię nostrę caussa vota subinde flagrantissima facias, quo in se perfecte confirmatati[!] ac omnium rerum securi hinc ad superos feliciter evolemus. Faciunt certe, qui tanta fidei constantia mortem apud nos in domini voluntate perferunt, ut omnes paulo cordatiores sequi illos quamprimum exoptent et ad meliorem vitam prorsus extimulentur, id quod de vestris quoque ex literis tuis gratulabundus intellexi. Servator Christus vos omnes evangelii sui fidelissimos ministros quam diutissime corpore robustos et animos alacres conservet. In illo iterum atque iterum vale, cor meum. Commenda me optimis et clarissimis viris Pellicano, Leoni, Theodoro, Megandro cęterisque administris tuis, quibus consulem vestrum, optimum virum Röstium, diligenter adde. Salutem tibi cumulatissimam adscribere iubent germanus frater meus cum utroque Zviccio et uxore mea, simul et Margarita, optima sorore, quę nunc archidiaconam agit nostrę ecclesię; adeo rem et vitam et omnia periclitatur. Quotidie visitat ędes illas publicas, ubi peste correpti vulgares isti servi et ancillę atque id genus homines curantur, idque plane forti et excelso animo, habetque domi nunc puellam, quam annis plus minus decem fovet, quę hocce veneno infecta tantum non animam agit. Precare, obsecro te, dominum, ne hanc nobis eripiat, quę unicum nostrum solatium est. Uxorcula mea te tuamque diligentissime salvere iubet. 5. novembris. Tuus A. Bl. Domino Heinricho Bullingero suo. Tiguri.
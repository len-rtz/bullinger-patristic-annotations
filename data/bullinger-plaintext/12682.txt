Fuͤrgeliepter herr und bruͦder, ewer schreiben hab ich empfangen. Hab euch nitt eh schreiben konnen, so ylends zoͤgend sich die botten etwan an. Es ist, wie ir schreiben: Es bedunckt vyl verstendiger, menschlich ze reden, man sollte bysanher vyl anderst gehandelt haben und noch handlen. Aber es ist allso in fatis. Hoff, es soll alles usß gnediger gottesschickung noch uff guͦt weg gewendt werden. Das best lygt noch am boden. Von Augspurg schreibt Lętus, wie ir hieby hapt. Ist zuͦ Augspurg yetz- und by leyb und leben verpotten, das nieman zeytung hinauß darff schreiben. Sonst lygt der kaiser yetz by der Prentz, unser leger zuͦ Herwartingen am kloster. Sind ain myl wegs von ainander. Er hat ain regiment und dreu gschwader reuter von im uff Nerdlingen hinder sich geschickt. Daruß zuͦ vermuͦten, das er hinder sich uff Wirtemperg ziechen werd. So zucht hertzog Ulrichs landschafft stracks uff Haidenhaim zuͦ, da sy dann on alle sorg zuͦ unserm volck kommen können, so der kaiser, alls lang belypt, moͤcht mitt im gschlagen werden. Man acht, er werd uff Wirtemperg oder der Thonauw nach hinab in Osterrich ziechen. Die Ulmischen haben ettlich reuter uff gestert erstochen und ettlich gefangen zuͦ Naum oder Langennaum gen Ulm gehoͤrig, aber die Welschen haben das dorff anzundt und verbrendt. Diß ist zuͦ Memmingen durch den stattschriber her geschriben. Datum des brieffs ist gstanden 17. octobris. Ich kan nitt mer schreiben. Sorgen danecht, ich versumme mich des botten. Datum den 20. octobris 1546. A. Bl. Der anoͤg bott, Schubinger genant, so zuͦ Atticka ligt, ist gar ain frecher bosß, wie ich bericht wird. Hat die unseren hie vorm burgermaister übel versagt gehapt, und dasselbig gar mitt der unwarhait; dann es sind gar vlyssig gsellen mitt irer sach, die nichts versummend. Aber was der Schobinger tuͦt selbs und sich etwa sumpt, das will er dann uff die unseren legen, so er zuͦ Toͤß zechet, etc. Man koͤnde wol anzoͤgen, wie fleyssig er ist! Wellt gern, ir weren daran, das es im undersagt wurde, damitt er die unsern unbetruͤbt liesß. Dann sy sorgend übel, si muͤssind etwa sonst mitt ime zuͦ unf[rid] werden; das aber besser vermitten. Darum wellt das best hierin th[ain]. Bullingero suo. Tiguri.
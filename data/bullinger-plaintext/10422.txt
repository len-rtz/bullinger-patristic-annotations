Gratiam et vitae innocentiam a domino. Propter eos, quorum iussu scribebas, sic respondeo verbis germanicis. So vil an mir gelägen, will ich daran sin, daß mitt gemeiner beradtschlagung christlicher stetten inn dem friden und verstand mitt dem Wirtemberger gehandlet werde. Der hatt vornaher nie nüt durch gheine brieff, so vil mir bewüst, nach gheinem sömlichem verstand allß jetzund geworben. Lenigni befälch was ein anders. Wie der fürst aber jetzund geschryben und einer antwurt begärt, 26. may habend min herren vonn dem kleynen radt imm zuͦ dem allerfrüntlichsten geantwurt, gott gelobet, der inn widerumb zuͦ dem sinen gepracht durch hilff christlicher frommer fürsten etc. Allß er aber eines verstands gägen inen begär, wie den sine vordren graven von Wirtemberg mitt der statt Zürych gehept, sölle er sich nützid zuͦ Zurych versähen anders dann zuͦ lieben und guͦten fründen, die imm alleß das thuͦn wöllind, das imm lieb und dienst etc. Aber besonderbarer verbindung, wie er dero begärt, gepüre inen allß dem mindern radt gar nitt, hinder dem grössern radt ützid ze antwurten oder handlen; wöllind aber diß sin fürbringen wyter lassen langen und imm früntlich antwurten. Apographum non vidi, sed ex ore viri cuiusdam non infimae sortis haec refero. 30. may ist es für rädt und burger kummen und allß es geläsen, mitt sömlichem danck angenommen, daß ettliche geweinet, alle gott gelopt, daß es noch allso umb sy stande, daß eren fürsten iro früntschafft begärend. Und sind zuͦ dem verordnet, wie man und was man sich gägen dem fürsten entschliesse: herr burgermeister Röyst, m[eister] Faelix Wyngarter, m[eister] Niclauß Setzstab, Jacob Funck; die söllend demnach iro ansähen widerumb für rädt und burger bringen. Was wyter verhandlet und mir ze wüssen wirt, will ich anzeygen, wie und was sich gepürt. Jetzund, wie ich das schryb, 12. postmeridiana 4. iunii, sind sy by einandren in aedibus Röystii. Mich will beduncken, eß habend min herren die rädt ze verdrieß angenommen (ich red alein uß argwhon), daß ein ersammer radt Basel inen nitt, sunder ir unß alein geschryben. Hatt deßhalb Carlstatten nitt wöllen erlouben, sunder imm sin pfruͦnd bessert mit 10 eymer wyn und 10 müt kernen. Vor hatt er 80 gl. alein, daß sy jetzund imm die 20 stuck zuͦ den 80 geschöpfft, daß es 100 worden. Doch wirt ich sunders darvon sust schryben. Guilielmus a Lange, Galli legatus, hatt heruff vonn München geylt, und hätte inn Egg vonn Ryschach schier ergattet; doch ist er imm gen Lindow hinyn endrunnen. Jetzund hatt er imm den seew und all straassen verleydt, daß er nitt hinuß gedar und besorgt, er werde heruß ggäben etc. Ob üch neiswas wyter vonn Wirtemberg unnd Franckrych ze wüssen, schrybend bald. Zurych, 4. iunii 1534. Salvum volo consulem, p[atrem] p[atriae]. Hein. Bulling. tuus. Domino Osvaldo Myconi[o], Basileien[sium] ecclesiae doctori fidelissimo, suo in domino charissimo fratri.
S. Es ist, min h[ertz]g[eliepter] bruͦder, nichts news, das ich zuͦ schriben hab. Angst und not bricht in in allen orten. Hab euch by meinem lieben vetter geschriben. Hoff, er sölle etwas guͦts ussrichten. Das welle got! Ewer schriben hab ich hütt ouch empfangen zuͦ grossem danck. Mich befrömbdt, das ir um verzichung bitten ewers schreibens, so ich doch vyl ain groͤsserer sudler byn. Die loͤff aber und yl gebends nitt anderß. Ich will meins gern gegen dem eweren in allweg abziechen. Meine herren habend morn acht tag ain botten mitt brieffen uff Augspurg geschickt. Dem hab ich ouch ad Lętum brieff geben. Ist underwegen von den Spaniern uffgehept und im die brieff genommen worden. Ime habend sy nichts gethon. So ist nitt sonders an den brieffen glegen. Bufler schribt mir von Ysne, das maister Hans, ain schreyner und zunfftmaister zuͦ Ysne (diser man [ist] etwan [by] euch [g]wesen) ouch der gesandten ainer seye gewesen zum kaiser, die ussoͤnung anzenemen. Der sagt, er hab inn recht und aigentlich gesechen. Kenne inn wol von ettlichen jaren her; hab inn zuͦ rosß und stend gesechen, alls sy im zuͦ fuͦssen gelegen. Er sey es aigenlich. Jetz ist der kaiser zuͦ Ulm, und der hertzog Ulrich von W[irtemberg] ouch da. Will den fuͦsßfal aigner person thain. Man sagt wunder, wie sy so vyl armer leut um Ulm umher machind und seltzam hausind in der statt. Buffler zuͦ Ysne schribt, das im von Wien geschriben werde (da er dann sinen handel hat), das der Turck sich zuͦ ainem treffelichen zug russte. Item es seye vyl rauberey im Franckenland. Nitt weyt von Wirtzburg seind ettlich waͤgen mitt gietern heruff usß dem Niderland gangen; hat man hinweg gefiert. Ouch nitt mehr dann 3 myl von Nuͤrenberg 2 wegen mitt guͤttern uffgehowen; haind die rüter daruß genomen, was inn gefallen hat. Der kaiser schickt margrauff Albrechten von Brandenburg ouch wider den churfürsten mitt 500 pferdten und ettlichen fennlin knecht. Hat den adel in Francken, ouch den bischoff Wirtzburg und Bamberg gemanet, ze schicken mitt dem marggraffen. Aber sy habend mitt iren bottschafften zuͦ Nuͤremberg ain tag gehalten und dem kaiser sein beger abgeschlagen. Gesagt, das hauß Sachsen habe nichts wider sy gehandelt; allso sollend sy noch weyter zuͦsamen kommen. Nitt waist man, was druß wirt. Elector soll 5000 raisiger und 20000 zuͦ fuͦß haben; der landgrauf ouch ain zimlich volck zuͦ fuͦß und rosß. Coburg ist wol besetzt, sich zuͦ enthalten vor dem newen hauffen, so marggrauff Albrecht dahin fuͤrt. Nun muͦsß ich abbrechen. Hab ettliche schreiben in Wirtemberg und gen Ulm zuͦ fertigen. Ach lasst nitt nach zuͦ bitten und zuͦ betten, das unß der herr gott vor faulem friden gnedigklich bewaren und unser oberkait hie seinen gnedigen willen und wolgefallen zuͦ erkennen und zuͦ thain geben welle. Dann er muͦsß allain hertz und dapferkait geben, sonst kan und mag es nitt gesein,  das in soͤlicher unbestendigkait aller anderer wir hie beston werden. Dann wir ouch (menschlich darvon ze reden) nitt darnach verfasset seind mitt kainen dingen. Aber der lieb gott, der unß bysanher als gnedigklich fuͤr vyl ander in vyl sachen gemaint hat, wirt unß ouch yetzund, hoff ich, kainswegs verlassen. Darum seye er durch sinen sun, unsern hailand, hertzlich gebetten. Bernhardinus Ochinus ist Sampstag aubends herkomen von Augspurg. Dann der kaiser inn und den hoptman Schertlin hinauß gefordert hat, aber man hat inn hinaußgeschafft. Achten, werde zuͦ euch ouch komen. Der guͦt Letus ist in tausend laͤssen, und noch vyl guter frommer leut mitt im. Gott well inen vaͤtterlich helffen und trostlich sein. Amen. Datum in yl, den letsten ianuarii 1547. A[brosius] Bl[arer].
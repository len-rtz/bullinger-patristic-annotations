Ad Henricum Bullingerum. S. in Christo Jesu Domino et servatore nostro. Non pauci una mecum avide expectant, ut tua tandem in Lucam commentaria in lucem prodeant jam dudum promissa. Atque ob id ipsum eum quidam mihi persuadere vellent, te unum fore e numero colloquentium apud Ratisbonam ex Caesaris ac Principum jussu atque consensu, vereri poteram, ne hac occasione votis nostris vel post longam expectationem frustraremur. Vix credas quam delector tuorum scriptorum lectione non ob styli tantum elegantiam, quam ob rerum nostrae religionis exaetissimam declarationem expositionemque. Garriant alii videlicet tui adversarii quaeeimque velint, parum profecto ad palatum meum faciunt illorum veluti deliramenta. Cochlaeus unus ex illis sciscitatus aliquando ex me fuit, quanti facerem sua scripta contra Velenum autorem, scilicet illum, qui primus omnium inter recentiores ausus fuit memoriae commendare, Petrum nunquam fuisse Romae. Cui ego tum respondi, me posse uno ac brevi responso omnia ejus argumenta, solvere. Ille mox haesitabundus: Et quo, inquit, pacto id fiet? Tum ego, Credis tu, inquam, donationem illam Constantini quam jactant Pontificii revera ab ipso Constantino factam? Ad quod ille nihil respondit, sed tantum contractis humeris, Italorum more, prorsus subticuit. Intelligis tu, mi Bullingere, quid illis verbis volebam innuere. Videtur mihi idem homo venator esse favorum et benevolentiarum magnorum virorum , atque scribere in gratiam hominum magis quam quaerere gloriam Dei et Christi. Sed his bene valeat tua humanitas simulque meis verbis salutet Rodolphum Gualtherum, summum amicum meum, ac ceteros apud vos viros et pios eruditos et cum primis Joachimum Vadianum, cujus scripta libenter lego. Joannes Caesarius ex animo totus.
Lieber Maister Hainrich. Ich muͦs uch nebend der epistel, die ir och anderen zaigen mögend, etwas bsünders und aigens zuͦschriben; doch lassends by uch beliben; dann wie mengerlay gen Zurch gschriben würt, also würt och mengerlay von Zurch schriben. So ist sünst das spruchwort gwiss: Silentium tutum praemium. Noch mag ich uchs nit verschwigen. Wann irs glesen hond, so zerrisend den brieff, und was ir glich wol aim guͦten frund sagen weltend, so denckend doch mines namens nit. Und mit dem geding so wissend, das M. Am[brosius] ille noster dem fursten ain brieff zuͦgschikt hat, als er schon gen Stuͦtgarden komen, und gar ernstlich darin gegen im ghandlet des sacrament halb. 1. Erstlich, das in doch gantz befrombde, das in der Schnepff so gantz grell ersuͦcht habe, diewil doch die unseren der sächsischen confession uff dem richstag zuͦ Ougspurg zuͦghalten und underschriben habind, und der churfurst mit sampt den sinen nit allain der underschribung, sunder och der erlüterung in dem artikel vom sacrament wol zuͦfriden gwesen sye und sich daruff mit den unseren in christenlich verstentnus ingelassen hab. Hette also vermaint, Schnepfius hette in by dem selbigen bliben lassen, welche bekantnus nit anderst lutet, dann das der lib Christi ym nachtmal warhafftiklichen dargeraicht werde etc. Diewil er in aber daby nit hab wellen lassen bliben, sunder yn uff ain vil gröbere und flaischlichere wys und wider die art der schrifft (hec verba sunt illius nostri), och änlichait des [gloubens], desglichen wider [das] furgeben der eltesten, furnemsten lerer der kilchen, ersuͦcht habe, und das ouch wyter dann wir nie syind ersuͦcht worden, achte er, sin f[urstlich] g[nad] hab wol zuͦ ermessen, mit was fuͦgen und christenlichen glimpf sollichs bscheche. 2. Wyter hat er dem f[ursten] in siner schrifft anzaigt, was doch sin bekantnus sye vom sacrament, namlich das die wort Christi war syind, wie sy lütind, das Christus, so er sagt: «Nemend, essend, das ist min lib» etc., sinen gleubigen warlich sinen lib zuͦ essen gebe zuͦ ainer spis des ewigen lebens, das er in ynen und sy in ym ewigklichen bliben sollen; daby es billich bliben und usserthalb der ainfaltikait wyter nit sölte furwitzlich disputirt noch flaischlich dancken zuͦgelassen werden. Das ist die summa siner bekantnus gwesen im brieff an den fursten. 3. Zum dritten hat er den fursten gar ernstlich vermanet, das er umsichtig sin welle in dem handel und erwegen, was darus volgen möchte, vorus zu was ergernus und zerrüttung raichen möchte, wo er sin furstenthüm anderst dann by den umligenden stenden und stetten glert und ghalten werd. Item hat er ym anzaigt, wo man uff solliche flaischliche und grobe wys vom sacrament solt glert und geredt werden, das man nit so vil truwer diener des wort gottes finden wurd, als er in sinem land bedörffen werd, sunder muͤste allerlay her gloffner lüt anstellen etc. [4.] Uber disse schrifftliche vermanung hat er vom f[ursten] wyter begert, das er in ad privatum colloquium admittiere. Das ist gschechen etc. Da hat er die vorgenden puncten on zwifel ernstlicher gworben. In colloquio hat er in frylich och underricht, wie er mit dem Sch[nepfio] möcht überkomen. Item so er mit im also uberkeme, und er anneme, das och Luther vom Ecolampadio angnomen, das dann er, der f[urst], von ynen baiden die handschrifft erforderte; dann Am[brosius] waist wol inconstantiam illorum etc. Uss dem verstond ir die epistel am basten. Item, do der Sch[nepf] die bekantnus mit dem Am[brosio] angnomen, hat der furst gsagt: «Das walt gott; es soll ain guͦte stund sin, daby sols bliben. Es soll, ob gott will, zuͦ vil dingen nutz sin. Ich wais anschleg und pratica, die dadurch gwisslich sollen zuͦ nünten werden, so min land sich mit den stetten verglichen mag» etc. [5.] Item inter cętera scribit: «In principe nichil desydero, in aulicis multa.» Och sind argwön vorhanden, das etlich davor gsin sind, damit Ambro[sius] wol ains monats später ist beruͤfft worden, dann vom fursten befolchen. «Omnes etc. Suppressisse quidam putant literas cancellarium, quod princeps postea cognoscens ex bono viro indigne tulit.» - Omnia hęc, mi frater, mortuo scripsim. [6.] Item, der f[urst] hat sich och hofflich vernemen lassen, das er dem Melanthoni nit als gnedig sye «propter Islebii proverbia, in quibus Philippo autore nonnichil sibi maculae aspersit». Item, D. Eck ist dry tag zuͦ Stugarten gwesen, schribt mir ain guͦt gsell; hat man yn von hoff gspiset etc. Item, wissend, das der hertzog das land inhat mero imperio et potentia, das er niemants lehen tragt, dann vom rych. Der künig muͦs den passion singen, schribt mir ain guͦter frund. Doch ist im die gnad bschechen, das die fursten verwilliget conditiones pacis in silentio ston, es begebe sich dann, das inen nit welte ghalten werden; sed sigillis et fideiussoribus omnia sunt roborata -. Omnia mortuo scripserim. Item, ich vernim, das vil pratiken vorhanden syind, damit luterisch predigen in das land komind. Etlich sagend und mainend, Osiander und Philippus komind gen Tübingen; dann die von Basel habind Gryneum nit wellen lassen. Bitten gott gar ernstlich; dann ich gloub, M. Ambrosius werd sich muͤssen liden. Item, ir möchten mich wissen lassen, wie ir doch vermaintind, das man mit aim Arrianer handlen mocht, nachdem nichts an im hulffe. Soll man richten, so ists ergerlich, diewils den glouben antrifft; soll man verwysen, so tuͦt er wyter schaden; soll man gfangen halten, so bruchts lang zyt und wil, wiewol es mich schier das best dunckte. Lieber, getrüwer her und bruͦder, lassend diss min schriben by uch bliben, und bittend gott. Item, schickend mir by dem Mangold oder sünst das repertorium, so Pellicanüs gmachet hat, wo es der Mangold nit möchte abschriben. Ich wils uch in ain monet verzug wider zuͦschicken. Damit sye der almechtig gott mit uch. Haeae [!] literę tuę sunt, Bullingere, quas solus leges lecta priore epistola.
Caspar Megander et H. Bullingerus Stumpfio suo. Gratiam et pacem etc. Oramus tuam humanitatem, Stumphi doctissime, ut causam suscipias Finssleri atque a fratribus capituli per preces nostras impetres, quo paupertatulam illius ipsi concedant, dissoluto iuris vinculo. Pollicitus est nobis proxima in synodo appensurum, quicquid instructi a vobis indixerimus. Nos quia scimus miserum praemi paupertate et inopia, non gravatim has ad vos scripsimus precantes, ut concedatis sponte, quae hactenus auferre per vos non potuit. Speramus autem preces nostras apud vos valituras. Vale cum omnibus tuis. Tiguri, 15. novembris anno 1541.
Frommen, ersammen, fürsichtigen und wysen herr schultheyß und günstig, lieb herren, min früntlicher gruͦß, williger dienst und was ich üch eeren, liebs und guͦts vermöchte, sye üch bevoran bereidt. Günstigen, lieben herren, üwer schryben, einen schuͦlmeister belangend, hab ich empfangen und sins ynhallts wol verstanden; bin ylends für die verordneten von unsern g[nädigen] herren gwallthaber gekeert, und, üch ze wolgfallen, ouch dem jüngling ze guͦtem, imm umb guͦtwilligen urloub geworben. Der imm ouch, üch zuo eeren und gfallen, guͦtwillig worden, und imm ernstlich yngebunden ist, üch trüwlich, uffrächt, redlich, gehorsamcklich und willicklich ze dienen, des man imm ouch wol vertruwt, angesähen, das er bißhar gehorsamm gewäsen, wol gestudiert und sich eerlich gehallten hatt. Doch ist imm erloupt mitt disem anhang, diewyl er in unser gnedigen herren kosten ufferzogen und er inen verpflicht, ob dann unser herren sinen nottürfftig wurdint, daß sy inn wol wider beruͤffen und er inen darinn gehorsamm sin sölle; da sy wol achtend, sömlichs werde ouch üch ghein beschwerd sin. Sy bittend üch ouch zum früntlichisten, ir wöllind üch den guͦten jüngling trüwlich empfollen sin lassen. Sömlichs hab ich üch uff üwer früntlich schriben einfalticklich und underdienstlich antwurten wöllen. Bitt, ir wöllind es imm besten von mir uffnemmen und Christofflen, üwern nüwen schuͦlmeister, früntlich und vätterlich halten. Wo ich üch aber dienen, liebs und gfallens thuͦn kan, söllend ir mich alle zyt willig finden. Die gnad gottes sye mitt üch. Datum Zürych, des 17. septembris anno 1542. Heinrich Bullinger, diener der kylchen Zürych. Den frommen, ersammen, fürsichtigen und wysen schultheyssen und radt ze Wintherdur, sinen günstigen, lieben herrenn.
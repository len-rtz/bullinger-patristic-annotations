S. Quae erant in Matthaeum tua reliqua, mature mihi allata sunt. Placent mire omnia, neque id animo blandiente, sed certo et destinato iudicio exsultante affirmo et reduntantissimo thesauro animi tui tribuo, quod tempore tam brevi et opera velut tumultuaria id praestare potuisti, quod multi tam praemeditatis et multos annos versis reversisque et mille modis mutatis lucubrationibus non assequuntur. Copię illud tribuo et lectionis frequentiae et, quod in omni professione summum est, indefessae exercitationi, ut, quod in parato et promptu habes, non gravate etiam aliis tua illa calami elegantia et facilitate impartiri et commune facere queas. Eadem vena et opulentia tot libros Varroni, tot Ciceroni et nimirum, tot Hieronymo, tot Augustino et ante omnes Origeni myriadas illas lucubrationum peperit. Vidi vero locum de cena Christ, in quo ita nostrum sensum confirmas, ut nihil magis. Sed modo uteris loquendi tam dilucido, tam etiam diserto, sed tali tamen, a quo multifariae loquendi formulę, quibus et alię Christi ecclesiae magno fructu pietatis utuntur, nec alienae sensu, nec alienae mysterii explicatione, circumquaque perspectae videantur. Sed et Schwenkfeldio ita copiose pieque et circumspecte responsum est, ut nec nostris plane, nec aliorum, quos audio in illum armari, labore opus esse videatur. Et hypocritis (quot maxime petebam ex te scripturiente) omnis insanię suae via praeclusa est. Domino nostro gratia per filium Iesum, qui dona sua laborantibus nobis et iniquissimis temporibus gravatis magno quodam et ubere faenore largiri et promptissima etiam manu exhibere non cessat. In quo et te valere cum conlegio omni et mei, qui tibi ex animo faveo, memorem esse cupio. Sangalli, XIII Kalendas Octobris, anno MDXLII. Ioachimus Vadianus. Clarissimo viro domino Henrycho Bullingero, clarissimae urbis Tigurinae episcopo, domino et amico inprimis colendo.
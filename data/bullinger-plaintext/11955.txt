Salutem per Christum Iesum. Heri, patrone mi semper colende, Bibliorum opus illud insigne accepi et literas legi tuas, quibus lectis varie sum affectus, gaudio primum, quod viderem virum summum non eruditione modo, verumetiam sanctimonia, ad me tanta cum humanitate facilitateque scribere, ut nihil humanius aut facilius cogitari queat. Deinde dolore non mediocriter vexatus, cum tempus literarum cognovi; literę enim tuę, quas tu 2. decembris perscripseras, quinta tandem maii nobis redditę fuerunt. Hic quid me cogitasse censes? Omnia, quę homines solent. Ante quinque menses dubitabat d. Bullingerus, viveres necne; quid nunc missis ad te cum literis tum muneribus faciet? Vivum si intelligit te esse nec tantę humanitati liberalitatique respondisse, quid nisi rusticum, immemorem, ingratum cogitabit? Haec me vehementer torserunt et torquebunt, donec abs te meas acceptas literas intellexero. Primum igitur, quod me annum integrum totum silere scripsisti, ostendit tibi meas literas redditas non fuisse; nam mense novembri, ni fallor, ad te scripsi diligenter. Post illud vero tempus nec ad te nec ad alium quenquam scripsi, quoniam annus fere totus me male habuit humoris a capite defluxu quodam pernitioso, a quo ne nunc quidem sum liber. Ita domino videtur ut in Italia per antichristum, sic nunc per corporis aegritudines fidem nostram exercere, ut de vita illa futura atque beata serio cogitemus. Idcirco te a memoria nostra vel tantillum recessisse cogitare non debes; tanta enim est magnitudo tuorum erga me meritorum, ut, nisi omnium, qui vivunt, ingratissimus esse et haberi velim, tui oblivisci non possim. Vel nunc, quas gratias muneri praeclarissimo sanctissimoque pares, ut alia innumerabilia omittam, tibi vel agere possim vel referre? Ignosces igitur infancię meae et rusticitati; tua charitas ista eximia condonabit. Beatus Comes me tuo nomine salutavit - hesterno ego die illum, ut adscripseras, et de libro, quem ad eum misisti, certiorem fecit - addiditque se habere, qui literas ferat, si velim dare. Quare statim haec pauca scripsi, quę tu boni consules. Alias plura; nunc occasionem istam brevem omittere nolui. Vale, mi patrone, per Iesum Christum, dominum nostrum, et ora patrem pro me. Salutabis familiam tuam totam et istos optimos fratres. Tibi puella una nata est et mihi altera; dominus utrique sit pater. Lausanne, 6. maii 1544. Tuus Coelius Secundus Curio. D. Heynrico Bullingero, viro in theologia christiana principi, antistiti Tigurino sanctissimo atque vigilantissimo, michi semper observandissimo. Tiguri.
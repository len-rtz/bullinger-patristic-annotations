Gratiam et pacem a domino. Decimo quinto novembris literas ad te dedi, praeceptor humanissime, in quibus rerum mearum statum praesentem, studiorum rationem et ordinem sumptusque magnitudinem satis copiose, ut arbitror, exposui; an tamen hę ad manus tuas pervenerint, incertus sum. Cum enim hoc praesenti saeculo nihil omni ex parte integrum perfectumque reperire quisquam possit cumque omnia dolis et imposturis scatere videam, non possum etiam illis tabellariis satis tuto credere, qui nescio quam vultus gravitatem prae se ferunt, nedum nautis et aurigis, audacissimis hominum generibus, quibus cum mihi negotium est, si literas meas ad vos vel Basileam mittere volo. Cum vero nunc occasione percommoda Martini Bavari ex fratre nepos ad nos veniens Schafhusiam repeteret, hoc illi muneris non invito iniunxi, ut literas has meas e patria ad te transmitteret. Maxime autem ea de caussa hoc a me factum est, ne forsitan, si alię literae interceptae essent, negligentiam meam accusare posses. Cum enim tu me a primis, quod dici solet, unguiculis ad verę doctrinę cognitionem institueris, immo etiam magno cum sumptu familię tuę participem feceris, iniquum mihi facere puto, nisi quotidie te status mei certiorem faciam. Scribendi vero onus omne emollit tua illa iamdudum a me experta humanitas, qua fretus non puto Rodolphi tui literas tibi molestas esse, quem ante tanta cum humanitate tanto tempore amplexus es. Quod vero rerum mearum statum attinet, cuius te sollicitum esse non dubito, bene sese habent omnia; adhuc enim me et incolumem servat et spiritu suo protegit deus optimus maximus, qui mihi gratia sua nunquam non adest. Humanitatis officia plęrique omnes mihi exhibent exceptis quibusdam, qui non sincero charitatis affectu erga Tigurinam ecclesiam affecti sunt. Sed de his non opus est plurimis agere, cum tales sint, qui mihi nec obesse possint suis invidiae stimulis nec suo favore prodesse. Alii vero omnes (quantum externis signis coniicere licet), a quorum nutu scholae ordinationes pendent, perhumani erga me sunt, imprimis doctor Capito, qui sese mihi nunquam non offert omni in re mihi prodesse paratus, qui etiam nonnunquam amicitiae causa me mensae suę participem facit. Bucerus Wittenbergam iamdudum profectus est; huius adventum quotidie expectant. Sunt mihi sodales et boni et docti, quorum comertio plurimum iuvari possum. Nihil pręterea nunc desydero quam annonę charitatem imminui, quuius tamen incrementum quotidianum omnes sentiunt. Sed dabit deus his quoque finem. Bellum omnes metuunt et ad huius mentionem contremiscunt; plures quoque audio, qui de omni rerum successu desperant, quam qui dei manum potentem et misericordem esse agnoscant. Ego omnino spero firmo pectore eundem deum et vivere et regnare adhuc, qui Pharaonem rubri maris vorticibus suffocavit, Saulis impias vires confregit, ipsius Sanherib invictam manum debilitavit et qui nostris maioribus toties sua gratia et praesentia adfuit. Hic, ut fido, in se sperantes nequaquam sinet hostium superbiae succumbere. Novi praeterea apud nos nihil est, nisi quod comitem Wirtenbergensem Mumpelgartum reversum cuncta idola et papisticum cultum omnem subvertisse constanter affirmant, quae te non latere arbitror. Fama praeterea apud nos constans est aliquot factiosos impiosque homines, qui in Guilielmi Arsent verba iurarunt, in Lothoringia captos esse, dum oppidulum quoddam Gallorum dominationi subiectum capere et depraedare voluerunt. Regem quoque Angliae Thomae Cantuariensis monumenta aurea illa subvertisse et ossa eruta igni tradidisse tradunt. Quę num vera sint necne, cito nos cognituros puto; Rheinerium enim hac hieme ad nos venturum arbitror. Ioachimus Camerarius, Tubingensis professor, Wittembergam a Wirtenbergensium duce missus est, ut Philippum Melanctonem amplissimo stipendio sollicitatum Tubingam adducat. Sed hunc operam et oleum perditurum omnino credo; incredibile enim videtur, ut Philippus tam praeclaram academiam cum vilissima permutet, tum ut Saxoniae dux ipseque Luterus hoc illi bona cum gratia concedant. Venit Argentinensis quidam hisce diebus a Wittemberga, qui proximis nundinis reversurus est; hic mirum in modum huius scholę ordinem et studia extollit stupendam Philippi in laboribus perferendis tollerantiam praedicans etc. Sturmii liber De literarum ludis recte aperiendis num ad vos pervenerit, ignoro; quod si a te non visum scirem, ad te nunc mitterem. Poteris ex eo Argentinensis scholae iuditium sumere, quae divino quodam ordine instituta ab omnibus narratur. O quam vellem eandem etiam Tigurinę urbis proceribus studia promovendi voluntatem esse! Videremus sane brevi ex horum republica (quae foelicissimis alioquin ingeniis praedita est) et doctas et pias doctorum virorum turmas prodire. Sed spero bene incepta illos, ut statuerunt, ad finem perducturos neque te puto in hac re desidem fore, qui ante hac solus fere studiorum promotor et studiosorum patronus extitisti. Imprimuntur apud nos Sturmii Partitiones dialecticae et In oratorias Ciceronis partitiones commentaria, quae si ad finem perducta fuerint, tibi mittentur. Impressit apud vos Froschouerus noster Prognostica vel Practicam, ut vocant, Mathiae Brotbyhel, in qua nescio quae magnifica de caesareae maiestatis pontificiaeque sanctitatis (si modo sic loqui licet) diligentia et reformandi sedulitate ebuccinantur, quę mirum est quam offendant simpliciores et culpentur a doctioribus, cum hęc apud Tigurinos impressa esse vident, quamvis ego certo sciam hęc a Froschouero ipso simplici animo et forsitan nunquam ab ipso lecta impressa esse. Sed tu ipse novisti, praeceptor amantissime, quanta cautione et diligentia vobis opus sit, cum undique tot vos Momi suspectos habent, qui ex minimis quoque cavillandi occasionem apprehendunt. Hęc ego tibi scribere optimum esse duxi, non ut vos docere velim diligentiam, qui eruditionis et iuditii acumine praestatis, sed ut meum etiam dolorem tibi exponerem, quem concipio, cum vos apud alios ma-le audire video. Nec enim ignoro Platonis illam sententiam, qui primo de legibus libro inquit: εἷς τῶν καλλίστων ἂν εἴη νόµων µὴ ζητεῖν τῶν νέων µηδένα ἐᾶν ποῖα καλῶς αὐτῶν ἢ µὴ καλῶς ἔχει. Quemadmodum enim peregrini est in aliena republica µὴ πολυπραγµωνεῖν, sic etiam iuvenis est seniorum facta non curiose reprehendere. Sed vere et ingenue, quod sentio, fateor: Tigurinus sum, Tigurinae urbis studio et amore ducor, et ob hoc iniquissimo animo peregrinorum de patria mea cavillationes audio, praesertim eorum, quos scio totos in hoc esse, ut nos nostraque instituta omnia Theonino dente corrodant. Quare etiam cuperem maxime, ut ne minima quidem ipsis calumniandi occasio daretur. Hęc autem publicis vulgata typis quantum offendant, in Anglia quoque expertus sum, ubi non pauci offenduntur, quod Erasmi epistolae Basileę excusae sunt. Sed de his nunc cessabo. Te rogo, ne me hęc privato quodam et superbo affectu scripsisse putes, ut qui maiores natu reprehendere coner; ego enim, cum omnes facti huius circumstantias perspectas habeam et simplicitatem, non malitiam esse sciam, his non offendor, sed doleo, quod querulis alioquin hominibus calumniandi ansam datam esse videam etc. Incepi hisce diebus Pauli ad Romanos epistolam legere, ad quam intelligendam plurimum mihi lucis tuę annotationes adferunt, quibus semper utor. Te autem obsecro, patrone observande, ut aliquam mihi sacra legendi methodum scribere digneris et paucissimis mihi exponas, qui novi testamenti libri mihi imprimis et quo ordine legendi sint, tum etiam, quae mihi potissimum observanda sint, explices. Video enim multos, dum hęc oscitanter observant, errare graviterque impingere, ut multa legentes parum et intelligant et retineant, tum ut per tota volitantes biblia lectionis confusione ita obruantur, ut quasi in vasto pelago nusquam terra apparente constituti desperent. Literas has meas Ioanni Rifenstein, admodum solertis ingenii puero, tradas et eum tibi commendatum habeto. Salutato nomine meo quam humanissime matrem et uxorem tuam, matronarum facile primas, et totam tuam familiam, de cuius incolumitate aliquid audire cuperem; annus enim abiisse videtur, quod nullas abs te literas accepi. Salutabis quoque omnes nostri collegii praesides, Georgium etiam Binderum, Sebastianum et Wolphium, cui etiam nunc simul cum Christiano scripsissem, nisi temporis angustia conatibus meis obstitisset. Vale bene, patrone et praeceptor humanissime, deusque te nobis diu servet incolumem. Argentinae, ex aedibus d. Bedroti, 26. novembris 1538. Rodolphus Gvalterus, tui observantissimus. Ignosce, quaeso, lituris; vix enim relegendi, nedum rescribendi tempus fuit. Docto simul et pio viro d. Heinricho Bullingero, Tigurinae ecclesiae episcopo vigilantissimo, praeceptori et patrono suo unice colendo. An M. Heinrich Bullinger, predicanten zuͦ Zürich zumm großenn münster.
S. D. Tuas 23. augusti datas recepi, sed Persium, quem a Gastio postularem, nuspiam vidi. Oro igitur, ut adhuc comparet mihi talem Persium, qualem postulavi. Caesaris legatio 24. augusti Tiguri coram senatu amicitiam caesaris obtulit et foedus, quod ille cupiat cum omnibus Helvetiis et cum ducatu Mediolarum, imo omnibus aliis in Italia ditionibus caesareanis connectere. Quid multis? Polliciti sunt homines isti tantum non aureos montes! Nostri responderunt hoc negotium pertinere ad omnes Helvetios, cum quibus suo loco et tempore consultare velint. Milites isti impii et nepharii his diebus venerunt Cambodunum, Isnam, Memmingam et Ravenspurgam. Expectamus in horas querelas miserorum. Cogitur caesar in has urbes sua illa praesidia collocare. Circum Augustam omnia carissimo sunt precio, nec habet miles, quod sufficiat alendis ventribus. Deinde arbitror etiam latere mysterium. Tu divina. Quae scribis de eo, qui fuit Viennae, pridem audivi, nam magistratus vester nostro omnia perscripsit. Ea legi. Ago tamen tuae diligentiae magnas gratias. Elementa illa Hebraica non satis recte agnoscimus. Theodorus nondum vidit. Astrologi fausta Maximiliano praedixerant, dum conserent manus Helvetii cum caesareanis ad Dornachum. Ego itaque iudicia astrologorum tanti facio, quanti vanissimorum et vilissimorum nugivendorum. Festinanter haec scribo. Mitto duo carmina Germanica, quae ex Ulma accepi. Tu lege et vide, quam virulentus sit nebulo monachus ille Colmariensis Ioannes Hoffmais-terus, singularis amicus meus! Amicitiam enim suam, qua me complectitur, libris ineptissimis aeditis testatus est. Sed merito nebulonem contemno vanissimum. Vale et saluta fratres omnes. Te salutant fratres omnes. Tiguri, 30. augusti 1547. Bullingerus. Praestantissimo viro d. Osvaldo Myconio, fratri suo longe charissimo. Basel.
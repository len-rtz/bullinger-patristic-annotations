S. Quod me hortaris, doctissime Bullingere, ut de puerorum vestrorum apud Myconium iam agentium studiis deque publicis etiam lectionibus nostris ad te certi aliquid scribam, libenter certe facerem, nisi vel odiosum esset de aliorum vel neglectu vel etiam diligentia nimis curiose inquirere, eorum dico, quorum cura sit aliis commissa, vel si per privatas etiam occupationes mihi, quid ab aliis agatur, inspicere atque observare liberum esset. Itaque, quas lectiones vel audiant vel non audiant, affirmare citius ac verius ignorare me quam scire possim. Puto autem Myconium, eorum hospitem, nequaquam ipsos negligere. Alioqui certe lectiones publicę sunt satis multae: In dialecticis quotidie praelegit Hieronymus Rhetus, in iure Amerbachius, in philosophia Aristotelica Gemusaeus, in oratoria sive Ciceronis orationibus Affinius, in mathematicis Vitus, in Hebraicis Monsterus, in Gręcis ego, in theologia Carolstadius et Grynaeus alternis septimanis. Taceo lectiones paedagogii, quas omnium minime cessare arbitror. De mea possum dicere puerorum vestrorum unum tantum adesse ei interdum solere, et ita facilis alioqui est autor, quem praelegimus, ut privato studio assequi facillime possint neque interprete forte alio aut viva enarrantis voce habere opus videantur. Forsitan autem domi privatis studiis, qui fere Tigurinorum hactenus apud nos degentium mos fuit, plus se proficere quam audiendis aliis posse putant. Quicquid est, dicere certo nec possum nec, si possem, libenter in alterius messem falcem immittere meam vellem. De cessatione item aliorum professorum nihil affirmare certi queo, nisi solorum medicorum, quibus a praelectionibus abstinere, cum duo tamen sint, ita frequens est ut nihil magis. Ego toto hoc anno non cessavi quam eo tempore, quo et apud vos fui, et nunc per octo dies, dum Hagenoam essem profectus, pro qua neglectione totum iam mensem, quo alioqui quiescere etiam academię privilegio licebat, lectionem meam continuo, nempe quia summo mane minus nobis infestus esse calor ille potest. Haec habui, doctissime atque humanissime Bullingere, quę super interrogatis tuis subito nimisque tumultuanter responderem. Tu igitur animum potius aestima tibi ac vestris omnibus deditissimum. Vale meque redamare, ut facis, perge. Basileę, 22. iulii 1540. Ioan. Oporinus tuus. De rebus Hagenoicis melius ex Quirino intelliges et amicorum literis; nam ego, quod vel narratione dignum sit, nihil vidi. Domino Henrico Bullingero, amico et fratri charissimo suo.
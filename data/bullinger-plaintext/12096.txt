Gratiam et pacem eaque consilia, quae ecclesiae Dei salutaria sint et ad gloriam Christi proficiant. Epistolam tuam, Bullingere doctissime et in domino observande, eo legi animo, quo debui, providens, quanta ecclesiis ex his, quae scribis, mala impendent. Respondebo tibi paucula, non quod sperem, me his effecturum ea, quae ecclesiis Christi in praesenti tam misero illarum tempore expetenda esse non dubito, sed ut apud te quasi contestatum relinquam, me officio meo, quod ecclesiae, qualecumque eius membrum, debeo, etiam contra spem, quam humana sustineat ratio, satisfacere conatum esse. In epistola tua tria potissimum agis: primum rem ipsam, de qua dimicatur, attingis; deinde de Luthero et eius nupero scripto quaedam adiungis; postremo etiam de me meoque studio in concordiam ecclesiarum nonnulla subiicis. De his itaque rebus isto ipso ordine apud te confitebor et testificabor ea, quae sentio, me domino et servatori nostro et nunc approbare et in die illa, qua diiudicabuntur omnia, approbaturum esse. Nec enim res ipsa nec status praesens ecclesiarum nec munus utriusque aut aetas fert, ut quicquam non summa officii religione et ut in oculis domini et dei nostri Iesu Christi agamus. Caussam igitur, quae in certamine est, attingens, definis, quid inter vos et Lutherum controvertatur. Scribis, vos affirmare praesentiam Christi in cena spiritualem et tamen efficacem, corporalem negare; Christum ecclesiae praesentem agnoscere, non tamen corpore, quod ad dexteram patris sit, sed potentia, virtute, operatione; Lutherum vero damnare hanc sententiam haereseos (quam vos et primitivae ecclesiae ac veteribus doctoribus adscribitis) et statuere corporalem et quae manibus et ore percipiatur, qualem et Sophistae ponunt, excepto commento transsubstantiationis, et canon «Ego Berengarius» explicat; et hanc Lutheri sententiam vis consistere non posse cum veritate humani corporis in Christo et gloria eius caelesti. De sententia itaque, quam vestram facis, qua praesentiam domini in ecclesia sua et cena definis sola potentia, virtute, operatione et effectu Christi et qua negas, Christum ecclesiae suae et cenae adesse etiam corpore, hoc tibi confiteor et testificor coram domino, eam te innumeris ecclesiis minime approbaturum, ut quae nec scripturis nec testimoniis veteris ecclesiae comprobari possit. Dominus enim se ipsum ecclesiae praesentem esse et praebere se illi in s(acra) cena suum corpus, suum sanguinem testatur, non tantum potentiam suam, virtutem, operationem, effectum. Hinc Paulus communicationem in sacramento confitetur non virtutis tantum et effectionis, verum etiam corporis et sanguinis ipsius. Atqui ista nemo vel rectius vel plenius domino ipso et spiritu eius eloqui potest. Ut vero Irenęus, Hilarius, Chrysostomus, Cyrillus ac ceteri hoc mysterium explicent, non est opus ad te commemorare. Sed nec caelos et dexteram patris nec naturam corporis Christi (quae sane vera in domino permanet) sic vel per Scripturam vel per auctoritatem s(anctorum) patrum definire licebit, ut ex ea definitione sive veri corporis Christi sive gloriae caelestis, in quam illud ex hoc mundo exaltatum est, concludi possit, dominum se nobis non et hic totum ac ideo corpore quoque suo exhibere. Porro de Lutheri sententia hoc tibi coram deo confirmo: quanquam ille, quam Christi domini in cena praesentiam statuit, et corporalem vocat consentaneamque fatetur cum confessione Berengarii et doctrina Sophistarum, seclusa tantum transsubstantiatione, sic denique definit, ut adserat corpus domini manibus et ore percipi: haec, inquam, omnia quamvis Lutherus scribit et praedicat, eum tamen nihil aliud sentire aut affirmare his verbis velle, quam cum pane corpus domini verum dominum que ipsum totum vere exhiberi. De modo huius exhibitionis nihil disputat; abdit mentem suam fide in caliginem verbi domini. At propterea, quod dominus de pane, quem praebet, ait: «Hoc est corpus meum», affirmat Lutherus has duas res natura inter se diversissimas, corpus domini et panem, eiusmodi unione (ipse «sacramentalem» vocat) inter se coniungi atque uniri, ut illis ea τῶν ἰδιωμάτων communicatio competat, qua corpori ea recte tribuantur, quae non corpori, sed pani proprie conveniunt, ut scilicet, sicut a Paulo recte dicitur, frangi corpus domini, quod ἰδίωμα panis est, ita etiam proba locutio sit, qua dicitur corpus domini tangi, teri dentibus, manducari. Et hac certe ἰδιωμάτων communicatione et sanctos patres saepe usos esse constat. Ad hunc vero modum Lutherus in magna sua confessione ipse verba sua explicat et diserte confitetur, nihil talium παθημάτων, quae pani fiunt, corpori Christi in se fieri; sed quia ista pani fiunt, quo corpus Christi praebetur et quem prębendo dominus dixit: «Hoc est corpus meum», vult modo loquendi Scripturae eadem et corpori verbis tribui posse propter unionem sacramentalem, sicuti nimirum evangelista spiritui sancto tribuit, quod proprie competebat speciei columbae. Scribit enim, Iohannem vidisse spiritum sanctum in specie columbae, cum viderit speciem columbae, qua se spiritus sanctus praesentem exhibebat. Ad hunc vero sensum cum intelligat Berengarii confessionem, et illam probat, cumque Sophistae nullam localem, nullam huius saeculi praesentiam domini in cena statuant, sed tantum habitudinem (ita Thomas Aquinas loquitur) quandam arcanam corporis domini ad speciem panis, ut ea corpus Christi praesens habeatur, cuius tamen praesentia non sensu, non ratione, sed sola fide percipiatur: non apparet, quid praeter transsubstantiationem et permanentiam corporis domini cum symbolo panis extra usum sacramenti a Christo institutum (quod commentum illi transsubstantiatione multo perniciosius confinxerunt) in sententia Sophistarum de praesentia domini in eucharistia reprehendi debeat. De altero vero falso horum dogmate permanentiae Christi cum symbolo Lutherus non minus a papistis dissentit quam in priore de transsubstantiatione. Hanc Lutheranae sententiae explicationem ex ore et scriptis Lutheri ita percepi, ut libenter iuraturus sim, eum ita et non aliter sentire, sicque sentire eum innumerae ecclesiae et in his multi certe viri docti et pii non dubitant. Cum itaque ab eo nihil quam exhibitio quaedam vera et realis Christi in cena simpliciter adseritur et nullus eius modus ponitur, non video, quam tu ex scripturis afferre queas definitionem vel corporis Christi vel gloriae caelestis, in quam ex mundo hoc Christus assumptus est, cum qua pugnet praesentia et manducatio Christi, affirmata tam simpliciter et sic quoque explicata, ut mundi huius censeri nullo modo queat. Praedicat enim clare Lutherus, ad hanc nec sensus nec rationem mundi huius, sed eam modo mentem et rationem attingere, quae per fidem, superato hoc mundo, sicut peccatis, ita et perituro schemati obnoxio, evecta sit ad Christum in supercaelestia. Oro itaque dominum, ut mentem tuam in hac disputatione sic regat et illustret, quo ex ipsius verbo et nullis hominum cogitationibus, nullis proprię rationis visis definitiones solidas et germanas petas et adferas corporis Christi, mundi, quem dominus reliquit, caelorum, in quos se recepit, sessionis et stationis eius ad dexteram patris, exhibitionis, praesentiae et manducationis Christi. Caussa est Christi, quam ages, et ages hanc ad versum virum certe non vulgaris ingenii et acrimoniae, quocum etiam faciunt innumerae ecclesię, quibus sua dona sunt non vulgaria. Memineris etiam, requirendum esse abs te de omnibus, quae affirmes vel neges, certum clarumque verbum dei, e quo id, quod vis, non videatur tantum concludi, sed re ipsa concludatur et demonstretur. Si enim gloriam Christi caelestem sic definias, ut loci, quae res mundi huius est, circumscriptionem in ea ponas, requiretur a te verbum dei, quo id doceatur. Iam supra omnes caelos quis hominum fuit? Quis conditionem mundi illius ultramundani nobis explicuit? Deinde ut detur, esse Christum in certo quodam caelorum loco circumscriptum, quod Augustinus et Fulgentius videntur affirmare (quorum tamen, ut hominum, auctoritati) soli in hac disputatione theologica locus non dabitur): quo Scripturae oraculo ostendetur, id fieri non posse, ut Christus sese, in eo ipso suo caelesti loco existentem et manentem, tamen ecclesiae atque cenae suae praesentem exhibeat et praesentia sui et sui corporis, non virtutis tantum et operis sui, praesentia scilicet, quam verba eius testantur, non illa mundi huius, quam sensus aut ratio mundi huius percipiat, sed ultramundana, quam ratio tantum caelestis percipere potest, verum tamen eiusmodi quoque praesentia, quae divinae benignitatis miraculo, ut et degustatio doni caelestis illa et participatio spiritus sancti, de qua ad Ebreos 6., contingere potest etiam non probis Christianis? Adducis locum Pauli 1. Cor. 15. de caelesti ac spirituali conditione nostrorum corporum, quae corpori Christi sint futura conformia, portantia iam caelestis Adam imaginem. Sed cum nec hanc ipsam nostrorum corporum conditionem, qualis omnino futura sit, explicatam habeas, quid ex ea colliges? Petrus etiam in mortali conditione gradiebatur iubente domino super undas, quod tamen naturae corporis, quam nos quidem novimus, non convenit. Mose et Helias cum domino etiam corpore conspecti sunt in monte Thabor. Quis iam scit, an dominus tum non potuisset ac hoc hodie posset illos et quoslibet alios praesentes exhibere simul omnibus hominibus in orbe non minus, quam eos tum exhibuit praesentes discipulis suis? Deinde, quis corpori Christi cum verbo dei in eadem ὑποστάσει unito salva etiam tota hominis natura, non plus tribuat divinae conditionis quam nostris corporibus etiam renatis? Similitudo non statim adfert virtutis et amplitudinis aequalitatem. Stephanus vidit dominum stantem a dextris dei eoque praesentem sibi habuit. Annon potuisset dominus tum se ita praesentem exhibere cunctis per orbem hominibus? Cumque se ad hunc modum praesentem queat exhibere oculis corporis, qui non possit id etiam in s(acra) cena oculis fidei per speculum et aenigma verbi sui et symbolorum? At si hoc potest, ut sane potest - non enim pugnat cum veritate vel divinae vel humanae in eo naturae, cum nullus Scripturae locus sit, quo evinci possit, verba illa «accipite, manducate; hoc est corpus meum etc.» non esse verba domini, exhibentis pane illo suo suum corpus et se ipsum - quo demonstrabis, oportere verba ista domini sic intelligere: accipite et manducate; haec est virtus et operatio corporis mei? At si non demonstrabis, necessarium esse necessitate fidei ista verba domini sic interpretari, irreligiosae audacię tribuetur hanc ingerere interpretationem contra perpetuum ecclesiae consensum. Nosti enim illud ἀξίωμα: Scripturam maxime naturali et simplici sensu accipiendam esse (loquitur enim deus cum suis populariter), ubi non a simplicitate sententiae depellit aliquid pugnans cum doctrina Christi universa aut cum praecipuis illius ac confessis apud omnes pios dogmatis. Certe vere religiosos homines, qui tremunt ad verbum domini, nulla nisi verbi dei auctoritate eo perducetis, ut sustineant aliter credere et loqui de hisce mysteriis, quam habent verba domini et Pauli habet ecclesiae veteris sensus perpetuus. Atqui clara verba sunt: «Accipite, manducate, hoc est corpus meum, quod traditur pro vobis»; item: «Panis, quem frangimus, est κοινωνία corporis Christi». Nec enim ullam similem orationem ex omni Scriptura proferetis, in qua aliquid per signa exhibitum esse vel exhiberi commemoretur, ut non id ipsum, quod verba exprimunt, exhibitum sit vel exhibeatur re ipsa. Exhibitivae orationes, quibus scilicet aliquid per signa sensibilia exhibeatur, qualis scilicet ista est: «Accipite et manducate etc.», requirentur; attulisse orationes assimilativas, quibus res una alteri tantum similis affirmetur, non satisfacient. Circumcisio foedus vocatur, et ea foedus sanctum dei, cum rite peragebatur et suscipiebatur, re vera cum circumcisis constituebatur. Ierobeam quoque decem tribus regendae per signum decem partium scissi pallii tradebantur re ipsa. Etiam sacrificium transilitionis religiosae peractum hoc ipsum beneficium transilientis meritae ultionis dei exhibebat. Panem, signum corporis domini, non esse corpus ipsum, nemo negabit, nec ferent te de hoc multa verba facientem. Hoc vero ut scripturis probes, requiretur: non dari hoc signo et percipi vere reque ipsa corpus domini. Esse panem signum Corporis domini, constat; sed non esse signum exhibitivum Christi ipsius, id tibi claris disertisque scripturis evincendum erit. κοινωνία illa corporis domini, quam praedicat Paulus, ut definierunt aliquando vestri, tenetur memoria. Sed cum a Paulo definiatur talis, qua et nos sumus unus in domino panis, unum corpus, vestrorum definitio non admittetur, quam ne Oecolampadius probabat. Ita si Christum praesentem esse in cena corpore aut corporalem eius in cena praesentiam (quam scilicet praesentiam affirmari dicitis a Luthero, negari a vobis) definiatis eiusmodi praesentiam esse, quae sit localis, sit huius mundi, detrahat aliquid veritati humanę et corporali naturae in Christo aut glorię eius caelesti, vos ut calumniatores Lutheri plurimi aversabuntur, ut qui sciant, Lutherum et eos, qui cum illo faciunt, cum his verbis utuntur, nihil prorsus ponere praesentiae corporalis ultra id, quod est a domino ipso et apostolo eius affirmatum et expressum his verbis: «Hoc est corpus meum, est communicatio corporis domini, reus sit corporis domini» et «diiudicat corpus domini». Atque hunc syllogismum consertis manibus tenebunt: quod a domino praebetur et ex manibus eius accipitur et editur cuiusque percipitur et habetur κοινωνίας, id praesens est his, quibus praebetur, et qui ipsum accipiunt eiusque habent communionem, habent etiam eius praesentiam. Tunc urgebunt et illud: qui verbis domini ipsis de tantis mysteriis loquitur, eum loqui male non posse. Vox denique «corporalis» vel «corporaliter» damnari hac in re quomodo possit, cum Paulus ausus sit scribere, divinitatem habitare in Christo corporaliter? Etenim esse vel habitare corporaliter magis a divinitate quam a corpore Christi dissidet. Non sum, optimi viri, irreligiose in hac re versatus tot iam annis; novi enim, abominationi esse domino, qui fucum in sua doctrina faciat aut ludat. Excussi, quae utrinque allata sunt, non indiligenter; verum ex verbis domini consensuque ecclesię iam inde ab apostolis perpetuo id, gratia domini, didici, eum Scripturae locum non exstare, cui contradicat aut quocum pugnet ea praesentia domini in sacra cena, quam Lutherus vere ponit, non dico ponere plerisque videtur. Admodum enim dure, fateor, et praecise ille saepe loquitur. At sententiam eius qui ostendat non consentaneam Scripturae, eum nondum vidi. Ut igitur, mi Bullingere, rationem probe ducas maiestatis verbi dei, necessitatis ecclesiarum, dignitatis ministerii tui, te etiam atque etiam in domino hortor, ne vel in verbum dei parum reverens vel in ministros eius calumniator videare. Obiicis, ut et ad hoc obiter respondeamus, me Lutheri sententiam in disputatione Bernensi vobiscum oppugnasse. Nemo me melius novit, quid oppugnarim in hac vel in aliis disputationibus: nullam sane aliam, quam quae sit huius saeculi, qualem crassioribus Lutheri et aliorum formulis ingeri metuebam, quanquam de sententia illorum haererem nec possem in animo meo statuere, ipsos tam crassum aliquid de domino imaginari. Spiritualem adserui praesentiam, sed veram et realem et corporis domini ipsius, non virtutis tantum et operis eius. - Obiicis etiam auctoritatem Oecolampadii et Zvinglii, quorum ministerio quantum semper tribuerim, etiam publice testatus sum et hodie testor. Oecolampadium autem scio in ea, quam sequor, sententia plane fuisse, quod et publice in suo Dialogo testatus est, ut ea nunc non commemorem, quae privatim ore et manu sua apud me testatus est. Zvinglius quoque ita rem tractavit, respondens Eccio, ut mihi non tantum virtutis Christi, sed ipsius etiam Christi praesentiam confiteri visus sit. Certe utrumque video tantum pugnasse contra eam corporalem domini in cena praesentiam, quae aliquid loci et condicionis huius saeculi in se comprehendat. Quod vero Lutherus id nunc rursus non credit, mirum non est, cum nec vos istis viris hanc sententiam tribuatis. Fatalis sane tentatio fascinat multos utrinque, ut controversias ipsi sibi fingant, ubi re ipsa aut nulla est aut non tanta est. Iam de Luthero ipso et eius libro. Quod ad Lutherum ipsum attinet, vide, mi Bullingere, ne offensione humana aliquid Christi in illo reiicias. Serena ac religiosa mente ista ponderare velis: quem dominus primum et adhuc voluerit tyrannidem Antichristi sola Christi fiducia, nullo carnis praesidio, publicis scriptis et factis et fortius et felicius perfringere? quem praedicationem paenitentiae verae et fidei in Christum purae verorumque fructuum fidei orbi restituere potentioribus ac celebrioribus et contionibus et scriptis ? quem Scripturam sacram maiore felicitate et gratia in linguam nostram transfundere et enarrare? quem ecclesias plures ad evangelion Christi per varias regiones restituere ? quem denique, in quo etiam evangelion suum ab Antichristis atrocius appeti et triumphare gloriosius? Haec det tibi deus, ut, qualia sint, vero spiritus iudicio, non fastidio aut offensione carnis consideres et perspicias. Habet ille sua vitia et in vita et in scriptis; sed quis vitiis omnino liber est? Multa heroica in illum dominus contulit, quo ergo et in eius humilitate gloria misericordiae divinae illustrior fiat; non caret etiam vitiis quibusdam admodum eminentibus. Tamen hoc quoque perpendendum: de eius vitiis, qui nos laesisse videtur, suspectam esse nobis debere nostram iudicationem. Quis enim non et in se ipso et in aliis pleraque vel laudat vel dissimulat, quae aliis non ab re vitia censentur, digna non vulgari reprehensione? Et contra: quam multa nobis vitia in aliis videntur, quae illi sibi aut laudi ducunt aut indigna, quae notentur? Atque haec iudiciorum diversitas etiam apud eos existit, quos nulla iniquiores reddit offensio. Si dicas audacem et offendentem etiam subinde in scripturarum interpretatione et enarratione: cuius vel veterum vel recentium scripta his vitiis libera pronuntiabis? Et nisi propter reverentiam praestantium donorum domini conniveas ad multa: quotumquenque veterum sustineas legere dumtaxat in enarrationibus Veteris Testamenti? In Erasmo, qui tamen oppugnare caussam Christi ausus est, quam multa dissimulastis propter excellentia commoda, quae ecclesiis ille suis scriptis attulit? Ad reprehendendum et damnandum alios Lutherus est cum pronior, tum acerbior iusto. Conferamus his nostra in catabaptistas et cogitemus, quomodo nobis omnibus placebat Lutheri ista δείνωσις in papistas; cogitetur ingeniorum varietas ac etiam excessus, qui condonari magnis viris soleat. Ille non dubitat, se pugnare contra eos, qui verbo dei visa rationis suae praeferant quique suum, verum Christi ministerium dolis, contumeliis et iniuriis quaerant deiicere. Dicit igitur et scribit in vos, quae et vos fatemini his tantis facinoribus minora esse; dolendum quidem valde, quod istam de vobis persuasionem persuaderi sibi passus est. Fatalis haec a domino tentatio est; sed id quoque plurimum dolendum: cum persuasio illa missa confessione vestra repulsa erat, quod adeo non necessariis dictis et scriptis etiam vestris ea revocata est. Optata erant alcedonia per ecclesias, cum vestram Luthero confessionem Basiliensem et eius interpretationem miseratis; dum autem postea non similia scripta et ederentur et scriberentur a vobis, dum privatis literis vos victores in hac caussa, ille victus traduceretur, dum gloriosum iactaretur Luthero non accessisse: iis sane rebus revocata est gravis illa persuasio. Sed erat existimatio cum vestra, tum vestrorum, qui de ecclesia Christi bene meriti sunt, vindicanda. Verum; sed quatenus istud vindicandae saluti ecclesiarum et gloriae Christi conferat quantumque eo vestro studio illam ipsam vestram et vestrorum existimationem vindicari dominus velit. Equidem certus sum coram domino: si eam, quam dominus dederat post praesentatam illam Luthero vestram confessionem, tranquillitatem et qualemcunque concordiam fovere et colere voluissetis quietemque agere de hac disputatione, quae eo scilicet, quo perduci potuit, perducta erat et sic explicata, ut explicari amplius non posset, hoc est, si non dissentanea confessioni vestrae scripta edere et tractando negotium eucharistię adhuc adversarios quosdam incessere, qui indignam religione Christi praesentiam domini statuant, eoque Lutherum tacite perstringere, denique privatis literis nihil de Luthero et concordię negotio spargere iniquius -: de his, inquam, si supersedere placuisset, existimatio et vestra et vestrorum procul dubio hodie per omnes ecclesias esset multo et amplior et gratiosior, quae illa ad restituendam pugnam prolusione non parum apud multos oblęsa est et nunc, pugna revocata, impugnabitur a multis gravissime. Ad haec ecclesiae Christi quid aliud quam gravissima hinc scandala obiecta sunt et obiicientur postea, eiusmodi sane scandala, ut equidem meum nomen et meorum malim tam haberi exsecrandum, ut magis non possit, quam tantorum perferre conscientiam scandalorum. Magna profecto nobis servis domini adhibenda est religio, ne conservos abiiciamus, quos dominus illorum et noster assumpsit. Peccat ille in hoc permultum. Eo ergo magis vitandum nobis, ne in idem mali et ipsi incidamus. Maiestatis divinae se obligat, quisquis iudicium invadit, quod pater omne filio suo. Haec ad vos scribi a me, boni consulite. Vae enim si falsum dem de servis domini testimonium! Me vero filium et servum domini Lutherum, nisi non velim de eo iudicare, secundum verbum domini ex fructibus eius mihi perspectis agnoscere necesse est. Quod itaque, sequens verbum domini, persuasum de illo habeo, si non ibi profiterer, ubi videam contrarium de eo iudicari, falsi certe testimonii de servo domini me ipse obstringerem. Nunc de scripto, quod furiosum vocas, tamen nondum legisse te scribis. Est quidem illud - proh dolor! - acerbum nimis. Damnat enim in eo anathemate omnes illos, qui moniti satis nolunt credere, panem domini in cena esse verum et naturale domini corpus quodque impius vel Iudas aeque ore percipiat atque S. Petrus et omnes sancti; et in his, quos ita condemnat, vos indubie numerat, quanquam nominibus vestris adhuc parcat. Hoc, inquam, iudicium mihi perquam acerbum et intempestivum videtur; non quod non et ipse sentiam, in gravi damnatione esse eos, qui obstinate nolint credere, Christum se ipsum et suum corpus pane hoc suo exhibere et exhibere omnibus, quibus instituto domini panis hic exhiberi debet, percipere quoque hoc ipsum ore, hoc est sacramento, quod ore sumunt, et sacramento tenus, quicumque verbis et instituto huic domini fidem accommodant nec illud impie pervertunt vel reficiunt. Hi enim tantum fidei domino habent, ut non signum tantum corporis domini aut simplicem panem, verum etiam corpus domini offerri sibi sacramento sentiant; hactenus igitur illud in sacramento etiam percipiunt. Si autem id non grata faciant religione, in quo Corinthii peccabant, corpus domini non diiudicantes, reos se corporis constituunt, quod scilicet indigne sumunt. Isti ergo cibum vitę ore tantum et externo homine, non etiam vivae sensu fidei et fruitione novi hominis percipiunt. Haec quidem et ego ita sentio. Verum Lutheri verba sunt nimis generalia et praecisa. Atqui ille, quia ea sua verba alibi explicavit et quia simplicitatem fidei in verbum domini de integritate sacramenti, quo non panis tantum, sed etiam corpus domini exhibetur, hic vindicare et commotus instituit, sic loquitur, ita rem proponit. Id fateor sane nimis affine esse impio et pernicioso commento papistarum de permanentia Christi in symbolis, etiam extra usum ab ipso institutum. Quid autem faciam? Scio, quid optem; praesto, quod possum. Cur igitur, dices, illum vos fertis sic praecise et ad patrocinium errorum loquentem? In promptu est responsio: mihi meus locus in ecclesia tuendus est, nec fas est usurpare aliquid, quod dominus mihi non dedit. Ad commodam talium verborum explicationem adductus Lutherus iam erat, cum ei fidem feceramus, et vos non inanem panem, sed cum hoc etiam communicationem corporis Christi in sacra cena, ut vestra Basiliensis confessio clare habet, confiteri. Haec si ei de vobis sententia non rursus per scripta et literas vestras fuisset exempta, ad pleniorem ille explicationem totius huius mysterii progressus fuisset. At ubi sentire sibi videtur, esse qui sua dictorum talium elucidatione eo conantur abuti, ut et ipsum ei opinioni affinem faciant, quae non exhiberi Christum in sacra cena arbitratur, sed absentis tantum symbola, recipit ille mox se totus, quantum potest, in caliginem dicti Christi et praesentiam et exhibitionem corporis Christi quam omnino potest crassissime, hoc est, ut ipsi videtur, plenissime exprimit et adseverat. - Affirmat, panem ipsum esse corpus domini, quem tamen alias natura diversum a corpore Christi fatetur unirique cum corpore domini nonnisi sacramentaliter praedicat. Sumi quoque corpus domini dicit ab omnibus, qui panem eius sumunt, quod tamen et alias et in articulis concordiae contraxit ad eos tantum, qui verba et institutionem domini non falsa interpretatione pervertunt. Dumque in ea haeret persuasione, ut existimet, illud de vera praesentia et exhibitione corporis Christi in cena peti, sicut non dubitat, hoc moliri Satanam, ut, in hoc unico Scripturae loco admissa impię rationis nostrae audacia, mox eadem audacia sensim roborata praecipua Scripturae dogmata evertat omnia, ita non fert, qui huic eius vehementiori et crassiori affirmationi praesentiae et exhibitionis domini in cena moderari conantur; quod si quis, quamlibet charus et gratus sit, improbus tentaret, nihil aliud is efficeret, quam ut duram illius confessionem faceret adhuc multo duriorem. Sic est ille, sic eum nobis dominus dedit, sic dominus ipse eo utitur et ad tam praeclara et eximia filii sui testimonia. Quid igitur faciam ego miser vermiculus et malae frugi servulus? Eiiciamne illum e regno domini, quem dominus ipse in eo tanto supra me intervallo constituit quemque tot etiam ecclesiae dei loco adeo sublimi collocatum suspiciunt? Excommunicationem nosti tentari perniciose etiam contra confessa flagitia, quando ea, si non modo decerni, sed ne approbari quidem potest ab omnibus reliquis in ecclesia congregatis in nomine Christi et consentientibus cum spiritu apostolico, hoc iudicium instituente et cogente. Mihi et hoc indubitatum est, et sentiunt in eo mecum multi, qui alias a vobis valde dissentiunt: posse esse, qui de confessione praesentiae domini in sacra cena non recte sentiant, qui tamen fundamentum Christum retineant, qui scilicet simplici infirmitate iudicii videre non possunt, non adversari hanc praesentiam, quae statuitur a Luthero, illis Scripturae locis, qui praedicant, Christum hunc mundum reliquisse et se in caelos recepisse. Equidem nihil non malim perpeti, quam vos, quos non dubito sententiam de eucharistia tueri verbo dei non consentaneam, addicere propterea Satanae; nec enim caussam habeo, ob quam vos iudicem vestra commenta verbo dei obstinate anteferre. In his igitur et plerisque aliis rebus Luthero multi non consentimus; interim tamen, cum tam ingentia in eo Christi et dona et opera merito suspicimus, quae in eo aliena iudicamus, ea ad gloriam Christi et aedificationem ecclesiae eius, quantum licet, tegimus, dissimulamus, extenuamus; quod scilicet debere nos quibuslibet membris Christi agnoscimus, nedum tamen praecellenti. Dum autem nos Lutherum tantis vehimus laudibus, vitia eius ita extenuamus et tegimus, nullum ferociae eius frenum imponimus, vereris tu, nos eum hoc praepostero studio effecisse tam insolentem. Valde vero ignotum tibi Lutheri ingenium esse necesse est, qui putes, eius animum humanis multum posse vel attolli praeconiis vel deiici vituperiis. Sed quicquid vel de Luthero ipso vel nobis, illius laudatoribus, statuere tu velis, ipse videris. Hoc tibi adfirmare de me ausim: quicquid in illo laudem, quicquid purgem, extenuem, dissimulem, feram, in eo me unum hoc propositum habere, ut erga eum et cum dona domini in eo, tum etiam vitia ita me geram, ut existimem esse e re ecclesiarum et approbari posse Christo domino Porro quod et illud videris contra scriptum Lutheri defendere velle quod in libro Zvinglii, non per ipsum, sed per vos edito, Hercules, Numa, Scipio, Catones, regum Francorum maiores omnes etc. coniunguntur cum Christo et apostolis in caelis, confiteor tibi, me hac re multum perturbari, non quod et me huius fuisse sententiae affirmare videris (eo enim me facile purgavero), sed quod ministerium tuum et ecclesiam tuam hoc conatu gravissimae sanctorum omnium criminationi obiecturus sis. In meis Commentariis et alias hoc me sentire professus sum: me non dubitare, deum et inter gentes aliquos vero sui cultu imbuisse, inter quos et Iob numeratur; verum ut ullis ethnicis, de quorum fide in Christum nullum certum habeam testimonium, consortium tribuerem vitae beatae in caelis cum Christo iisque sanctis, quos translatos illo scio ex certis scriptrarum testimoniis, ab eo abfui semper longissime. Non fecit deus taliter omni nationi; peculium eius fuit Israel ex omnibus gentibus. Ecclesiae dei accenseri et in ea deum confiteri et colere oportet eos, quos ita Christo coniungere liceat. Rogo itaque te in domino et per maiestatem regni eius, quod verbo et sacramentis suis ac disciplina certa definivit, perque amplitudinem ministerii tui et tam praeclaram ecclesiam vestram oro et obtestor, cum plus nimio sis daturus ecclesiis offendiculi et damni defensione sententiae, quam in literis ad me de eucharistia profiteris, ne ad haec adiicias et huius dogmatis profecto horrendi scandalum. Quo enim haec tua istius dogmatis defensio rapi queat a quamplurimis, quam vos ei Epicureorum dogmati, quorum hodie innumeri passim sunt, favere, quo hi omnibus civiliter bene viventibus salutem Christi addicunt, etsi ecclesias veras prorsus negligant aut etiam in papae vel Turcae externis caerimoniis haereant? De me tandem ut respondeam: oras me, ut spem et studium concordiae deponam, in qua molienda experiar me operam et impensam ludere, vellesque hoc negotium nunquam coeptum; denique videris denuntiare, te mentionem facturum in tua ad Lutheri scriptum responsione et mei et eorum, quae in molitione concordiae vobiscum egi. Quod attinet ad conatum meum et labores restituendae concordiae inter ecclesias in doctrina eucharistiae, ago merito gratias domino nostro Iesu Christo ingentes, quod huic conatui meo, huic operae, his molitionibus meis tam praeclare benedixit istamque concordiam eo usque perduxit atque adhuc conservat. Nulla enim est extra Helveticos fines ecclesia, quae non in hac consensione inita Witten - bergae perstet; nam etsi et Constantiensis ecclesia illis articulis sola non subscripsit, tamen non audio, docere eam aliter, quam in articulis illis continetur, quod quidem attinet ad caput rei, in sacra cena ipsum Christum a fidelibus percipi, non solum eius operationem, multo minus inania symbola. Apud vos certe, postquam vidi vos Basiliensi confessioni non stare, eo dumtaxat sensu, quem verba praebent et qui ad concordiam constituendam cum Luthero et ecclesiis, quae cum eo faciunt, necessario requiritur volvere hoc saxum desii tot iam annos. Quod autem nuper in literis ad te rem hanc rursus attigi, nulla id certe spe feci impetrandi a vobis, ut in sententiam, quam nos domini esse non dubitamus, concederetis, sed ut te ad instaurandam pugnam hac de re redderem, si possem, cunctatiorem et cautiorem. Semper enim vobis hoc clare testatus sum, Lutherum a sua sententia de praesentia et exhibitione domini in sacra cena nunquam discessisse aut discessurum esse nec quenquam fratrem agniturum, qui in eadem cum eo esse nolit, eamque ob rem ad concordiam cum eo restituendam plane necessarium esse, ut crederetur et diserte exprimeretur, in sacra cena non nuda symbola nec operationem tantum Christi, sed ipsum Christum et verum ipsius corpus cum symbolo vere et re ipsa exhiberi et percipi. Hoc vero si ei daretur, illum facile laturum, ut quaelibet ecclesia iis loquendi formis de hoc mysterio uteretur, quibus hanc veritatem suis hominibus quam commodissime exponere et planam facere posset. Cum itaque et vos audirem nolle inania in sacra cena symbola statuere, sed ipsum quoque corpus domini, non tantum opus eius dari et accipi a fidelibus agnoscere, dicebam inter vos et illum nihil amplius interesse, quam inter eos intersit, quorum alter de homine, quem venientem procul videat et obscurius, quam ut hominem esse agnoscere possit, affirmet, venire animal quoddam, alter vero, quia longius prospiciat et certo videat hominem esse, qui veniat, dicat advenire hominem. Inter hos duos utique nulla est contradictio; non enim pugnat inter se: animal venit, homo venit. Ita dixi Lutherum affirmare, simpliciter corpus domini dari et percipi in sacra cena, de modo vero, quo datur et percipitur, eum omnino nihil disputare, utque alii modum huius prsenti explicent, ita scilicet, ne vera praesentia et perceptio domini per eam explicationem tollatur, non repugnare, ut dicatur videlicet: non percipi et edi in se hic corpus domini; non attingi sensu vel ratione naturali, sed tantum mente instructa fide; non detrahi Christum gloria sua caelesti, sed in ea ipsa offerri hic per speculum et aenigma verborum et symbolorum; nonnisi novis hominis oculis conspiciendum, manibus contrectandum et ore manducandum. Videbatur itaque mihi hoc modo inter vos interesse, ut, cum Lutherus dicat, simpliciter corpus Christi cum pane praeberi et sumi in sacra cena, vos dicere, dari et accipi corpus domini cum pane, sed sine locali corporis Christi in pane inclusione, sine naturali illius cum pane mixtione, non ut cibus fiat ventris. Iam ista non pugnant: Christi corpus vere in sacra cena exhibetur et percipitur, et: Exhibetur et percipitur nullo modo huius saeculi, sed modo arcano, competente novo homini, exhiberi nobis, ut maneamus vivamusque amplius in eo et ille in nobis. Etenim in confessione Basiliensi diserte positum est, dominum dare corpus et sanguinem suum, id est se ipsum, suis vere; item symbolis ab ipso domino per ecclesiae ministerium veram et corporis et sanguinis eius communicationem exhiberi. Memini, vos Tigurinos, ut hanc confessionem daretis, persuaderi aegerrime potuisse; tamen eam quia dedistis, tanti in administratione religionis viri, spem certe concordiae per universam Germaniam constituendae conceperam, nonnunquam quidem nuta(n)tem eam spem tamen. Porro ubi animadverti vos antea et in ultimo conventu apud vos habito omnino mutatos, ego vos domino commisi. Et quanquam gravissimis tunc iniuriis et contumeliis essemus optimus Capito et ego in urbe vestra affecti, vobis non valde ob id (ut videbamini) irascentibus, - nam ipse pro contione nos non fraterne commendaveras tuo populo; mitto sparsas per urbem rumores ante adventum nostrum, dum aderamus, et post discessum nostrum; mitto, qu istinc etiam scripta postea et nuntiata sunt contra nos, multa sane inamica et non fraterna -, omnia tamen domino et tranquillitati ecclesiarum praeclarisque donis vestris, quibus vos dominus ornavit, condonavimus inque vero amore, studio et observantia vestri perstitimus, quae merito offendebant, omnino dissimulantes. Idem et porro faciemus. Quod itaque ad vos attinet, pridem feci id, quod oras: conatum, vos cum Luthero in concordiam hac in re reducendi et vestram (hanc scilicet, quam nunc clare profiteris) et Lutheri sententiam conciliandi, quod fieri non posse nunquam non vidi, deposui. Apud alios autem, quibus dominus mihi plus auditus pro regno suo paravit, concordiam, quae ipsius singulari beneficio meo non vulgari studio et labore (ipsi sit gratia domino, qui hoc dedit) feliciter constituta est, fovere et conservare, ut debeo, dum licet, non desinam. De voto tuo, quo optas hoc negotium coeptum nunquam esse, ipse videris. Equidem gratulor ecclesiis Christi, quod plurimi doctissimi et sanctissimi viri totque ecclesiae diverso voto sunt. Porro quod de mentione mei facienda in tua responsione disputas, hoc a te obnixe oro et per Christum et ecclesiam eius omnemque, quam erga me retines, charitatem obsecro et flagito, ut id facias, quod Lutherus fecit: de me scilicet et omni eo negotio, quod pro ecclesiarum concordia susceperam, ne γρὺ quidem tuae ad Lutherum responsioni adiicias; nam nec de studio et proposito meo, quod mihi fuit, nec de actionibus meis, quas perfeci in hac caussa, id adhuc iudicasti, quod coram domino scio indicandum tibi esse. Quare si aliquid de me et actionibus meis pro concordia et apud vos reparanda commemores, video, te id ita facturum, ut contradicere me tibi palam oporteat. Res ista mihi magis quam vobis cordi fuit; memoria plura teneo; exstant scripta vestra et Lutheri, nec desunt testimonia Basileae et alibi. Quare si hoc te non potero exorare, ut mei et negotii, quod ego apud vos gessi, totius nullam prorsus mentionem facias, ita ut vides, Lutherum nullam fecisse, non potero id alio interpretari, quam quod non satis ducas, te Lutherum et cum eo plane multos habere antagonistas, sed cupias et de me atque eis, qui mecum miserrimis alioqui atque afflictissimis ecclesiis parcere ab istis contentionibus student, aliquod victoriae tuae trophaeum statuere. Et his sane diebus ad me delatum est, te aliquando me dignum iudicasse, qui propter fucatam concordiam vapularem. Equidem autem fucati nihil egi unquam; quae utrinque staret sententia, bona fide utrinque retuli. Concordiam in eo constituendam suasi, in quo et debere et posse constitui non dubitabam: ut fateremur scilicet utrinque, dari et percipi cum symbolis vere verum corpus domini, modum explicarent quique pro aedificatione suae ecclesiae. Vobiscum tamen, quia articulos concordiae Wittenbergae factae non simpliciter recipiebatis, nihil est constitutum aliud, quam quod Lutherus ipse ad magistratus vestros perscripsit. Itaque nullam omnino caussam video, cur te mei mentionem facere deceat. Rogo itaque te et oro, ne ulla me ratione pugnae isti admisceas. Id ut orem te, mihi in manu est; ut te etiam exorem, det Christus, qui etiam dabit, ut, si me omnino in hanc pugnam invitum et reluctantem pertraxeris, ea tamen sic me expediam, immo ipse expediat dominus, ut studium et labores meos pro pace ecclesiarum exantlatos ecclesiis eius facile approbem. Quae res ut mihi exhibebit aliquid novi laboris et in melioribus me rebus impediet, ita tibi nihil sane nec gloriae nec commodi adferet. Quis enim non videat, si tantopere deprecantem me huic adiungi caussae in eam tamen pertraxeris, cum Lutherus non ullam tibi occasionem huius dederit, ne verbo quidem mentione facta vel mei vel negotii a me gesti pro concordia, memorem te officii nec in ecclesiam Christi nec in me fuisse? Quibus enim et quam non levibus negotiis ac bellis pro ecclesia dei contra communes hostes Colonienses et alios implicatus sim et occupatus, quam etiam tui et tuorum ex animo studiosus et observans sim, minime pauci perspectum habent; tum quod non sit e re ecclesiae, decertantium augere numerum, hoc praesertim tempore, arbitror nec te dubitare. Atqui absque novo certamine non video te mei et eorum, quae apud vos pro concordia egi, mentionem facere posse. Ut enim apud te, ita et coram ecclesia oportebit testatum facere, quid sentiam et quam vos concordiae accomodaveritis. Videri vultis, posse ferre in hac caussa dissentientes a vobis, qui in ceteris Christi dogmatis vobiscum consentiunt. Ferte igitur et me, qui vos et fero et amo et colo in domino, nec putetis, me ab ista pugna tantopere abhorrere vel metu vel gratia hominum. Cur enim adeo bellum istud exsecror, hae caussae sunt: vidi et perspexi passim, quid ministrantium ecclesiis dissensiones, cum quaelibet, tum maxime illa de hoc communionis Christi sacramento in ecclesiis efficiant. Auctoritatem omnium administrantium evangelion Christi misere deiiciunt apud omnes; adversariorum non minimum argumentum, quo vulgo hominum persuadent, nos non agere ex spiritu Christi, qui eiusmodi doctrinam suggerat, confirmant. Multis solutioribus religione suspectam reddunt doctrinam Christi universam, postquam vident, et doctissimos in ecclesiis et optimos non posse ex scripturis in eandem venire sententiam, idque de sacramento, quod ab omnibus Christianis oportet sicut sumi, ita etiam intellegi. Tepidioribus fastidium doctrinae Christi in dies augent, multos ex ardentioribus misere in conscientiis perturbant, innumeros penitus a mensa domini abstinent, quo hi sensim ab omni communione et disciplina ecclesiae alienantur et Epicurismo adiunguntur. Quantum vero Satan molitus sit per hanc dissensionem ecclesiasticam etiam civilem Germaniae distractionem invehere et hac occasione opprimere omnes evangelii studiosos, novi melius quam vos; nihil enim saepe propius fuit, quam ut dogma vestrum publico decreto imperii damnaretur, Quid iam moturus sit his comitiis Antichristus, a quibus alioqui sibi plusculum metuit, et quam optato ei ista offeratur occasio impediendi, ne plus libertatis accipiat vera Christi religio, ita provideo, ut totus horrescam cogitans. Hae, mi Bullingere, et nullae privatae caussae me cogunt, ut, quoad licebit, ab omni inter nostros homines dimicatione et me et quicumque me audiunt subtrahere studeam. Caussam instaurati certaminis vos in Lutherum reiicitis, ille in vos. Sed dedit Lutherus nimis multum caussae. Tamen, quoniam ecclesiae posthabenda sunt omnia, D. Philippus in literis ad me et plurimi alii optant, ut vos illi ne sic quidem provocati aliquid respondeatis, hoc praesertim tempore. Ego ut non insto (quod frustra facerem), ut plane sileatis, tamen, quomodo optarim vos responsionem moderari, ad te ante perscripsi. Haec ad te ut scriberem, extorsit mihi sane non parum reluctanti (pridem enim novi, ut cadant ista mea apud vos) religio officii mei, studium Christi et ecclesiarum eius et anxia illa consideratio cum periculorum, tum scandalorum, quae ex renovato hoc certamine ecclesiae manere intelligo. Ea igitur, rogo te per Christum, boni consulas aut toleranter feras. Ita sum, ita me esse dedit dominus, ita opto apparere coram tribunali Christi, quod uterque brevi adibimus. Perstet inter nos consensio in his, in quibus eam Christus largitus est; in ceteris feramus nos invicem ea spiritus lege, quae descripta est Rom. 15. Amemus et iuvemus nos invicem in iis, in quibus eadem videre nobis donatum est, quae permulta sunt et in religione prima. Qui fortiores sibi videntur, infirmiores sublevent, ulteriorisque dissensionis et offensionis, quantum per deum licet, occasiones utrinque omnes recidamus et caveamus. Opto te in domino bene valere et me certiorem quamprimum reddere, an mihi, si non plane veterano et rude digno, tamen in alio magis necessario bello domini occupato, missionem ab ipso vestro bello sane non necessario aut saltem non tam necessario dare velis. Dominus Iesus regat et ad ecclesiae suae veram utilitatem studia vestra perducat. Amen. Argentorati, XIII. Decembris, anno etc. 44. Martinus Bucerus, tuus in domino, ut semper. Magnas ago tuae Charitati gratias de tua diligentia mihi, immo optimo illi principi praestita, quod attinet ad indices librorum. Velim tuo bono occasio detur, ut gratitudinem animi mei adversus te declarare possim aliquo non vulgari officio.
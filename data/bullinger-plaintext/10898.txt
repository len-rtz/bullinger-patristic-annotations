Gratiam et pacem a domino. Gratissimum mihi quidem fuit munus tuum, optime ac doctissime Bulingere, sed literae ipsę tuae longe etiam gratiores, ut quibus ultro offers, quod summis votis abs te mihi erat expetendum. Agnosco igitur humanitatem vestram, quam antea quoque isthac transiens cum in te tum caeteris doctissimis viris ac candidissimis eiusmodi ac tantam esse ipsa re expertus sum, ut hactenus saepe mecum cogitarim dispiciendum mihi esse, haud quidem quo modo τῇ φιλανθρωπίᾳ ὑμῶν καὶ τῇ ξενίᾳ respondere ipse possim, quandoquidem video id mihi, quamvis egregie volenti, per occasionem tamen id temporis non licere. Significationem modo dare aliquam animi grati ac beneficium agnoscentis propositum erat. Id quod etiam cupide fecissem nuper adeo in eo, qui et literas tuas ad me et munus pertulit, nisi adventus eius ad nos incommode adeo accidisset. Aberam enim tum forte Thermis Ferinis valetudinis gratia, quam in tantum labefecerat diutinus nempe semestris morbus, ut vix consistere pedibus, nedum ingredi possem. Caussam tam gravis morbi pridem Vadiano nostro scripsi, qui me profectum a vobis postridie statim Sangalli et ad amiciciam suam facile petentem admisit et simili officii genere liberalissimo animo est prosecutus. Quapropter etiam discedens μνημόσυνόν τι animi mei ac studii erga viros doctos ac bonos omnes illi reliqui. In quorum albo quia tu jure primas tenes, tum humanitate me prius ac munificentia iam tua praevertisti, visum est apud te quoque relinquere pignus vicissim sive monumentum, quod etsi paria cum symbolo amiciciae, quod misisti, libellis tuis elegantissimis, facere haudquaquam potest, commonefacere te certe subinde potest, quam ego amiciciam tuam ultro oblatam mihi cupide sim amplexus. Bene vale ac sodalidatem isthic literariam universam meo nomine quam officiosissime saluta. Tubingae, calendis iulii. Melchior Volmarius tuus. Doctrina et pietate insigni viro Henrico Bulingaero, episcopo Tigurino, domino suo colendo.
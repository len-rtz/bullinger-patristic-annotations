S. Numquam ego solvendo fuerim, charissime Bullingere. Adeo tu me novis subinde nec vulgaribus beneficiis tibi devincis. Non potuerunt nobis illae dilucidissimae in divum Paulum enarrationes non vehementer placere, tametsi nondum vacaverit omnia legere. In undecimum tamen caput diligenter quae scripsisti evolvimus nec videmus, cur quisquam nisi vel iniquissimus vel nullius iudicii hinc possit offendi. Gratia Christo, qui tot nobis doctos scribas in regno cęlorum non invidet. Is te nobis quam diutissime servet ac te ipso identidem meliorem ac omnino superiorem efficiat! De iis, quę Gallus ille, cuius nuper mihi mentionem faciebas, tibi dixit, ocioso sis animo. Tam enim vana sunt, quam non possunt non verissima esse, quę boni viri [con]scii consiliorum principis ad nos perscripsere. Brevi vero res ipsa christiani principis christianissimum institutum declaraverit. Nos interim, quod conatur, sacris ac perpetuis precationibus diligentissime iuvemus. Caetera Zviccius noster, pientissimum illud et Christi gloriam [!] unice ardens pectus, quem, nisi vobis commendatissimus esset, multis vobis commendarem. Nunc suapte virtute iamdudum vestris animis illapsus est. Optimos et eruditissimos viros Pellicanum, Leonem, Theodorum, inprimis autem sanctissimam coniugem tuam nostris verbis officiose saluta nosque illis diligenter commenda. Faxit Christus, ut feliciter lavetis et, quicquid est etiam intercutum sordium, semel eluatis, ut non solum corpori robur, sed animo vigor et alacritas, quae fieri non potest quin perpetuis istis studiis hebescat nonnihil, ingenio addatur. Bene vale, observande et plus quam charissime frater, nostri apud dominum memor. 8. iulii. Soror ipsa vel tibi vel Pellicano scripserit mittens nescio quos pulveres, quibus utimini et exhilarescite. Tuus Ambr. Blaurerus. Clarissimo viro d. Heinricho Bullingero, venerando suo fratri in Christo.
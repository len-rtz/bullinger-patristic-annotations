Gratiam et pacem a domino. Basileam ad me venit quarto octobris auriga hic Melchioris avecturus suppellectilem, qua occasione percommoda oblata in animo statui libros a me petitos ad te transmittere, patrone observande. Cum vero ea de re mihi verba essent cum Oporino, qui Ludovici De anima libros typis excussit, dixit se eundem librum Frisio missurum; huic ergo etiam tuum adiungere optimum esse duxit et in Melchioris dolium includere. Hunc ergo librum a Frisio nostro recipies, cuius pretium, ut Oporinus inquit, est quatuor Constantiensium bazonum. Blatterus noster Frankfordię nullum tui libri exemplar nancisci potuit; cum vero Winklium ipsum ob hoc adire vellem, ipsum non domi repperi. Hic enim, ut et sibi a Frankfordia adveherentur, mandaverat. Nunc vero, cum nullum ab eo responsum receperim, nil certi de his ad te scribere possum. Habebis hęc per proximum, ut spero, tabellarium. Bebelium tuo nomine conveni, qui Aristotelis Latini opus duobus florenis constare inquit. Simon Grineus pollicetur se Ciceronis lecturum orationes; quod si autem fidem non praestarit, offert se mihi privatim Otho noster. Quare rogo, ut huic aurigae has ferenti literas, qui proximis diebus ad nos rediturus est, Ciceronis opera tradas, ut ad me perferat. Plura nunc scribere nequeo. De aliis per literas a d. Butlero traditas certum te factum arbitror. Salutat te Beatus noster, qui hisce diebus nescio qua causa semper aut Bucero aut Capitoni comes fuit; nam hi in Grinei nuptiis apparuerunt. Salutabis nomine meo uxorem matremque tuam, matronas honestissimas, et universam familiam. Basileae, ex aedibus d. Miconii, 4. octobris intempesta nocte 1538. Rodolphus Gvalterus, tui amantissimus. An M. Heinrich Bullinger, predicant zuͦ Zürich zum großen münster, sinem lieben herren. Et pietate et eruditione insigni d. Heinricho Bullingero, patrono et praeceptori suo imprimis colendo.
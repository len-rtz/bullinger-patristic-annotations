G(ratiam) et p(acem). Vides iam et audies coram ad satietatem D. doctorem Albertum Hardenbergium, Frisium, Lovaniensem theologum, immo vere pium et ex scripturis doctissimum theologum. Qui enim has tibi exhibet, is est, cuius et literas ex Argentorato ad me scriptas nuper communicavi. Venit nulla alia causa nisi te videndi. Deinde Constantiam petet, inde Argentoratum. Habet suas vocationes a multis principibus et urbibus. Deliberat apud se, quos adeat et quibus addicet suum laborem. Nunc archiepiscopi Coloniensis sumptibus vivit. Exspectat comitia, ut redeat ad episcopum. Libenter quaerit et disputat, praesertim de eucharistia. De qua licet recte sentiat, cupit tamen audire eruditiorum sententias. Commendo hunc tibi et oro, ut eum in studio pietatis et in confessione veri confirmes. - Aiunt, pacem esse compositam inter Caesarem et Gallum. Capita nondum sciuntur. Utinam cesset aliquando crudelis illa laniena! Froschouerus nondum rediit; ubi redierit et aliqua scitu digna attulerit, scies. Gastius scribit, ad Troiam in castris reperta 8000 aureorum nummum, quorum singuli valeant ad 4 g(ulden); se vidisse unum et alterum allatum Basileam, sed characteres non agnovisse. Exspecto et desidero tua scholia in Cochlaeum meum. Vale cum omnibus tuis. Audies mira ex D. D. Alberto de furiis anabaptistarum etc. Tiguri, 28. Septembris, anno 1544. H(einricus) Bullingerus tuus. Clarissimo viro D. D. Ioachimo Vadiano, domino suo colendissimo, Sangallen,
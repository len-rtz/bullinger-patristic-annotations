Der keysser hat ultima februarii sin furier zuͦ Neroberg gehept und lassen uff mitten mertzen herberg bestellen; dann er ein rychstag beschriben gen Regenspurg, dahin er reyssen woͤll. Der radtschlag und sin fürnemmen ist, den pundt, der uff 1. aprilis sol ze Wormbs beschlossen werden, ze zerstoͤren, etc. So imm das nitt verlangen mag, wirt er sich zun waaffen keren und durch das pyrg heruß Hispanier, Sicilier, Italiener und andere siner landen lüt in grosser anzal über die Tütschen fuͤren. Er sol ouch alle fürsten und stend, persoͤnlich zuͦ Regenspurg anzekummen, beschriben, da man acht, sy werdent nitt, wie er will, kummen. Es sol ouch ein anschlag sin wider die stett des Oberlandts imm evangelio, wie die, geplagt, uffenthallten werdint, das sy denen imm Niderland nitt moͤgind gehaͤlffen. Dann so der keysser dran wil, wirt er unden und oben angryffen. Nonis martii.
Salutem a deo per Iesum Christum. Mitto tandem (pater charissime) libellum hunc a me versum, sed non mitto, sicut volebam, quippe mendis ubique scatentem, et nuncius hic mihi serius, quam optarim, optigit. Quę citantur ex scripturis, non verti, sed sicut iam olim versa fuerunt (paucis exceptis) descripsi, ut calumniandi ansam papistis eriperem. Libellum, qua diligentia potui, recognovi, ut, si videatur operę precium, Tiguri tersior exeat. Huius etiam rei gratia brevem hanc praeliminarem epistolam adieci, consilium meum satis explicantem. Eam ostendi fratribus, qui non improbant quidem, sed aiunt Bernatem de me conqueri posse, si viderit me instigante Tiguri impressum. Quare melius esse, ut sine mei nominis additione Froschouerus tanquam ex sese prelis mandet. Tu, quod videbitur, facito. Ego non curo quicquam. Cur enim aliis commandem, facile videbunt, quicunque contulerint exemplaria vetera cum novis. Proinde meam epistolam vel emenda vel muta vel etiam reiice omnino. Scio, quod hoc meo labore oleum fundam in ignem dudum Badenę accensum, sed deus mihi murus aheneus. Statueram singulis singula mitte exemplaria, sed non ausus sum tam impura. Quo nomine me excusabis apud amicos atque parentes meos. Mitto calendarium, quod pollicitus eram. Phaltend den edlen schatz wol. Expectamus vestrum [iudi]cium de Calvini, quam misi, dissertatione super eucharistię negocio. Pergunt scilicet σαρκόϕαγοι nostri, suumque in dies numerum augent. Farellus totus illorum, qui nunc in reditu de Vireto dixit (nam cum ipso propter Gallicam persequutionem Argentoratum missus sine illo per nos transiit), quod is hactenus in ea qua nos sententia fuerit, sed audito Bucero deo summas egisse gratias, quod rem antea sibi absurdissimam visam nunc tam clare videat. Multa cum illo contulit Michael noster, sed frustra. Ait nos non capere negocium et orandum esse, ut deus illud nobis aperiat; sese enim, quoties celebrat coenam, plus alimenti sentire, quam olim fide infirmior senserit; item si Zvinglius viveret, nos in hoc omnes consensuros esse quidem corpus domini localiter in coelo, sed tamen supra omnem humanę rationis captum nos praesenti sua carne et sanguine alere, sicut dixerit Ioann. 6. et verba coenae habeant. Et quoniam non ludificatur nos dominus, efficiente spiritu sancto Christi corpus sibi magis esse praesens quam nostra licet iunctissima corpora. Det nobis deus, ut in vera fide persistentes omnes omnium imponentium strophas effugiamus! Amen. Salutant te nostri, praesertim uxor mea te tuosque omnes, quibus etiam omnibus pro exhibitis beneficiis summas gratias agit. Salutabis meo nomine tuos, item dominum Theodorum, Gvaltherum, etc. Vale. Biellnis, 6. iunii 1546. Tuus ex animo Io. Leop. Fry. Piissimo doctissimoque viro d. Heinrycho Bullingero, patri suo charissimo. Tiguri.
Gratiam et pacem. Quanta me voluptate affecerint litere tue, humanissime vir, non facile dixerim, quantumque me tibi debere putem, verbis consequi non possum, quod nullis meritis de te meis ultro me invitaris ad tuam familiaritatem. Non enim expectasti, ut te literis anteverterem ac rogarem, ut me dignum redderes benevolentia tua. Id mihi diu multumque adgredi cogitanti ipse sponte occurristi teque ipsum adeo humaniter perbenigneque obtulisti ac nullum praetermisisti humanissimi hominis officium. Utinam scires, quanta sit tua apud me eruditio, quam mirabilis quamque divina! Intelligeres profecto haudquaquam in ingratum contulisse tuam familiaritatem. Non quod me dignum ducam tua amicicia, qui infimi mancipii loco haberi cupiam. Gaudeoque mihi plurimum, quod non solum in professionem sacrarum literarum, sed et in amicorum hereditatem succedere institueritis tu atque Bibliander Zwinglio nostro, sancte memorie viro meique charissimo, quocum mihi tanta familiaritas benevolentia fuit, ut maior cuiquam esse posset cum nemine. Scripta tua dudum me in tui amorem pellexerunt. Dii faxint, a coepto non desistas, sed in alias quoque epistolas, presertim in duas, quas ad Corinthios scripsit Paulus, annotares. Que enim Zwinglius scripsit, breviora sunt. Commendo tibi patrueles meos, et si quid fuerit, quod possim tua causa, iube, impera et me sepius oblecta tuis elegantissimis literis. Saluta meo nomine vel Millis [!] Leonem Iudae, episcopum vestrum, et Pellicanum, syncerum interpretem sacrarum literarum. Salute plurimum impertiunt vos omnes symiste nostri seque commendatos cupiunt. Vale nostrique memineris nuntio oblato. Denuo vale. Biberaci, anno 1534, mensis iulii die 9. Tuus Bartholomeus Millius, concionator Biberacensis. Prestantissimo viro Heinrycho Bullingero, antistiti in verbo Tyguri, domino et amico suo observandissimo.
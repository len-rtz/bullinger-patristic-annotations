S. Tantum comperi, ut, si Helvetii una cum Gallo reciperent Argentinenses in tutelam, non essent ad hyberna cęsarem admissuri. Norunt enim, quod, id si fecerint, exitiale sibi futurum sit. Clam apud nostros, qui secreta tractant, negocium egi et responsum inveni valde adcommodum, nempe si illi Gallum urgerent, ut rem referret ad Confoederatos, efficatius fore. Hactenus enim, quicquid evangelicę civitates eiusmodi negociorum retulerint ad reliquos, suspectum fuerit, tanquam seipsos quęrerent, non bonum commune. Consilium hoc ideo expono, ut rectius omnia apud tuos, quibus secreta sunt exponenda tuto, queas agere. Quales quidem si non invenias, tutius erit omnino tacere. Hoc est igitur, quod volo, ut inquiras clam, si quid illius defensionis possit sperari una cum Gallo, deinde ut renuncies in tempore. Certum est, si cęsar illum nidum occuparit, nobis facesset negocium, si non in totum deleverit. In sinum intimum hęc tibi et eis, quibus tu rem concredideris. Rediit ex nobilibus quidam a vobis domum, Ostheimerus, qui narravit iram Quinquepagicorum contra cęsaris dolos. Indicato, quęso, quid rei sit. Ex Antwerpia civium nostrorum quidam domum reversus certo nunciat de fuso Burensi, et addit rumorem glande periisse illum; aliter non adserit. Quantaquanta pecunia est, queruntur landsknechti nihil sibi solvi; id quod fit et Augustę. Scripsit Hallerus his diebus breviter copiosas. Equidem video, quod ubi cęsar est, ibi et infernum esse. Videtur, quod in Sodomis non ita sit turpiter actum, ut agitur Augustae a militibus omnis generis, ne quid dicam de pfaffis. Timore domini et magna prudentia opus est itaque Helvetiis nostris, si voluerint esse incolumes. Petit cęsar amiciciam, nonnisi ut fallat. Differt enim ita nos et securos reddit, ut imparatos obruat et obprimat, qualiter et Suevis tempore fecit brumę. Fraude et dolo refertus est, et his illudit, usque dum voti compos efficitur. Caveamus nobis in domino! Pestis ad nos venit. Ora pro nobis! Vale in Christo cum tuis, etc. Basileę, 10. septembris anno 1547. Tuus Os. Myc. D. Heinricho Bullingero, viro praestantissimo, ministro Christi optimo, domino in Christo venerando suo. Zu[m Münste]r Züri[c]h.
S. Recte sunt omnia, quibus de in literis tuis. Postremo petis, ut dicam, quinam exercitum colligant contra Monasterienses quique nostris pecuniam tantam imposuerint. Non ignoras episcopum Monasteriensem. Is habet cognatos principes et comites et nobiles et amicos episcopos, qui illud agunt. Tum cęsaris nomine et commissione, ex quo nostri in foedus concesserunt Helveticum, nunquam non sunt vocati ad comitia imperialia, nunquam non iniuncti sunt in rebus bellicis milites, equites, pecunia. Ea ratione etiam nunc vocati sunt ante menses aliquot Confluentiam, tum et pecunia illa petita ad expugnandos Monasterienses etc. Habes hoc. Scripsit interim bis Capito, prioribus literis hęccine verba: "Conventuros vos audio Zofingę propter articulum eucharistiae. Velim silentio adobrui causam" etc. Equidem nihil aliud rescribere potui, quam me mirari, quod Argentinenses prius scirent, quę agerentur inter nos, quam nos hic Basileae. Rem etenim paenitus ignoravi, usque dum Berchtoldus nuperrime nescio quid tale significavit. Posterioribus sic scribit: "Legatus huc missus et hinc Wittenbergam et status imperii aditurus pollicetur commitigatum regis Gallorum animum, qui tandem inflammationibus et ustulationibus piorum modum posuerit. Germanis concilium vel invito cęsare pollicetur nomine regio. Petit Philippum et Bucerum. Technas quis non videt? Habet interim apud se episcopum Faventinum, legatum Romani pontificis." Haec ille. Adiiciamus nos, quę retulit civis nobilis his diebus ex inferioribus populis rediens: de rege, quod a persequendo Christo, quod adtinet ad supplicia, desierit, cęsar vero in Hollandia persecutionem incipiat crudelissim[am]. Puellulam cremavit ob negocium eucharistie, multos capite plectit. Edixit, ne nomine Jesu fiant adclamationes solitę condemnatis. Quid factum? Ad capitis supplicium ductus quidam, dum nemo esset, qui nomen Jesu nominaret, ipsemet clamare coepit non desinens usque in finem. In his latrunculator sanguinem mittere coepit e naribus et ore, usque dum expiravit. Terror inde civitates invasit, ut neminem amplius velint condemnare. Unde viscalis (ita vocant) pręsidi institutus, qui sine iudicio, quicunque nomen habent ab evangelio, strangulet aut contrucidet pro libitu. In Svevia talis erat Eychili, de quo audisti. Pręter hęc fama est Gallum emisse ducatum Ghelrensem et Burgundos, qui Ghelrensibus hactenus - et hi contra - hostilissimi, pecuniam deduxisse. Habes, ut cogites vel divinum consilium admirabile vel humanam fraudem detestabilem. Illud repeto, quod Philippum et Bucerum vocat rex. Unde ansam huic datam existimas, quam quod tantum permittunt papismo? Si ibunt igitur, vel eos corrumpet vel intoxicabit. Hoc meum iudicium. Scis nimirum Gebennę Petrum Viretum, Farelli collegam, intoxicatum. Erat offula parata ambobus, nescio quo modo Farellus evaserit. A scorto simulante paenitentiam offula parata dicitur Nihil est nunc aliud, quod significem, nisi quod quem misistis, timeo apud me, ne malum det aliquando ecclesiae. Hoc in sinum tibi. Vale cum familia et Utingero charissimo. Basilee. 30. martii anno 1535. Os. Myconius tuus. Domino Heinricho Bullingero, domino suo charissimo.
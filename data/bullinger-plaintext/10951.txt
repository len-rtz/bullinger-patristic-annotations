Gratiam et vitae innocentiam a domino. Qui fit, fratres, ut tempore tanto non scribatis vel litteram? Nostrumne obliti estis? Ubi amor ille vester in nos quondam ardentissimus? Habetis hic responsionem nostram, quam ad Lutheri articulos oblatos dabit proximis comitiis senatus et ecclesia nostra. Hanc vobis mittimus sperantes nostram vobis non displicituram. Hanc si nobiscum recipere potestis aut diversum ab hac non fueritis sequti, convenit probe omnibus. Certe nobis convenit cum Bernatibus, quorum responsionem vidistis, opinor. Non prodesset ecclesiis Helveticis, si scinderemur,, qui hactenus summa cohaesimus concordia. Atqui meliora speramus. Bucerus optimam concordiae causam apud nostros fecit suspectissimam sua ista (mea quidem sententia) imprudenti Retractation. Magnam sane apud nostros plerosque invidiam sibi concitavit. Quantum animi dederit papistis, quantas calumniandi et blasphemandi ansas praebuerit tam infirmis quam malevolis, ipsi nostis melius. Ego hoc retractandi studium a vobis impeditum vellem et ratione aliqua commodiori coeptum optarem. Iam diversum evenit. Responsionem autem hanc nostram vobis sous communicatam putate. Nolumus hanc ante comitia exhiberi Argentinensibus. Expectamus enim adhuc aliorum iuditia. Addemus itaque nonnihil fortassis aut adimemus. Stabimus et iuditio vestro. Valete. Tiguri, 4. novembris anno 1536. H. Bullingerus vester. Domino Osvaldo Myconio et d. Simoni Grynaeo, Basileien[sium] ecclesiae antistitibus ornatissimis, charissimis fratribus.
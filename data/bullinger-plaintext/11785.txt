Nicolaus Artopoeus Balingius Heinrycho Bullingero S. D. Proximum nostrum colloquium, vir eruditissime, talem te mihi declaravit (nihil mentior!), ut prorsus nulla ratione pręterea abduci queam, quin ex animo credam te mei esse amantissimum. Quare videor mihi licere nunc tanquam peculiari quodam iure amicitię uti et opera et offitio tuo meis in rebus omnibus. Sed ad rem. Moses, vir amicissime, Deu. 23 vetat inferri prętium aut commutationem canis, etc. Quid sibi velit Moses quove sensu sint accipienda, enixe pręcor per epistolam me doceas. Quę in hunc locum converrunt interpretes, non  ignoro, sed meo iuditio οὐδὲν πρὸς ἔπος, ut Gręcorum fertur adagio, neque divus Augustinus in Deuteronomium libro quinto, quęstio 38, belle questionem hanc propositam dissolvere videtur. Expecto tuam sententiam. Vale, vir doctissime, et Nicolaum tuum, quod facis, ama. Brugis, 16. calendis maii. Heinrycho Bullingero, viro et pio et plurifariam erudito.
Salus et vita per Christum. Scripsi pridie ad te, venerande pater, quas nondum te puto accepisse literas. Dicebat enim is, cui dabam, non posse eas tibi reddi ante calendas septembris. Quia autem heri plurima iterum advenere nova, pro officio meo te non celabo. Certa enim sunt. Dominus ille sive capitaneus Bürensis, caesareani ex Inferiore Germania exercitus ductor, Rhenum ope Moguntini episcopi traiecit apud Bingam egregio usus stratagemate. Misit aliquot centum equites versus Oppanum in conspectu nostrorum, ut nostri existimarent totum exercitum secuturum et illic traiecturum, unde nostri conglobati et transitum ipsis prohibituri. Interim ipse cum exercitu inferius traiecit; quo facto reliquos equites facile ad se recepit. Nostri itaque (illis multo superiores peditatu et tormentis, non tamen equitatu) hac neglecta re nunc illis instant et pudore ducti absque praelio eos non dimittent. Forsitan ita dominus voluit, ut traiicientes trucidarentur, qui trans fluvium potuerant esse securi. Expectamus in dies aliquid amplius. Praeterea, si forte nescitis, 7. augusti ostendit deus suam potentiam, siquidem fulmine in turrim proiecto, in quo 700 pulveris tormentarii tonnae reservabantur. 300 aedes una cum turri funditus evertit et 700 domus aliae magna ex parte dilaceratae et dissipatae, 300 item homines mortui et 170 graviter laesi. Caesaris arx et aula, quam ibi habuit, radicitus evulsa. Quid sibi haec praesagia velint, quemvis puto intellecturum christianum. Iam enim caesar imprudenter Danubio traiecto conatusque aufugere, existimans langrafium Ratisponae inhiaturum interim se posse elabi. Sed nostri noctu diuque profecti ad ipsius usque pervenere castra, ut vix medium miliare sit inter utrumque. Speramus iam aliquid actum, quod tamen nescimus. Haeremus inter spem et metum. Nec possum praeterire stratagema nostrorum, quo ulti sunt Ingolstadiensium perfidiam. Scripsi enim superioribus literis, quomodo nostris diripuerint commeatum. Nostri itaque occultatis aliquot equitum cohortibus 500 boves iuxta Ingolstadium egere. Illi denuo erumpentes direpturi ab equitibus proruentibus aliquot caesi, reliqui in urbem vix salvi evaserunt. Speramus Brunsvicensis captivitate Carolo praelusum. Audivi heri ab archigrammateo, quid Badenae actum: 5 pagos neutrę accessuros parti, nostris autem liberum esse auxilia, si opus fuerit, dare imperio. Si sic se res habeat, ago domino gratias immortales. Unum addam: Magna est apud nos ministrorum penuria; Kauffbürani libenter haberent aliquem bonum virum. Commiserunt Cellario, ut quaerat aliquem. Illi autem ex veteri quadam consuetudine notus est Eggsteinius; videatur illi commodus esse. Rogavit, ut tibi scriberem, quid tibi hac in re videretur, aut si quem alium posses illuc promovere. Nolunt enim habere Lutheranum. Praeterea, si quos alios nosses bonos viros, significato nobis. So wirt man umb si schriben. Iuvate vel in hac re, si non vultis armis. So man glert gsellen möcht han, welt ichs wol inn die statt promovieren. Vale, et quamprimum potes, rescribe. Raptim expectante tabellario. 26. augusti anno 1546, Augustae Vindelicorum. Saluta fratres. Salutat vos Laetus, qui libenter scripsisset. Sed iam ipsi eundum ad senatum. Tuus ex animo Ioan. Hallerus. Mitto hic formam iusiurandi, quo caesar erga imperium obligatus, sed quos servaverit hactenus articulos, ipse expende. Clarissimo doctissimoque viro d. Heinrycho Bullingero, domino patrique suo venerando. Zürich, an M. Heinrich Bullinger.
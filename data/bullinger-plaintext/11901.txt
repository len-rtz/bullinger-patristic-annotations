Gratia et pax etc. Ut res humane caduce sunt et mortales, factum est, ut praesidium carnale multorum debitum universe carnis solverit, Contzenus scilicet. Post hac non valde pertimescendi duo superstites Lutherane factionis; nam incertum est, num illis adiiciendus sit tercius, imo nobis non minor spes est de veritatis pio patrono, quare et vestrum erit vestras admovere manus auxiliatrices, ut ecclesia nostra ab isto onere levetur. Quod si vero nullus adiungetur, nihilominus maiori et spe et fructu pugnabimus; nam Contzeni importunitati concedendum erat plurimum, ne simul totum edificium destrueretur. Adolescens hic, qui has meas ad te perfert litteras, a nobis anno elapso est receptus sicque vixit, ut forsitan propediem ad munus diaconatus vocabitur. Tu moneto, ne aliam quam sinceram et piam doctrinam et claram professionem imitetur, quae vulgata hactenus in ecclesiis Helveticis. Saluta meo nomine fratres omnes. Datum Berne, 23. februarii 1544. Erasmus Ritter ex animo tuus. Et pio et docto viro domino Henrichio Bullingero, ecclesie Tigurine antistiti, fratri charissimo.
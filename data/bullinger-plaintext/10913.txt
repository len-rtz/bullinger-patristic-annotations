Gratiam et vitae innocentiam a domino. Ago tibi gratias, Myconi cordatissime, qui tam fideliter rerum earum, quae nos scire refert, efficis certiorem. Caeterum, quo plura mittis ac scribis, hoc minus explicare me possum e verborum tricis. A nemine te excepto accepimus hactenus huius negotii vel tantillum. Omnibus, ut audio, scribunt Argentoratenses, nobis sous scribunt nihil. Cum vestris etiam commentantur et, quid hoc in negotio sentiant, inquirunt, quasi vero nesciant, quid Basileae conscripserimus quidve responderimus. Si Luthero placet confessio nostra, libere dicat. Si displicet, quid dissimulant? Cur pacem clamant, ubi nulla est pax? Nos de eucharistia secus loqui, scribere et confiteri non possumus, quam confessi sunt sancte memoriae patres nostri Zvinglius et Oecolampadius. Lutherus vero revocationem petiit a Bucero idque propter epistolare Zvinglii et Oecolampadii. At in hoc ultimus ille extat dialogus Oecolampadii, quem in expositione articulorum Wittembergensium citant toties. In eodem extat epistola Zvinglii folio 127 in, qua disertis verbis testatus est, quatenus illi cum Luthero conveniat. Certe eatenus nobis quoque cum illo convenit. Quid opus erat stipulari docturos nos porro secundum confessionem Saxonicam? Quodsi epistolare ferre potest Lutherus, sane convenit nobis cum ipso. Si non potest, non video, quis sit usus expositionis Argentoratensium. Videntur mihi subinde, mi Myconi, negotium planum obscurare. Expectabimus iuditium ipsorum de libris Ioachimi Vadiani. Proinde probare non possum articulos. Expositionem Lutherus, metuo, non recipiet. Breviter, non video, cur nos urgere possint, cum semel confessi simus Basileae, quod tum quoque placuit Argentoratensibus. Scis enim, quid tum sint polliciti. Periculum timeo. Plura nob. Reliqua Erasmus noster exponet. Habet is, quae scripsit de eucharistia Vadianus. Utinam vel tu vel charissimus ille Gryneus nos accederet aliquando! Valebis plurimum. 4. augusti 1536. H. Bullingerus tuus. Suo longe charissimo fratri d. Osvaldo Myconio, Basileien[sium] antistiti fidelissimo.
S. A Colonia usque huc rumor est de novo dissidio inter caesarem et Gallum. Et sunt, qui propterea exultant, sperantes futurum, unde voti reddantur compotes, homines genere magni, sed inopia laborantes. Age, ex his quosdam adii rogitans, certine aliquid de dissidio habeant. Responderunt: „Certi nihil, spei plurimum“; brevi tamen sese ex Gallia responsuros, quęnam res sit. Cęsar interim parat, quę pertinent ad bellum, quantumvis rodatur a lupo suo. Sed certę sunt coniecturę in aula Coloniensi quibusdam contra archiepiscopum omnia parari. Miserunt itaque ex comitiis Francfordiensibus legationem eam ob rem ad cęsarem. Verum quid retulerit, nondum comperi. Comperturus forsitan sequenti septimana; est enim in itinere, de quo bene spero. Ex Ratisbona nihil est memorabile. Est illic theologus Petrus Malvenda, quem misit cęsar hoc nomine, ut, quicquid is ex colloquio concludat, se defensurum omnibus viribus. Sic testati sunt Burgundiones hic, qui norunt et cęsarem et theologum. Nemini videtur credibile, quod comitia sint Ratisbonę futura, tum quod nihil illic adparatur, tum quod pestis sęvit Ingolstadii et praepediunt Bavari obsessis itineribus omnem commeatum, qui valeat importari. Etiamsi vero et rex et cęsar adventuri sunt, celebrabunt, imo parabunt nuptias duabus filiabus Ferdinandi, quarum una unico copulabitur domus Bavaricę filio, altera Clivensi. Dominus bene vertat. Illud te non lateat: In Ungaria regiuncula est, quam reliquit hęredibus Waiwodę, ut annum tributum pendant, Turcus. Incolę iampridem evangelio percepto nec tamen ad perfectum advocarunt ex Witenberga, qui omnia tradat perfectius; et eo pervenerunt, ut tandem eiecerint idola et effecerint, ut omnia in ecclesia agantur lingua vernacula. Quod quidem, ubi monachus, frater principis defuncti, instituti Paulini, animadvertit, graviter illos apud Turci pręfectum, qui Budę agit, accusavit. Dictus est igitur dies, qui quidem, ubi aderat, incolę plaustrum imaginibus onustum advexerunt, scientes tanto odio Turcos imagines prosequi, ut ne monetis etiam eas insculpant. Orsi itaque defensionem dixerunt perperam se usque huc a suis edoctos sacrificulis, quod lapides colere iusserint ac ligna, quibus tamen neque vox sit nec sensus aliquis; pręterea in templis suis omnia sacra fuisse celebrata sermone peregrino atque ob id non intellecto sibi et ideo sine omni fructu pietatisque adfectu adiectis interim aliis quibusdam verbis et statuis in conspectum productis. Ibi Turcus: Non debere eos mirari, quod ad hanc servitutem post tot clades subinde acceptas sint redacti; commeruisse nanque sic propter eidololatriam. Insuper se ita esse adfectum, ut, si quis ignota sibi lingua faceret sacra, acinace mox dissecturum esse: Er wett in seblen. Atque his dictis liberos dimisit. Hęc ex Vienna Austrię et Witemberga. A concionatoribus nemo sustinet audire veritatem. Videamus, Turci vox quid valeat et carnificum; nam et hi praedicare mirabiliter solent, dum homines occidunt. Et apud nos hodie decumbentium quorundam nequam, qui clamant: „Nisi vos poe[n]iteat malorum, peribitis, sicut nos periimus.“ Dominus det nobis gratiam suam et fidem augeat. Vale in Christo cum tuis. Resalutabis in domino, qui per te salutarunt me nuper, omnes. Basileae, 22. februarii anno 1546. Tuus Os. Myconius. His adiunctas, quęso, mittas Constantiam ad d. Ambrosium, cui inscriptę sunt, etc. Post scriptas has venit dominus de Rischach ad me et ad hunc nunciavit modum se literas legisse, in quibus sic invenerit: Diem institutum, in quo conveniant legationes cęsaris et Galli cum ploena potestate agendi omnia transigendique, quantum adtineat ad pacis factę confirmationem vel annihilationem. Gallus cęsaris timet potentiam, quapropter mallet pacem cum Anglo, honestam inquam. Cęsar Gallo non fidit, quare veretur, ne quaerat occasionem male faciendi. Cameracum in Belgis conventui designatus est locus. Expectemus, quid illinc boni vel mali sit erupturum. Paraveram has filio Zenderi ad te perferendas, sed abiit me inscio; id quod me pessime habuit. D. Heinricho Bullingero, doctissimo domino in Christo venerando suo. Zü[rich].
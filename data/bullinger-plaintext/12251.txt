Dem christenlichen unnd hochgelerten herrn Hainrichen Bullinger, vorgeern der kirchen zu Zürch, unnserm lieben herrn unnd freünndt, empieten wir, die ratgeben der statt Augspurg, unnser freünndtlich, willig diennst mit fleiß zuvor. Lieber herr unnd freünndt, unns hat der wolgelert, unnser lieber stattschreiber Georg Froelich munndtlich angebracht, wie ir ime auff sein schrifftlich ersuchen von ainem theologo, herr Mathias Erb genant, anzaigung gethon, der frumb unnd gelert unnd diser zeit bey unnserm gnedigen herrn graff Georgen von Würtemberg sey, unnd sich zu unnserm kirchendiennst begeben möcht. Unnd ist nit on, das wir gern mit ainem fridliebenden gesunndter lere theologen fürsehen wern; hetten auch an eur zeugkhnüs, die ir gedachtem herrn Erbio gebt, überflüssig genug. Dhweil er aber bey gedachtem unnserm gnedigen herrn von Würtemberg villeicht one ungnad inn unnser statt nitt wol ze brinngen, so ist unnser freünndtlich bitt, ir wöllend vleis ankeren, die sach dahin zu befurdern, das ernannter herr Erb seinen abschid gedachts orts freünndtlich nemme, sich geen Zürch oder etwan nechner gegen Augspurg niderlasse. So wöllen wir ine beruffen, auff die prob hören unnd mit ime hanndlen guter zuversicht, wir wollen unns auff eur unnserm stattschreiber gethon antzaigen mit ime kirchendiennsts halb vergleichen. Solt es aber ye von gott nit sein, wollen wir ine dannoch dermassen abferttigen, das er verhoffennlich soll zufriden sein, unnd sollichs umb euch, unnserm lieben freünndt im herrn, freünndtlich verdienen. Datum donnerstag, 30. iuly anno etc. 1545ten. Dem christenlichen unnd hochgelerten herrn Hainrichen Bullinger, vorgeern der kirchen zu Zürch, unnserm lieben herrn unnd freünndt.
Etsi perpaucis ante diebus dederam domino Froschouero literas pluribus verbis ad te scriptas, quibus promiscua rerum et parum coherenti, quod equidem fateor, serie multa complexus fueram, tamen, quia iam aliquandiu Marpurgi mansimus et alio proficiscendum vestro etiam iussu putamus, orandum te, Bullingere pater, existimavi, ut, si quo esset nobis abeundum ante nundinas, significari curares. Venit autem ad nos e Lypsia studiosus, qui hactenus Marpurgi mansit, nunc in Italiam profecturus, qui nobis eam scholam maximopere commendavit, non solum quia doctissimi illic essent artium reliquarumque facultatum doctores et magistri, sed quod exiguo etiam aere quaeque veenirent; inprimis autem mihi commendavit Hebraeum professorem Zieglerum fidelissimum praeceptorem. Ab hoc puto me, Bullingere pater, plurimum assecuturum, si modo tua pace aliorumque, penes quos haec res sita fuerit, ipsum audire mihi liceret; nam etsi Basileae a domino Munstero et domi a domino Pellicano vel plus vel certe non minus eruditionis disciplineque haberem, illic tamen cum huius linguae studio (ad quod tu animum meum inflammasti atque excitasti) rerum etiam experientiam possem coniungere. Verum tamen, reverende pater, si illud tibi consilium meum displicuerit atque imprudenter susceptum videbitur, nolo praeter voluntatem tuam quicquam facere statuereque nihil hic nisi ex mandato tuo moliendum. Unum hoc oro, ne iam me domum vocari patiaris, qui nondum egressus videri possum; neque enim iam redire ita possum, ut patriae plurimum prodesse queam, quandoquidem nec aetas nec eruditio unicuiquam muneri adhuc sufficiat obeundo, quanquam, si in aliquo mea opera magistratui opus fuerit, ut debeo, non deero. Christophorus, quem nobis comendasti, mansit Basileae; ii, de quibus nihil scripseras, venerunt; quomodo id fiat, miror. Vellem ego nos Basileam mitti, nisi vel Lypsiam vel longius discedendum arbitrati fueritis. Tu tamen, Bullingere pater, pro tua sapientia, quid facto opus sit, aperibis, nobisque, quid sentias, si vacet, significabis. Haec scripsi subito et, ut boni consulas, vehementer oro. 1541, nonis iunii. Johan. Wolphius. Veniet Tigurum M. Iohannes Svicerus, Francofordiensis aurifaber, per quem scribi poterit, vel etiam Ratisponam missÄ™ literae e Constantia statim nobis mitti possent. Amplissimae Tigurinae ecclesiae episcopo vigilantissimo domino Heinricho Bullingero, patri suo maxime reverendo. An Meyster Heinrich Bullinger.
Min früntlicher gruͦß sampt erbietung williger diensten und alles guͦten bevor, frommen, vesten, ersammen, fürsichtigen und wysen, gnädigen, lieben herren. Üwer schryben, mir durch üwern schuͦlmeister zuͦgebracht, hab ich sins ynhalts verstanden und daruff die verordneten zuͦ der leer zuͦsamen beruͤffen lassen und den selben üwer begären flyssig fürtragen. Die habend sich widerumb des gehaltnen examinis, jetzt nächstverschinner ostern vergangen, und üwer beider knaben geschicktlickeit erinneret. So habend sy gar ernstlich M. Johansen Fryesen ervraget, und nach allem nachsuͦchen, verhörren, erinnern und erwägen könnend wir nitt anders finden, dann wie wir üch vormols zum teyl geschriben habend. Nammlich, das wir nitt gedencken oder hoffen könnend, das besonders geleerte lüt, in sprachen geleert, in künsten geuͤpt unnd für uuß bericht, uß inen werdint, insonders uß Abrahammen. Von Batten habend wir wol ein hoffnung, er habe schon jetzund so vil anfangs, werde und möge mitt der zyt, so er sich nitt böserte, alls er sich der besserung für und für embüt und sich dero flyst, so vil studieren und begriffen, das er einer kylchen möchte vorstan, wie üch nach der läng und eigentlicher üwer schuͦlmeister, unser insonders lieber bruͦder, den wir ouch hierumb by allem erinnern und radtschlagen habend sitzen lassen und alles anhören, wirt berichten können. Wir bittend üch und vermanend trüwlich, das ir in dem flyß zuͦ göttlichem wort und allem guͦten, ouch zuͦ christlicher leer pflantzung, ein sömlichen ernst fürer tragen wöllind, wie ir des bißhar wol geruͤmpt sind. Was wir üch dann allhie, die wir der kylchen dienend, zuͦ gfallen und willen thuͦn köndent, wöltend wir nitt spaaren und uns hiemitt unser willigen diensten embotten haben. Gott beware üch. Datum Zürych, 13. iunii anno 1543. Uwer alle zyt gantz williger Heinrych Bullinger, diener der kylchen Zürych. Den frommen, ersammen, fürsichtigen und wysen herren meygern und radt der statt Byel, sinen insonders günstigen und gnädigen herren.
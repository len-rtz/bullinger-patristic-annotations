S. Factum est, Bullingere integerrime, tuis hortatibus, ut continuato diurno et nocturno labore hanc breviusculam graecae grammatices institutionem absolverem. Principio quidem cepi eo animo componere, ut iam adulta Ä™state imprimeretur; sed cum in praesens poscitur, haud me quieti dare statui, quoad perficeretur. Porro peto oroque, si quod datur mihi observiendi temporis, perspicias paululum ac ad animi revoces iudicium. Depone interim sodes amici personam et indue judicis. Cum placitus fuerit, libellus servetur. Sin vero iudicium ferre nequit, abiiciatur velut impurus partus atque foetus adulterinus et suppositius [!], quemad[mod]um de aquila fertur, cuius pullos ad solis radios admotos probari aiunt in hunc modum, ut si solem ferant adhibiti, habeat pro suis atque vera sobole. Quodsi ad splendorem solis conniveant, abiicit ceu illegitimos filios. Si ergo dignus prelo putabitur, detur opera, quo excudatur sive apud vos, sive, si non per typorum licebit inopiam, Basileae. Theodorus non defuturus. Ille enim promisit se velle fungi correctoris officio. In summa rem totam in vos reiicio. Ut ut cecederit, boni consulam. In praesencia non pluribus agam tecum. Dominus te dirigat in omnia, quae suo ipsius verbo et evangelio sunt digna, qui et apud vos evangelium sic provehat, ut amplissimos faciat fructus. Vale et saluta fratres mei amantes, in primis vero tuam domum. 7. idus februarii 35. Tuus Ludovicus Lopadius. Insigni pietate et doctrina viro M. Hanrico Bullingero, singulari amico.
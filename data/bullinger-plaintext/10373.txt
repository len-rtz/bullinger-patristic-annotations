S. Novi nihil habeo propediem habiturus. Tunc intelliges certius aliquid de rege. Sungaudienses et Brisacenses delectus hisce diebus militum habuerunt propter Wirtenbergensem non ut exercitum ducturi contra illum, sed ut se defensuri, si quis ipsis bello molestus esse vellet. Timent fratrem ducis, vicinus est enim, atque ita responderunt Ferdinando subsidium petenti contra ducem, si quid is tentaturus foret. Impietatem vero regis non nunc tandem scio, sed olim, ubi pervidi, quam nihil curet sanguinem humanum tantum, ut suo satisfiat animo. tum quid est, quod hominibus nullius frugi tantum pecuniae distribuit, si ambitio ex impietatis fonte non est? Sinamus hunc in praesentia. De senatu clanculario restituendo laborandum est, ni tui huc sint miseriarum prolapsi, ut spes omnis de reponendo sit amputata. Colloquutus sum cum quibusdam e nostris. Illi responderunt, quod res est, instigando posse tandem obtingere, quod nunc haud queas sperare. Chiburgensis, quem scis, quid posset hic, ipse nosti melius. Rustici sponte sua non venient, persuasi vero. Qui scis, quid facturi essent, maxime, postquam nossent, quam ea res impiis et Molosso, ut vocat Utingerus noster, contraria sit. Tu vide cum bonis viris, ne quid hic omittatur et in tempore fiant omnia, prout vides esse necessarium. Praeter haec consensus proximorum comitiorum missus est ad nostros. Nam praesentes non fuerunt. Blandiciis agitur, petitur, certis de causis ad proxime futura veniant. Interim tam stulta miscentur et temeraria, ni potius superba velis, ut satis mirari non possim, nempe quod Quinque Pagi velint custodire foedera, pacem nuper factam et novum ius, quod cum Salodorensibus de civitate pactum sit. Si postremum hoc servare in animo est, quomodo servabunt pacem, cum hoc ipsum pactum sit contra fidem nostram? Quomodo servabunt pacem, cum hęc prohibeat mire nova foedera, novas, ut ita dicam, civitates? Si stultitia est aut temeritas, supra modum est, si superbia, non dubito, quin deus aliquando sit contra superbiam tantam manum suam [!] fortiter usurus. Haec scribunt, postquam inter articulos posuerunt causam Salodorensium. Breviter: Hoc video, ni modus hic, quo nos magis magisque stringunt in dies, rumpatur, actum esse propediem de salute. Ago gratias insuper de dono tuo quas possum maximas. Utinam detur, ut reponam aliquando, quae tam liberaliter hactenus contulisti! Adiiciam unum: Offendit ex diaconis meis quendam, quod plus credis scriptoribus quam argumentis certissimis, quae ex Paulinis literis producta sunt olim a nescio quo de Petri conversatione, qua Romae fuisse negatur. Equidem non vidi adhuc, nec argumentum tale est, ut videatur multum illic esse collocandum operae. Verum is, quem offendit, novit libri authorem, virum certe, ut ipse dicit, magnum, quare nohlet aliquid in contrarium esse productum. Sine offensione multorum enim non putat istud exiisse. Haec obiter. Tu vale semper in usum reipublicae christianae. Utingero gratias ago propter literas ad me. Rescribam, ubi tempus nactus fuero. Basileae, proxima post judica anno 34. Myconius tuus. Domino Heinricho Bullingero, amico sincerissimo et fratri in domino suo. Z[üric]h.
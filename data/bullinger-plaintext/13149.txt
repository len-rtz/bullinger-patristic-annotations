S. Narrabit tibi Voglerus multa admiranda horrendaque ex Augusta, quae hoc tempore speciem prae se fert plane inferni, istis solis exceptis, quod dęmones illic tripudiant ac venantur. Ah bone deus, quando tandem finis est miseriarum, iniuriarum, tyrannidis potentium? Agunt, quę non decent, tam proterviter, tanto cum damno piorum, ut propemodum incipiant desperare de verbo. Cęsar enim adeo immotus antiquis suę religionis insistit vestigiis, ut nemo non possit coniicere, quid animi habeat erga religionem vere christianam, ut boni quique non frustra sibi et verbo timeant. Nisi ergo dominus propter miseriam et gemitum pauperum exurgat aliquando, de salute actum  est nostra, nisi placeat per supplicia mori. Precandum est itaque iugiter, ut largiatur nobis spiritum sanctum suum, qui nos in fide confirmet, in charitate dirigat, in patientia corroboret, ne victi hominum crudelitate discedamus a verbo et pereamus. Porro intelleximus hodie horrenda quędam de Quinquepagicis, ut videlicet agant, quę sint in detrimentum patrię. Obstupui sciens, quod, si id verum, actum esset de nobis omnibus (quod intelleximus, non de omnibus sed de privatis quibusdam, imo de oligarchis, id est de iis, qui neque deum neque homines alicuius pensi ęstimant, sed seipsos tantum, accipiendum)! Eos tu prae cęteris nosti, quale nempe genus hominum sint. Zvinglius noster propter istos vitam amisit ut Christus propter pharisaeos. Inter suos blandi sunt, humani, interim et potentes. Largiuntur quoque caenulas, numos, vestes plebeis, ut eos habeant, si opus fuerit, adiutores facinorum. Inde fit, ut sępe conficiant, quę videbantur factu impossibilia. Timendi sunt igitur, interea tamen et observandi a bonis et prudentibus rerum gubernatoribus. Poterit enim horum cura istorum conatus feliciter praevenire et pessundare. Quamvis autem vehementer sit difficile, quod dico, preces tamen perpetuę adiunctę studiis piis efficient tandem, ut eventus prosperi non possint non sequi. Velim autem te rogatum per dominum, ut hic me consoleris. Doleo nanque supra modum, quoties audio de istis hominibus studia tam prava, utpote contra patriam communem. Accidit dein, ut res fiant verisimiles, sicut his diebus vir bonus mihi narravit auditum ex consiliario intimo cęsaris, iam maiestatem suam quiescere, quod diviserit confoederatos. Quod quidem, si verum est? Quid putas? Annon habet Helvetia proditores paratos? Dominus tantum avertat malum! Si quid igitur est plausibilius tibi, fac communices, ut vel hac parte possim esse quietior, alioqui nanque tranquillitas non est. De Constantiensibus fertur lętos esse, ut calamitosi possunt esse lęti, et eos, qui sunt trans lacum, magis conqueri quam ipsos, adeo sunt miseri ac infelices ob damna, quę patiuntur, dum Constantia premitur interdicto. Aiunt eosdem Constantienses conscribere militem, non quidem multum, sed utilem et necessarium. Hodie legi literas, in quibus sic erat: „Ad veris tempus cęsar invadet Helvetios. Misit idem landgraphium Nordlingam non ob aliud, nisi ut peste conficiatur. Noluit permittere, ut proprium lectum secum asportaret. Irę sunt inter Mauricium et Bavarum graves.“ Circumfertur aliquot Hispanos per Abbacellanos interfectos esse. Cupio nosse veritatem. Ensheimenses coegerunt pagum Argentinensem iurare Ferdinando. Talem pacem illi habent! Querentibus illusit rex: „Quid ad nos, quod pax est inter fratrem et ipsos, cum inter nos et ipsos nulla sit!“ Expende mulieris istius tyrannidem! Oremus dominum pro tranquillitate. Vale in Christo cum Gvalthero et reliquis. Basileę, 28. decembris anno 1547. O. My. D. Heinricho Bullingero in domino suo. Zü[ric]h.
S. Nihil nunc magis desydero, charissime frater, quam valetudinem bonam tuae domus. Terruit me magis atque magis pestem tectum tuum subrepsisse. Si quem abstulerit, doleo, modo te, uxorem et liberos non auferat. Te superstitem ecclesiae suae servet dominus; nam quam prosis, nolo scribere, ne te adulatione circumvenire velle videar. Cum itaque tam certum habeas nuncium urbis nostrae, obsecro tua tuorumque valetudine me consolare, ut et valetudo mea sinistra consolationem accipiat a tua, quam fęlicem et dexteram spero. Sperant fratres reliquas Pauli epistolas a te enarratas se accepturos, spero et ego nec mea spe falli facile credidero, nisi obsistat dominus. Apud nos ab abitu legatorum vestrorum novi nihil accidit. Impetrarunt, quod postularunt, postularunt autem, quod antea se facturum senatus receperat. Utinam omnia bene et pro dei gloria cedant! Viretus, Gebennensium cum Farello ecclesiastes, nobiscum est, iuvenis doctissimus, sed toxico adhuc valetudinarius. Luterum audio tuam ambire amiciciam. Utinam vere id faciat! Nec te negaturum crediderim. Vale. Avocant me occupationes. 10. septembris 35. Tuum minimum nummisma. Pientissimo ecclesię Tigurinę ministro Heinrico Bullingero, fratri suo unice amando.
Quid nunc tibi, vir ornatissime, certi perscribam, incertus omnino sum, cum tanta sit rerum nostrarum incertitudo et vicissitudo, cum, inquam, totus in hoc incumbat et invigilet sathan, ut conatus nostros quamvis honestissimos eludat et evertat, non tam virtute sua, quam vel potentia, vel perfidia, vel etiam nostra aliqua culpa, ut nosti scilicet. Quamobrem de publicis rebus nihil exarabo, utpute incertis et instabilibus, quae videlicet, quo assurgunt et extolluntur altius, hoc denique cadunt et deprimuntur durius et horribilius, et saepe quidem iisdem artibus, quibus fuerunt elatae. De privatis hoc in pręsentiarum habeo scribere, quod gratias agamus deo optimo maximo, quando melius cadere non debuit bellum illud, quod a finibus patrię nostrae hostem prohibuit. Quam magnis sumptibus nostris extruximus, munitionem oppidi Giessenn, firmissimam sane, nunc rursum  ipsimet destruimus (de reliquis munitionibus et tormentis ac similibus praesidiis quid futurum sit, nondum usque pro certo scire possumus neque admodum sumus solliciti), opinantes fortasse talia nobis magnorum dissidiorum, damnorum ac periculorum causam et materiam esse, dum fiducia eorum non dubitamus alios prae nobis contemnere (quamquam quis non potius mallet, illa antea nunquam vel extructa vel fabricata seu fusa esse, quam nunc dirui aut abripi cum aliqua nostra ignominia et dolore? - quod non spero futurum tamen). Quem a nobis censum exegit caesar, persolvimus alimentis nostris et subsidiis ex munitionibus receptis. Frumentorum apud nos magna est copia et vilitas. Bibimus ut antea strenue, celebramus in dies vel sponsalia vel nuptias, ac saltamus etiam, quasi damni nihil simus passi ac periculis omnibus liberati. Credo, quia vidimus, qui multas opes possident, multa quoque pendere coactos (et pluribus damnis et incommodis periculisque vitae obnoxios futuros fuisse, si hostis ingruisset, ideo scilicet est satius eas abligurire). Schola nostra adhuc pendet et haeret, sed quam firmiter ignoro. Nam, quid nobis comitia haec detrimenti adferant, metuo. Quare nunc non possum consulere, ut ad nos aliquos iuvenes vestros mittatis, quod alioquin sperarem vos maiori voluptate vestra facturos esse. Si enim mihi illi ea conditione commendarentur, ne quas vestes et libros, nisi me conscio et permittente, et similia sibi compararent neque alibi aes alienum contraherent, efficerem profecto, et ne quid ipsis deesset rerum necessariarum, atque ut non necessarias et utiles negligerent atque hac ratione multo minus insumerent. In proclivi quidem est reperire creditores, qui libros, vestes et similia alia facile, sed magno suo foenore et lucro, concredant iuvenibus vestris; verum autem non est ex eorum re et usu, et interdum neque ex honore eorum. Praeterea habeo aedes satis amplas et habitationes in eis non incommodas pro iis; quos, si inhabitarent, non utique pa[tiar]  clam me quicquam perpetrare, quod dedecori ipsis esset, nedum hinc aliquandiu discedere, ac evagari longius ad visendas alias regiones. Quae non ideo scribo, quod sciam, eos qui antea apud nos egerunt, quicquam et se et vobis indignum commisisse (absit!), sed quia mihi illae peregrinationes tales aliquo modo displicuerunt. Bene vale cum tota familia tua. Salutabis meis verbis quam officiosissime caeteros dominos et praeceptores meos Chunradum Pellicanum, Theodorum Bibliandrum, Gwalterum, Gesnerum et Otthonem. Singulis scribere nolui, cum propter materiae et argumenti inopiam, tum etiam ne viderer velle iis aliquam rescribendi necessitatem imponere. Datae Marpurgi, 10. septembris anno 1547. Tuae celsitudini addictissimus Wigandus Happelius. Clarissimo viro domino Heinricho Bullingero, ecclesiae Tygurinae antistiti vigilantissimo et dignissimo praeceptori meo reverendo.
Min früntlich gruͦß, etc., eerwirdiger, hochgelerter, innsonders günstiger, lieber herr. Uff gesterigen tag hab ich euwer früntlich schrybenn sampt bygelegter schrifft empfangen, dieselbigen den vertruwten botten von Bern und Basell, doch ungemeltets nammens mittgeteilt. Alß wir nun soͤmlichß gehoͤrt, ist unser keiner, der da gloubenn khoͤnne ald moͤge, das Granvella zuͦ Lucern diser zytt gwesen. Wol soͤlle gwuͤß sin, das gedachter Granvella inn Franckrych by dem koͤnig ernstlich anhalte, des künigs thochter dem keyser eelichen zuͦ vermaͤchlen. Also vil vermag satanas under denen fürsten! Dan mergemelter Granvella so ernstlich mitt dem künig handlet, das der koͤnig den nechsten gon Parys rytt, dahin er alle sine geheimpsten  rhaͤtt beschrypt. Soͤmliches habent wir landtmaͤrs wyß von koufflüten vernommen, welliche wyter angezoͤugt, daß das gelt, so den Protestierenden von dem künige erlegt soͤlte werden, durch verschaffung des Granvella dißmal stillgestelt, doch noch nitt abgeschlagen. So vil habent wir uff dißmal für nüwe zytungen by unns gehept. Ob dem nun also sige oder nitt, wirtt die zytt zuͦ erkhennen gebenn. Hiemitt üch dem herren befolhende und, ob es üch gefellig, moͤgent ir soͤmliches herren burgermeyster Lafater mitteylen, etc. In yl uß Baden, den 8. decembris des 46. Üwer allezytt guͦter fründ unnd günner Johann Hab, burgermeyster zuͦ Zürich. Dem ernwirdigen, hochgelerten hern Heynrichen Bullinger, pfarherr des Grossenn Münsters der statt Zürich, minem lieben herren und guͦtenn freunde, etc.
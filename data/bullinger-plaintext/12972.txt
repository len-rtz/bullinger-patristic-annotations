S. in domino. Nova scribit Myconius, quę ab Argentina accepit. Conscribit Gallus exercitum passim in istis partibus. Die wollen ist im vas, das Oporinus ingeschlagen hat. Darinn werden ir sy fynden. Sy alle uwer, die in vaß ist, ußgenomen die wysse, die ich uch hi schicke mit dem rütteten botten. Die ander wollen im säckli ist deß anderen. Ir mögent ouch woll alle farben machen, die ir nit fynden, wann ir sy nur durch ein wasser ziehen. Do mögent ir zuͦ schattyeren wol vil machen allerley farben. Das klein büschley im sack hat 5 lib.; die uwer hat 15 lib. Nit mynder hat myn frow keynnen nämen. Es ist ouch rotte wolle in eim briffli. Die ist leonschy wöllen; die findet man by unß nit. Habent wol acht uff die gefelschete wöllen; so mögent ir alle farben zuͦ wegen bringen. Kostet ein lib. wollen 6 batzen oder 10 ß Basler werung. Rechnen ir nun uß, was die 20 lib. pringen. Habent also verguͦtt. Wo es myn frow hette mögen besser ankommen, so welte sy es gthon haben. Sy hofft aber, sy habe hüpsche wollen keufft und uß eim grossen huffen ußglesen. Darumb nement fur guͦt. Saluta uxorem tuam cum liberis. Vale. 3. iuni 1547. Tuus Gastius ex animo. Diser brieff gehört dem wolgelerten herren meyster Heynrich Bullinger, lütpriester zuͦ Zürich im gestifft, mynem günstigen, lieben herren und fründt.
Salutem in domino, Bullingere venerande. Reddidit mihi nuncnuper tuas literas civis vester, ut scribis, mirifice ingeniosus et, ut adparet, vir pius et integer. Cuius e Norinberga reditum cum expecto, videor ego mea spe esse frustratus; nam cum mire districtus ego et communibus ecclesię negociis et sectariorum conflictibus, quos non modicos hic sustineo, hoc die ad domum solito magis sero venissem, indicatum est mihi iuvenem adfuisse monentem, ut, si scribere velim Tigurum, isthuc faciam in tempore. Ego autem, cum cras pręter lectionem theologicam forte etiam in senatu habeam illi Thrasoni impudenti Franco respondere, non potui nunc pluribus ad tuam epistolam satis pia cura et sollicitudine pro ecclesiarum salute refertam respondere. Francus autem hinc Basileam abiturus hisce diebus mihi facessit negotium; nam coram consule voluit mecum expostulare, quod ei literas scripserim satis iniurię habentes. Scripseram autem ei propediem hinc soluturo fraternas, ni fallor, literas, in quibus ad poenitentiam hominem toties etiam monitum denuo hortatus sum et pro zelo quoque interminatus, ni ista scandala, quae obiecit et ecclesię Christi et politię, semel removeat atque retractet temere scripta, se visurum semel ea, quę satius esset non experiri. Ille autem impudenter audax ita ista arripuit, quasi in eum iam hinc alio abiturum scribere potuerim atrocius nihil. Occasionem quoque huius mei ad Francum scripti e Melanchthonis literis ad me ultima iunii missis arripui; nam Philippus queritur mihi Francum in proximis nundinis Francofurdtiensibus sibi atrociter minatum, cui aliud non precatur pium pectus quam meliorem mentem simplicisque veritatis amantem, id quod Franco quoque comprecatus audire tamen cogor, quasi ἀδίκως cum eo agam. Quę commemoro, ut, ubi Francus Basileam venerit atque me traduxerit isthic et apud alios, tu saltem habeas futurę meę apologię protasin atque ad Grynęum scribas, si vacat tibi, me brevi omnia sibi descripturum ea, quae cum Franco hic sint acta satis fraterne, sed frustra; passim enim blatero ille effutit Ulmenses aut parum aut nihil cum eo fidei ratione egisse, tametsi hinc alio abire cogatur. Istuc tamen subdolus Thraso ita interpretatur, quasi, ubi libeat, liceat ei libere huc redire. Sed cesso te istis obtundere. Ad epistolam tuam, quod sum praefatus, nunc non licet pluribus respondere. Scripsi autem nostro Gervasio, Memmingensi ecclesiastę, fratri charissimo, ante unam atque alteram septimanam, et hisce diebus ex Memminga bonus quidem vir ad me scripsit Gervasium abiisse Tigurum. Quem arbitror vel coram vel per literas tibi exposuisse ea, quę operę pretium sint ad tuam rescribere ep[istolam]; non est enim, mi venerande Bullingere, ut vel tu vel alius ex animo ecc[lesię] Christi bene cupiens consultum putetis in Norico conventu ex Lutherana v[...] et papistica religione unam conflandam. Non erunt, spero, si modo iste procedat conventus, tales concordantiarii, qui novo vestimento vel veterem assuant vel veteri novum. Non est ager domini diversi generis semine serendus, estque conciliatio in domino instituenda et nonnisi aliis ecclesiis consultis absolvenda. Sed quid ista refero? Nihildum a proximis comitiis Wormatię agitatis de isto conventu vel mihi (quem aliqui faciunt invitum etiam futurum concordantiarium) vel symmystis dictum et commissum, ut etiam ipse subscribam iis, qui coniectant hunc conventum cancri in morem processurum. Verum salvo meliore iuditio iis non subscribo, qui in ea sunt sententia, ut, priusquam coeant concordantiarii, decernant Norinbergę nihil in huiusmodi conventu posse tractari, quod aliqua ex parte ecclesiis possit esse usui. Quare, mi Bullingere, securus esse in hac causa velis; nam, ut pie mones, nunquam author vel meis vel aliis ero, ut in quocunque conventu aliquid constituatur evangelio indignum. Debent enim nos aliena, quod dicitur, pericula cautos facere. Prohibeat dominus, ne vel talia ubiubi statuantur, qualia propter publicam tamen pacem in communi Helvetica ditione constituta sunt, quę, cum nequeant corrigi, toleranda tamen sunt. Id vero nolim existimes in generosę gentis vestrę ignominiam a me scriptum esse. Sed cesso; nam reliqua Gervasius. Nihil novi, quod non antea vobis putem notum esse. Lutherus fertur Lypsię predicare. Papistę regi Ferdinando negarunt auxilium contra Turcam. Bucerus Wormatię hesit a pientissimo Cattorum principe vocatus. Blaurerus Augustę dicitur ecclesię Christi consulere. Nondum constat, an Anglię aut Francorum regis filiam Carolus ducere in uxorem velit. Persarum rex Turcici cęsaris filium cum exercitu delevit. Circumferuntur magni Tartari et Persarum regis foedera contra Turcam. Plura non possum, nam nec relegere hanc licuit. Parce ergo et bene vale cum fratribus, inprimis d. Pellicano. Raptim, Ulmę, 3. iulii 1539. Frechtus. Domino Heynricho Bullingero, Tigurinę ecclesię ministro singulari doctrina et vitę innocentia, domino et fratri venerando. Zurch.
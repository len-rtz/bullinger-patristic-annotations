S. Tametsi nec nostri muneris nec nostrę facultatis id erat, honorifice Bullingere, tamen abs te invitatus, Tiguri nuper cum essem, ut perspecto libello tuo de prędestinatione iudicium meum adaperirem, placuit obiter magis quam ex certa sententia, quicquid animo incidit, tibi significare. Nam, que dissens, visa mihi sunt valde solida, utpote suffulta divini sermonis oraculis. Verum tractandi modus (quoniam importuna sunt tempora) non admodum nobis probatur, non quod res ferre ipsa non possit, sed, ut dixi, temporum conditiones. Vides enim, charissime Boulingere, quosdam in omni argumento tractando hodie nescio quas moderationes prętendere et mollire questiones fortissimas nescio quo fuco. Quod cum Tigurinis vobis non minus atque nostris hominibus valde displiceat, vereor, ne suspitionem apud quosdam sis incisurus, qui imaginabuntur simile quid median te voluisse in evidentibus de fato scripturę testimoniis, atque illi, qui limitare aliquid passim volunt, quicquid hactenus tanto iudicio, tam gravibus censuris, tanto denique cum successu in papisticos errores est dictum. Quare in hac questione de divina providentia tractanda velim hodie quam longis[si]me abesse vocabula moderationum et limitationum. Quid enim, quod apertas scripturarum sententias depravant abusu mali, num ideo sententiae moderandae? Si sunt excessus in utrumque la[tus], excessus perquam graphice describantur et fortissime etiam confutentur, sed illesa tamen maiestate verę et integrae autoritatis, que ipsa per se stat ut in medio, circumsepta interim ut satellitibus scripture presidiis contra excessores. Itaque dubito, num moderationis nomen huc congruat etiam non vitiato sęculo. Sed plus satis de hoc metu. Tu judica, quod solidum est. Quod argumentis tuis accedunt Augustini et aliorum dicta, non displicet. Tantum vitetur, ne, ut novi quidam ex nost[ris] vix aliquid porro concedunt, nisi adsint istiusmodi doctorum suffragia, tu quoque idem quesisse videaris. Quod lucidum est ex verbo domini, talium testimoniis non eget, quę tamen confirmabant nostra et reiiciebant subsequentis seculi impudentiam, nisi et hoc loco hec etas nostra offenderetur his calculis. Mox enim obtento alicuius doctoris sano iudicio in aliquo dictato petitur et in aliis. De aliis scribendi non est ocium. Puto tamen libelli editionem differri posse et in al[iis] quoque certis locis perpendi. Quod illud in Genesi וַיֹּאמֶר אֱלֹהִים נַעֲשֶׂה vertis: "Faciamus, inquiunt di" [Gen 1, 26], nescio, num facias exemplo. Quicquid est, videtur vulgo offendiculum posse oriri ex istiusmodi sermonibus. Parce, obsecro, mi Boulingere, quod tam libere aut potius fortassis inepte meas cogitationes effutio. Salutat te soror mea Margaretha cum uxorcula mea. Vale in domino cum tuis omnibus. Constantie, 16. iunii die 1535. Thomas Blaurerus tuus. Domino Henricho Bullingero, amico suo singulariter observando.
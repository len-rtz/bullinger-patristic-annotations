Laus Deo! Salutem in Domino et Servatore nostro Jesu Christo! Tametsi de tuo in quaecumque membra Christi amore nunquam dubitaverim, et in me singularem et saepe sum expertus benevolentiam, nihilominus non cessas tu tuis muneribus eam quotidie testatiorem facere. Quae profecto eatenus mihi semper gratissima sunt, quatenus signa sunt illius in me amoris, a quo me diligi summopere optavi; hactenus vero injucunda, quod voluissem te hac in parte sumptibus pepercisse potius, praesertim cum modum referendi quem habeo non sciam, et ut scirem, tamen hoc facere non patitur tua humanitas. Verum de his alias: nunc ad praecipuum hujus epistolae caput accedendum videtur. Significatum est enim mihi nuper ex literis Joannis Burcheri conterranei mei, vehementer expetere se jus civitatis vestrae, a quo tamen secundum laudatam vestrae urbis consuetudinem et plebiscitum tantisper prohibetur, quoad testimonium aliquod a viris fide dignis editum proferat, quod illum nec vago concubitu genitum nec ob scelus aliquod contra rempublicam commissum e terra sua aufugisse commonstret; quin idcirco potius, quod in doctrinam sinceram et Christianam consensisset, eandemque aliquot ex fratribus libere sit professus. Jam vero quoniam testimoniales hujuscemodi literas ab Anglia usque impetrare nimis magno constaret, et alioqui Joannes Burcherus a magistratu Tigurino (qua praediti sunt humanitate) quorumcunque spectatae fidei et probitatis hominum, qui in his regionibus versentur, testimonia de se benigne admittenda confidat; petiit is a me, ut testimonia illi conquirerem saltem duorum satis spectatae fidei ac pietatis Anglorum. Horum alter vocatur Gulielmus Swerder nobilis, in quo cum studio eruditionis pietas et modestia vitae conjunctae sunt. Alterum tibi ipsi ex meo elogio et ipsius item antehac missis ad te literis nonnihil cognitum esse puto. Is vocatur Milo Coverdalus, vir sane qui carus est, et honesto loco habetur apud cunctos verbi ministros, ceterosque viros doctos hujus regionis, ludoque literario praefectus est in Tabernis montanis, quod oppidum non procul ab Wissenburgo distat, ubi subsecivis horis propter latiorem propagationem regni Christi varia, partim tua, partim aliorum eruditorum hominum, religiosa scripta in nostram linguam transferendo illis, qui ex plebe veritatis studiosi sunt atque aliquo obediendi Dei voluntati zelo atque studio accensi, summopere prodest inque salute eorum promovet: unus ex eorum numero qui, Mosen imitati, magis optant exilium et alia adversa pati cum populo Dei, quam laesa conscientia in natali Aegypto mercede impietatis gaudere. Sed ut tandem hanc rem paucis absolvam atque in arctum contraham, quando (inquam) iste Joannes Burcherus non ita pridem ad me scripserit, nec id solum, sed et alter Anglus bonae fidei confirmaverit, supra nominatos Gulielmum et Milonem minime ambignos testes esse posse, si velint, quod propter veram religionem tantummodo nullumque aliud facinus coactus fuerit Joannes rejicere opimam suam fortunam, quam prius in Anglia habebat quam in Helvetiam veniret, ut ibidem (quod nec te non omnino clam est) laboribus manuum victam sibi quaereret; accessi Gulielmum Swerderum nunc Argentorati agentem, rogans ut, quandoquidem illi probe cognitum esset, Joannem Burcherum illibatae famae fuisse, afflictumque evangelii nomine, uti antea est ostensum; non dedignaretur illum de Joanne testimonium suo chirographo confirmare, quemadmodum factum ab eo cernis. Cum vero idem Burcherus a me quoque petierit, ut in itinere, dum proficiscerer aut reverterer a Francofordia, a Milone Coverdalo quo in Tabernis montanis simile testimonium compararem (imo amplius quoddam, quia, sicut mihi relatum est ab harum literarum latore, is hunc Anglorum, qui in Germania degunt, omnium optime novit), non potui istud absque meo incommodo ullo pacto praestare. Nam etsi non infitior Tabernas montanas non procul abesse a via regia, qua ab Argentorato iter est Francofordiam, tamen quia per illam Rheni ripam minus tutum est iter, illis praesertim qui apud se pecunias habere putantur, quam per agrum Marchionis Badensis, neglexi fratris mei Milonis testimonium; idque tanto citius, quod spes sit te pro tua in afflictos Christi pietate ac benevolentia ita hoc ipsum, quod cum hac epistola mittimus, testimonium consuli senatuique prudentissimo vestrae civitatis commendaturum, ut pro idoneo sint habituri, atque Burcherum nostrum in numerum civium suorum recepturi. Jam vero, quod ad meum testimonium attinet, fateor hominem mihi ante ejus discessum ex Anglia mansisse semper prorsus incognitum: longe quippe dissitus erat locus, ubi is natus est, ab illa in qua ego natus fui quamque incolebam civitate, nimirum 7 aut 8 milliarium Germanicorum intervallo. Increbuit illic tamen haec fama de ipso apud eos, qui apud nos habebantur evangelici, quae etiam ad aures meas, cum jam adhuc in Anglia habitarem, devenit, non illum alia de causa solum mutasse, quam quod orthodoxam tueri sententiam in negotio eucharistiae deprehensus esset; ceterum alias pie perpetuo et modeste, ubicunque habitaret, se gessisse: atque sane, quemadmodum nunquam, ex quo mihi de facie notus fuit, ullum de se specimen in moribus praebuerit, cur deberem secus de eo statuere, ita profecto nec unquam me de illo quicquam a quoquam mortalium audire contigit quod huic famae adversaretur; quamvis et in Anglia, et postquam huc ad habitandum commigravi, crebro mentio illius incidisset, tum cum locus etiam commodus se offerret vituperandi, si quid in eo fuisset admodum vituperio obnoxium. Quin et hoc insuper de ipso testari licet, vidisse me literas illius satis prolixas ad dominum Cromwellum, primarium consiliarium regis, virum qui eo tempore in regno Anglico secundum ipsum regem auctoritate praeditus est maxima, in quibus exposuit integram exilii sui causam, quamque inique fuerit acceptus a sanguinariis episcopis ac ecclesiastico ordine: ex quo certe scripto nec mihi nec alteri cuipiam aliqua suspicio diversa suboriri poterat, quam hunc ob evangelium solum persecutionem sustinuisse, non autem ob aliud aut maleficium aut male sani dogmatis propugnationem; siquidem (quod adhuc probe memoria teneo) praecipuus atque adeo unicus orationis scopus eo tendebat, ut quandoquidem inique multis modis tractatus esset, sic quod parum abfuerit, quin sententiam mortis in eum impii episcopi tulissent, dignaretur pro sua apud regem auctoritate illi impetrare, ut sine veritatis abnegatione (illud enim perpetuo negabat se facturum) fieret sibi copia ab adversariorum rabie tuto Angliam rursus incolendi. Hinc ergo facile est colligere, et tum cum legerem omnem dubitationem ex animo meo sustulit, nunquam in componendo hoc scripto tantam tamque diligentem operam eum collocaturum fuisse, uti collocasse constat, dum viro in tantum dignitatis atque auctoritatis fastigium constituto, qualis erat tum temporis D. Cromwellus, totam exilii sui causam in una epistola demonstrare conabatur, si non praecipua, imo unica occasio fuisset in provinciam vestram fugiendi illa quam tum propter veritatis professionem sustinebat persecutio. Quocirca te, carissime domine Bullingere, per Christum obtestor, propter quem proculdubio jam exulat, ut non tantum juves illum in hoc, ut fiat vester civis; quin etiam in aliis negotiis quibuscunque contingat eundem tua ope aut fideli consilio indigere, ut facilem ac benignum te illi exhibeas. Deus autem, qui, ut nosti et verissime doces, nullum pietatis officium sua mercede destituit, copiosam referet in futuro seculo gratiam. Quod si ego vicissim aliquo hujusmodi officio erga quemquam tuorum tibi gratificare potero, spero te me deprehensurum non minus paratum ac promptum, quod novit Dominus noster Jesus Christus, vita atque spes nostra, in quo incolumitatem et omnia secunda tibi precor in gloriam nominis sui, inque proximorum salutem. Amen. Nova nescio ulla de nostra regione, nisi quae tuae pietati referre poterit harum literarum lator. Uxor mea tibi tuaeque conjugi fidelissimae quam officiosissime se commendatam habet: gratias etiam tibi agit pro pia illa precatione quam nuper tuis ad me literis pro Barnaba filiolo nostro ad Deum fudisti; item pro calceamentis Helveticis Gersomo meo datis. Salutes, oro, meo nomine dominum Theodorum Bibliandrum, D. Pellicanum, D. Gasparem Megandrum, D. Erasmum Smidt, et praecipue tuum Gualterum, ceterosque viros doctos, qui de ecclesia Dei tam bene meriti sunt. Deus Optimus Maximus vos omnes diutissime incolumes nobis servet ad nominis sui gloriam! Amen. Argentinae, 15 die Aprilis, anno 1545. Tuus, RICARDUS HILLES. Doctissimo ac pientissimo Theologo domino Henrico Bullingero, Tigurinae ecclesiae concionatori primario, mihique imprimis observando, dentur literae. Tiguri.
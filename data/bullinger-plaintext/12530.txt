Gnad und frid. Uwer früntlich schryben hab ich sins ynhallts verstanden. Sagen gott danck, das er die sachen denocht wol anschickt. Troͤsten und ernstlich anhallten zuͦ Augspurg an vertruwten wirt sin frucht bringen. Gloub, der erste rung habe inen vil angewunnen. Ist ouch weger gefoͤrcht dann ze vil vermessen sin. Wenn der koͤnig nitt lügt und der Türck anzücht, so sind es die Philister wider Saul für den David. Es ist aber gantz nut uffraͤchts by den beiden bruͤdern. Man kan inen keiner warheit glouben, diewyl sy immerdar mitt valsch und betrug umbgand. Es sind vil gar redlich gesellen, die willig werend zuͦ louffen, wenn es nun angienge. Doch kumpt die red, es louffe uß den eydgnossen vil volcks uff Lindow zuͦ. Gott verlyhe hertzog Ulrychen gnad und glück. Wie hat er aber den musterplatz zuͦ Riedlingen zerstoͤrt? Hatt er angryffen, oder wie ists? Billich ist es, das allen denen wyb und kind nachgeschickt werdent, die wider das vatterland ziehend. Alle prediger und kylchendiener habend zunfft und burgraͤcht. Was dann ynfallt, thuͦnd und gebruchend sy sich wie andere burger mitt harnisch, weer, mit dem zuͦlouff und allem. Es werdent ouch iren ettlich uff den zünfften verordnet, und in den zünfften sind sy in den gepotten, und gilt ir radt, stimm und hand wie eines andern burgers. Man ersuͦcht sy ouch umb harnisch und gweer wie andere burger. Alein habend min herren vor langest mitt M. Loͤwen seligen und mir geredt, was geloͤuffs werde, soͤllend wir daheim blyben und nitt uußlouffen. Dann ich ettl[ic]h maal ouch geloffen, schluͦg man mir aber ab. Deß hallt ich mich noch. Hab aber min zunfft und burgraͤcht. Gan in die gepott wie ein anderer zünffter, etc. Und so es an mich kaͤm, das man mich inn krieg uußnemm und man mich nitt ziehen ließ, wurde ich doch einen an min statt stellen, der mich vertraͤt. Ich wust vorhin wol, das den parricidis gar nut beschach. Was solt man inen thuͦn, diewyl der keysser nitt nun einen, sunder hunderttusend ermürden will? Gott richte! Kan er aber das denen von Memmingen fürziehen, so gedenckend, wie ein guͦte daͤchtnus er hab! Meinend ir nitt, das mee hinder dem stäcke wider üch und ander rychstett, so lernend by dem, das er mitt Regenspurg brucht, weß ir üch zuͦ imm versaͤhen soͤllend. Gott schick den tag zuͦ Baden zuͦ guͦtem! Min herren sind gantz yferig, und das gantze volck ist üch geneigt und willig. Lieber, schribend fürohin flyssig. Wil ich ouch thuͦn. Die red kumpt heruff von Basel, aller der frantzoͤsisch fuͦßzüg wider Engelland gelaͤgen zühe dem lantgraffen zuͦ trostlich. Weiß doch kein eigenschafft. Straßburg hat imm gesandt 4 fendli knecht. Datum Zürych, ze 5 ur nach mittag 1. iulii. Gott bewar üch! Gruͤssend mir guͦt herren und fründ. Ich sich und merck, womitt der keyser umgadt. Mitt glatten worten und verraͤterischen hispanischen pratticken hat er Franckrych geplagt, Ungarn verhergt, Meyland eroberet, Gellern undeworffen, vil zuͦgesagt, hin und har guͦte wort gaͤben: Und ist alles betrug und valsch gewaͤsen. Huͤtend üch! Gloubend nitt! Er ist gschwind. Gott mitt üch. Datum ut supra. Der uwer alle zyt.
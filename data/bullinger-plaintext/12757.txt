S. D. Quae in communibus literis ad vos scripsimus, rogo per dominum, valeant apud vos id, quod debent ex verbo dei et lege charitatis christianae. Dum enim nos continemus in simplici confessione verborum domini et diserte excludimus omnem illorum interpretationem, qua aliquid detrahatur vel humanae naturae in Christo vel gloriae coelesti, et cupimus colere cum omnibus in confessione Basiliensi perseverantibus christianam communionem, non arbitror nunc esse apud vos, qui nos nolint in domino ut fratres complecti. Et siqui velint durius agere, confido vestra vos autoritate illorum rigori esse moderaturos, ne occasio detur aliis hoc afflictissimo ecclesiae tempore item duriuscule exigere, quae illi sentiunt, ac etiam sentire se arbitrantur ex verbo dei. Rogo, dignemini nobis respondere, et quae nos in domino consolentur, non dolorem dolori adiiciant! Deinde rogo et oro scribere velitis, quomodo debeamus excusare responsum quatuor rerumpublicarum vestrarum datum imperatori. Vere amant  gentem et respublicas vestras nostri; item Cattus, quos velimus in amore vestri perseverare, ita ut et dominus praecipit et certe praesens Germaniae status requirit si unquam alias. Respublicae vestrae recte obiecerant imperatori foedus initum cum pontifice ad extirpandum haereticos, qui habentur ipsis haeretici, et ad reducendum in obedientiam sedis Romanae omnes, qui in Germania ab illa ad obedientiam Christi defecerunt. Imperator autem in suo responso non negat se hoc foedus inivisse; non negat etiam illud se servare velle; tantum negat se velle vi opprimere verbum dei et christianam religionem, quod dubium non est intelligere eum de eo verbo et ea religione, quam ipse sequitur. Quod scripsit se non pontificis tantum, sed etiam protestantium auxilia secum habere, id neminem potest securum facere de executione foederis pontificii vel potius edicti Wormaciensis et recessus Augustani. Fasci-culum solidum frangere erat difficile; abusus igitur nunc privatis quorundam nostrae confessionis hominum et odiis et cupiditatibus frangit nunc firmiores virgas, ut reliquas infirmiores et iam dissipatas frangere postea hoc possit facilius. Dux Mauritius videri vult religioni suae optime cavisse, tamen nihil amplius extorsit ab imperatore quam eum velle dare operam, ut dissidium in religione componatur durch freundtliche, gutliche wege und mittel oder andere ordenliche wege. Quae autem hae viae ordinariae quam decisio concilii et ipsius postea executio? Certum est imperatorem ad hoc bellum permotum a suo confessario dominicastro Hispano, quo, qui eum norunt, affirmant non posse fingi magis nobis hostem. Quid iam sęviatur in Belgico, notum est. Haec vestrae respublicae non ignorant, sicut etiam vos non latet nostris statibus datam Ratisbonae declarationem et Spirae recessum, in quibus imperator multo plenius pacem pollicitus est nobis et religioni nostrae. Postea tamen Wormatiae ingenue est testatus se plura promisisse nobis, quam iure debuerit, eoque non esse in potestate sua nobis ea promissa praestare. Haec, inquam, vestris nota fuerunt. Iam imperator ab illis petiit, ut velint servare unionem hęreditariam, quam cum eo habent, revocare militem, qui nobis militavit, punire nolentes reverti. Illi vero responderunt se deinceps ut hactenus servaturos  fideliter et simpliciter, quae debeant, et eos, qui nobis militarunt, fecisse contra ipsorum mandata, ac ideo esse sub ipsorum indignatione et expectare, ut poenas reversi persolvant. Itaque videntur imperatorem securum facere de servando illi foedere, et agnoscere, quod peccarint, et sint ab ipsis puniendi, qui nobis militarunt, unde certe apparetque, quod iam nostros habeant tanquam imperatori rebelles, et qui non sint hoc bello petiti religionis caussa, ut quos non solum non debeant adiuvare, sed etiam non permittere, ut sui his militent! Hoc responsum videntur referre, quod imperator se declaraverit nolle vestram religionem et verbum dei opprimere, etc. Verum ille id diserte non scripsit, quod vestram religionem nolit opprimere. Proinde boni viri spem habebant vestros, ut membra Christi et nationis Germanicae, nostrorum statuum et ordinum (ut vere amicorum vestrorum), eam habituros fuisse rationem, ut nihil contra hos responsuri fuissent, nisi ante certo comperissent et imperatorem nec religionem nec libertatem Germaniae petere et nostros imperatori rebelles esse. Et existimabant vos imperatori responsuros fuisse se Christi societate coniunctos cum omnibus, qui verbum Christi sequuntur et antichristorum blasphemias reiecerunt. Iam pontificem per nuncium suum vobis capita foederis inter ipsum et imperatorem icti exhibuisse de praesenti bello, in quibus habeatur clare propositum finem huius belli esse ad obedientiam papae Germaniam revocare. Etiam imperatorem nemini pacem dare debere nisi volente pontifice. Vos vero inter eos numerari, qui et Germani sint et ab obedientia pontificis adacti verbo dei defecerint. Merito itaque et vos vobis ab bello metuere atque ideo rogare, ut velit diserte respondere imperator, an nullum tale  foedus cum pontifice fecerit (et sit nuncius eius mentitus cum verbis tum scriptis suis) aut si imperator hoc foedus interea resciderit et nolit eo teneri; nam si de eo vos certos fecisset, vos daturos operam, ut non solum nulli ex vestris arma contra eum sumerent, verum etiam ut nostri ordines satisfacerent ei de omni inobedientia, de qua legitimo iudicio fuissent convicti. Id enim, quod polliceretur de non violanda libertate Germaniae, posceret, ut inauditum et indemnatum neminem armis peteret. Si non respondisset imperator se foedus illud pontificium rescidisse (nam inivisse negare nullo modo potest), sperabant nostri vos, ut amatores iustitiae et libertatis, adhuc tamen non ita securum illum facturos fuisse de vestris nobis non ferendis auxiliis, nisi antea tentassent bellum hoc componere et nostrorum purgationem imperatori per legatos exposuissent, et rogassent eum, ut communi saluti Germaniae vellet condonare hoc bellum, etc. Nostri autem non dubitant imperatorem nec de rescisso foedere fuisse vobis certum responsurum, ita nec a vobis potuisset aliquid de servando foedere petere, quod ipse agnovisset se iam per foedus pontificium violasse. Mirantur quoque nostri, quod non commoverit vestros, quod imperator in criminibus, quibus nostros voluit rebellionis apud vos convincere, commemorarit nostros monachos adegisse ad reiiciendum cucullos et promittendum, quod eos nolint resumere. Vehementer gloriantur nunc hostes ut Mauritium et Brandenburgios ita etiam vos adductos eo esse, ut nos agnoscant pro rebellibus et, si non sitis contra nos militaturi, tamen cauturi, ne vestri nobis militent. At intelligit vestra prudentia, quo spectet antichristus Romanus, quid querat, quid etiam alii. Quare existimo dolere vobis sic esse responsum a vestris. Tamen si quid est, quod excusare hoc responsum possit aut meliorem nobis spem addere, quam hoc responsum polliceri videtur, id rogo ad me perscribas. Et ii, qui me hoc a te petere iusserunt, omnino candido animo et vobis vere amico id petunt. Durissimas conditiones pacis hostis proposuit et toti Germaniae perniciosissimas. Iam exhausti prorsus nostri sunt, praesertim redacti in tam angustum numerum et sic ausis hostibus accessione Mauritii et Boemorum. Sed deus pater noster est, qui propter filium suum nos non prodet antichristis, eum nobiscum precamini, ut nostros in omnibus dirigat et confortet ad gloriam nominis sui et salutem ecclesiae suae. Amen. Tempus sane est, in quo refrixit charitas multorum et perparum reperitur fidei. Commune foedus imperii, quod vocant den landtfrieden, requirit, ut singuli imperii ordines adsint iis, qui indemnati armis petantur. Nunc exequuntur etiam bannum nullo iudicio praemisso decretum, qui et hereditariis foederibus atque arctissimis sanguinis vinculis constricti invicem sunt ad omnem vim propulsandam. Tam abest, ut quisquam opem nobis ferret! Heri venit quidam ab exercitu electoris, qui memorat eum, ut instituerat, non posse per Franciam in suam ditionem reverti. Exercitum imperatoris tenere Dunckelspuhel et Rotenburgum, oppida, quae nostrae confessionis militem clamare pro pecunia. Ita iacent res nostrae secundum carnem ubique. Sed deus non prodet tamen ecclesias suas antichristis. Adolescentes Bernates vobis commendo. Sunt enim pii et studiosi. Opto vos omnes rectissime valere. Argentorati, 8. decembris 1546. Mart. Bucerus vester. Summa pietate et eruditione viris dominis Henrico Bullingero et Theodoro Bibliandro, suis in domino symmystis et fratribus colendis et charissimis.
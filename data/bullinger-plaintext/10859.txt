Min früntlich gruͦs und alles guͦcz zuͦ for. Lieber Meister Heinrich, über schriben han ich wol verstanden. Uf das danck ich üch zuͦ dem höchen über büechly, das ier miner husfrow gesenck hand. Lieber Meister Heinrich, wie ier mier hand geschriben Heinrich Lochman halb, ist nit an. Ich hab mit im geret; gab er mier die antwurt, das meittli wer noch klein, und wer wol sin wil, das man noch me sött wartten. Aber es wett nut abschlan. Dan es fil necher fründ het dan er. Dan lieber im wer, in mitler zit gan Bern zuͦ fründen, und mit fil meren worten. Zuͦ ander han ich geret myt des meittly vogt und dem brofiser Hand si mier die antwürt gen, sie welent bed gan Zürich riten und mit dem meittli handlen, und was si an im fünden, wider an die frünschaff bringen. Han ich gewent, sy sigent da gesin. Aber ich wil si besicken und mit inen reden, das si gan Zürich riten und das meittly zuͦ amden nemen, dar nach si finden, mier wider die antwürt bringenn; so wil ich handlen, als den eren nach zimpt. Was ich üch liebs und gilt kan bewisen und minem herren bürenmeister wil ich der über sin. Nit me, dan grüesen mier den vogt von Kibbürg und ander guͦt geselen. Geben am 13. tag mei im 36. jar. Uwer wiler thiener Biczius Haller ober vogt zuͦ Lenczbürg. Dem erwirdigen, wolgelerten herren Meyster Heinrich Bullinger, diener des worts und der kilchen in mererem Zürrich, s[ine]m günstigen, lieben [herren]
Gratiam et pacem a domino. Que caussa inpulerit, ut te audeam litteris barbaris ego ignotus interpellare, o Christi minister prudens ac fidelis iuxta, breviter sic habe. Scripsit ad me nuper ex intimo Alpium recessu amicus quidam Cunradum Pellicanum, ecclesię vestrę sacrę linguę interpretem fidelem et doctum, biblia sacra nuper ex fonte hebreo in latinum transtulisse adiectisque adnotationibus, tum interpretamentis aliquot locis illustrasse. Quod si ita, ut spero, per Christum ipsum te virum summi nominis ac auctoritatis in christiano orbe precor adeoque obsecro: Condescende in multorum fratrum usum ac ecclesiarum nostrarum salutem ac cura, ut cum hoc tabellione exemplar, si modo prostant, accipiam. Tabellio enim hic frequens ad vos itque reditque. Litterarum ignarus omnino timet forte nomine falli per typographum. Tu vir, quem a Christo nobis datum merito omnes pii ac docti celebrant, in salutem ecclesiae vacillantis natus in hoc morem gere bonis Christi doctrinam sitientibus et per famulum fac, ut verum exemplar habeamus. Sacrosanctas tuas lucubrationes, quas omnes Christi discipuli in manibus, tum nocturnis tum diurnis versant, licet interim murmuret phariseus, insaniat mundus, rumpatur sathan, fac, omnes habeam, presertim in epistolam Pauli ad Hebreos, quam alicubi allegas, De errorum origine libros ac alia si que sunt, ut certe sunt, tui christiani animi ac sanctissimę doctrinę monumenta. Ea, quae habeo, sunt: In epistolam ad Rhomanos, In acta Apostolorum In, epistolam priorem ad Chorinthios In, epistolas Petri duas. Cetera desidero. Tu curabis - nam is tibi est animus christianus -, ut per tempus omnia habeam, maxime vero biblia ut supra. Christi gloriam querimus, Christum deliniamus, Christum ipso duce vivemus. In hoc vale, vive et perge, vir et domine in eodem michi summe observande, usque in mortem. Mox plura, o Christi minister, si videro hec barbara, tamen christiana cordi esse. Ex Alpibus Graiis, quarto nonas novembris anno etc. 34. Barptolomaeus, tuus in Christo discipulus. Viro eruditione ac pietate iuxta clarissimo domino Heiricho Bullingero, amplissimę ecclesię Tigurii episcopo longe dignissimo, suo in domino preceptori unice ac reverenter observando.
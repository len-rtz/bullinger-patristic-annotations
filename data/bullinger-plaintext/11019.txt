S. Res Bernens[ium] adeo mihi sunt certę, ut sunt eorum literę veraces et, quę commiserunt, ut nunciarentur, per literas confirmata. Quid aliud dicam? Caetera taceo. Equidem a domino peto nobis spiritum humilem, rectum, simplicem et unanimitatis. Bucerus, vir in concordia statuenda diligentissimus et nostro videre sincerissimus, rediit ante paucos dies iterum sine responso, quod Lutherus adeo vexetur a calculo, ut non solum urina sistatur per 10 aliquando integros dies, sed etiam vox. Elector in hoc fuit, ut negocium conficeretur, et ob eam causam post Lutherum Smalcedona solventem misit Bucerum, qui secutus Gotham usque multo quam antea invenit illum imbecilliorem. Quamobrem discedendum fuit re infecta. Tum demum provincia data est Philippo scribendi ad nos. Hocipsum igitur expectamus. Quod adtinet ad conventum illum: Principes et civitates concilium indictum a Paulo tertio non agnoscunt concilium esse christianum et liberum, quale tamen ecclesię postularant. Atque hoc responderunt legatis cęsaris et pontificis scribuntque cęteris monarchis se non defuturos eis, qui de rebus ecclesiarum recte constituendis deliberaturi sint. Consensus horum de dogmatis continetur subscriptione confessionis et apologię pristinę et duobus articulis de novo adiectis, altero de papatu, altero de iurisdictione episcoporum, ubi clare demonstratur papam et episcopos vulgo regnum administrare antichristi. Intelligimus ex certis bonorum virorum literis electorem, Hessum et Lunenburgensem adeo favere nostris ecclesiis, ut ea res mirabiliter me adficiat, pręsertim, cum hoc cum ca diligentia confero, quam adhibent in ecclesia Christi restituenda et producendo regno antichristi. Et quis piorum detrectaret tam excellentis instituti, cuius fundamentum est in veritate, pars esse, maxime postquam intellexisset viros tam pios et veritatis Christi tam amantes nihil magis cupere? Qualis sit Lutherus in hac causa, deprehendisti, puto, satis ex literis eius, quas ad te misi. Mihi talis videtur, ut cum quo circa veritatem, quam professus est hactenus, possem inire pactum et amiciciam indissolubilem. De Melanchthone non multo aliter sentio. Crassos deinde quosdam video vel ex eis, qui sibi videntur aliquid esse, qui non aequaliter me adficiunt. Verum tales et apud nos inveniuntur, qui, siquid optando possem, utinam de ecclesiarum melius sentirent concordia. Age sperandum est. Pręterea petit Bucerus, ut eis literis respondeamus, quas ad nos miserit abiens Smalcedonam. Ergo si per vosipsos respondere animus est, licebit id quidem; sin una nobiscum, breviter animum vestrum [potestis nobis] exponere. Quae literis eius continentur, ad fratres Basilienses nihil [pertinent. Velle]mus quidem Retractationem nunquam vidisse lucem propter quosd[am plus satis] irritabiles, tum, quod quędam interspersa sunt, quae nollem[us. At, quia fac]tum infectum reddi non potest, boni consulenda videntur om[nia nec ami]ciciam bonorum et piorum virorum ideo vel rumpendam vel con[temnendam]. Nosti sapientiam, quę e supernis est, esse primum castam, deinde pacificam, modestam, tractabilem, plaenam misericordia et fructibus bonis absque diiudicatione, sine simulatione. Quod dum verum, video certe, quam ea ferat et dissimulet in fratribus, ne fiat discessio. Igitur qualesquales sint, quibuscum fraternitatis aliquando nobis aliquid intercessit, nunc autem esto, quod lęserint, nostrum est dissimulare ac pati, ne culpa nostra sit, si in futurum amicicia dissiliat, ut qui per patientiam potuissemus illorum errorem emendare. Utinam videre posses oculis et palpare manibus, qualis hic mihi sit animus, quem verbis exprimere nequeo. Scio, movereris ad adfectum meum confirmandum, ne quid dicam maius. Si malum pro malo, non autem pro malo bonum est reddendum, ubi tandem inter homines etiam pios charitati locus erit? Cadimus enim omnes et contra proximos interdum peccamus. Quid fiet igitur, si alter non fuerit cordatior ac placabilior altero? Charitas igitur ferat palmam in cordibus nostris, et a domino nunquam deseremur. Vale cum tuis et fratribus in domino. Basileę, 27. martii anno 37. Os. Myconius tuus. Domino Heinricho Bullingero, charissimo suo.
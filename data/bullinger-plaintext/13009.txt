Fürgeliebter herr und fründ, uwer trüw schryben, 18. iulii uußgangen, hab ich 22. desselben monats empfangen. Schick üch üwer copiam der antwort, dem Fr[antzosen] gäben, wider. Dancken üch zum höchsten. Mins verstandts ist von den uwern in so verworner sach nitt unwyßlich noch unbedachtlich gehandlet. Dann wo ir darzuͦ kummen mogend, das ir selbs und alein üwer statt inn- und uffenthaltend, so stadt es rächt. Sobald ir frömbde darin lassend, ist angst und nodt vorhanden von fründen und finden. Luͦgend aber eigentlich, das üch der keyser nitt ettwan mitt list und betrug üwer stat in sinen gwallt bringe, und darin setze, wer imm geliebt. Creditis avectos hostes aut ulla putatis Dona carere dolis Danaum? Sic notus Ulysses? Ir habend mitt einem listigen, bösen, glatten, betruglichen menschen zuͦ handlen. Dorumb luͦgend für üch! Ich besorg, ich besorg, er werde mitt üch nuͤt besonders machen: Ir werdint des rychsabscheid wie andere geläben muͤssen. Der rychstag gadt an 1. septembris. Da wirt man fürnemlich handlen von 3 articklen: 1. Von ruͦw, frid, gericht und rächt tütsches landts. 2. Von verglichung des gloubens und einer reformation. 3. Von schutz und schirm tütscher nation. Der 1. artickel wirt mitt dem kamergericht uußgericht. Das wirt alle bißdschaff, äppt und pfaffen ynsetzen, kosten und schaden heysen inen erlegen. Der 2. wirt mitt dem consilio zerächt geleit oder mitt einem sölichen buͦch, wie zuͦ Regenspurg vor jaren ward fürgebracht. Erunt posteriora primis deteriora! Der 3. wirt mitt dem grossen pundt vervolkomnet. In den pundt werdent gefasset Belial und Baal, muͤnch und pfaff, die bluͦtigen hüser  Achabs, Jerobeam und Atthali, Österrych, Burgund, etc. Der wirt me unfrid und uffruͦr bringen, dann Hydra habe köppff gehept. Nun wolhin! Ich sich, das der zorn gottes groß ist über Tütschland propter ingratitudinem. Fürgeliebter herr und bruͦder, ich erman üch zum höchsten zuͦ bedencken, wie und was ir mitt dem keyser handlind, qui est ex professo hostis dei, martyrum Christi latro, qui veritatem non servat, qui ex dolis Hispanicis et artibus antichristianis compositus est, der vil den stetten und fürsten zuͦgesagt und nuͤt gehallten hatt! Wir wöllend gott umb gnad bitten. Gott mitt üch und den uwern allen. Gruͤssend mir h. Sebastian Schertlin, üwern bruͦder und vetter. Datum uff Mariae Magdalenae anno 1547. Bullinger. Praestantissimo viro d. Ambrosio Blaurero, fratri longe charissimo suo. Constantz.
Clarissime. Veniens ad vos frater iste vester et meus in Christo necesse non erat, ut aliquid scriberem; poterat enim ipsemet oretenus tue humanitati animum meum erga te exprimere, sed ex abundantia cordis coactus sum tibi tum occupatissimo tum doctissimo meis illiteratis literis obstrepere notumque facere, quatenus te plurimum in Christo diligo, quod credere mihi debes vel experientiam facere. Rogoque te, ut, si me diligis, quam citius remittas ad nos fratrem istum; est enim modestia, virtus, doctrina et pietas sua talis, ut et inimici (si aliqui sunt) cogantur eum diligere. Erimus enim ut fratres in Christo coniunctissimi, dignaberisque nomine meo salutare fratres omnes in Christo, praecipue Pellicanum, mei memor in tuis orationibus. Vale. Ex Augusta, 4. ianuarii 1546. T[ibi] d[editus] Bernardinus Ochinus Senensis Clarissimo domino Henrico Bullingero, theologo osservandissimo. Tiguri.
Salve plurimum, frater in Christo charissime. Ante aliquot annos opusculum de decimis atque redditibus annuatis in lucem emisisti, sane quam utilissimum (me iudice) ecclesiae christianae, si quod unquam antea aliud editum est. Hunc libellum Germanice tumultuaria lectione quadam, quum adhuc typographum Basiliensem agerem, legi. Denuo praeterito tempore hyberno summo studio relegi. Sed cum nusquam Latine extet hoc opus et ab omnibus bonis viris (e quorum numero et ego ipse sum) desideretur, neque Germanice amplius venalis habeatur, mei amoris veteris erga te munerisque id esse duxi te per charitatem christianam, per sanctissimorum studiorum communem amorem adhortari, imo abs te efflagitare, ut Latina lingua hos tuos labores donares, quo exteris nationibus, quae linguam nostratem non calleant, usui futuri essent. Cum ecclesiae Christi tum Westhemero tuo, qui te animo syncero tanquam praeceptorem veneratur suspicitque, rem perquam gratissimam feceris. De statu meo omnia salva adhuc esse scias. Dominus det pacem ecclesiis Helvetiorum et vitae emendationem. Tropos meos, quos vidi in bibliotheca tua, quum superioribus annis apud te eram, hoc anno praeterito in manus resumpsi, quosdam eieci et eliminavi, quosdam vero in meliorem intellectum restitui emendavique, plures adieci prioribus, ut iam opus plus quam trecentis idiotismis locupletatum sit. Verum tuis laboribus sanctissimis debemus multa, qui auxilio nobis fuerunt. Mihi iam licuit per ocium; adhaec Westhemero bibliotheca est optimis libris instructissima. Sed heus tu, mi Bullingere, qui fit, ut doctor Gesnerus sui Westhemeri adeo oblitus, ut nec verbuli in Bibliotheca unquam meminerit, cum cuilibet etiam gregario typographo Basiliensi praefationem dedicaverit! Testantur profecto libri in publicum editi meis typographicis laboribus christianae sacraeque reipublicae nunquam defuisse, imo iuvisse etiam nonnunquam iactura rerum mearum. Praeterea neque meminit in Bibliotheca d. Gesnerus Troporum aut Conciliationum patrum operis, quum d. Zvinglius felicissimae memoriae et resurrectionis futurae, meus summus amicus olim et frater charissimus in domino, publica lectione theologica audiente Leonardo Hospiniano, optimo viro, Tropos commendaverit, quamvis ego hos centones seu rapsodias et picam ex alieno sudore ornatam agnoscam. Sed satis iocorum. Non licet christiano, taceam ecclesiae ministro, rebus vanis et perituris gaudere aut superbire, verum in cruce domini Iesu Christi gloriari, ut in illo reperiatur. Bene vale cum tota familia. Uxorem tuam nomine meo officiosissime salutes. Neptim ex sorore, hoc est consanguineam meam, tibi commendatissimam habeas. D. Pellicanum, d. Gesnerum, Gvaltherum, Bibliandrum, Phrisiumque, congerronem meum facetissimum, et omnes fratres in domino salutes nomine Westhemeri. Ignoscas, mi frater, meae loquacitati et, si vacaverit tibi, rescribas. De opusculo, cuius in prima parte epistolae mentionem feci, permittas hoc abs te impetrari. Bene vale. Basileae, ex aedibus Hervagii, 22. die maii. Westhemerus tuus.
Summam foelicitatem per Christum tibi opto, fidelissime ac doctissime Heinryche. Praeteritis diebus ad te scripsi, in quanta perturbatione sit respublica in Reni valle. Quapropter iam supersedebo de illa plura scribere, et quod ad me pertinet, oro, ne graveris audire, ut et facis. Die vicesima augusti pręses noster nuncium ad me misit, ut ad eum veniam in Bernang, cuius iussis obedivi et apparui tempore constituto. Eo autem cum suis harpygiis [!] me intuente in consistorio sic incepi fari, me iussu suo iam adesse, spectare, quid velit. Tunc sic me adloquutus est, me accusatum coram eo annotasse aliquos articulos uni sacrificulo concionem habenti 15. die augusti contra sanccionem 7 cantonum et sic me reputatum foedifragum. Insuper quantis me flagitiis obnoxium ob has annotaciones esse intonuerit, iam non est dicendi locus. Ad hęc humilima voce respondi non novum esse me conciones adnotare; nam me ante novem annos conciones et lectiones conscripsisse. Denique novum non est. Nam et illi nostras conscribunt. Quid autem colegissem per aliquos annos, demonstrabam illi codicillo dato. Sed surdo fabulam narrabam. Adeo obduratis auribus obnitebat [!]. Ad hęc quoque adieci: Cum Christum nostrum salvatorem ebuccinat, nonne merito scribi debet? Nam et ego illum meam salutem nosco. Sin minus, necesse est resistere impietati. Hec et multa alia argumentabar, sed frustra. Ad hec mea argumenta respondit necesse esse eos omnes multo doctiores et peritiores esse rei evangelicę quam me et mei similes. Quid multis? Reputabar pro periuro. Etiam ad me dixit, quis mihi potestatem dediderit concionandi vel legendi, cum non dediderim vel promiserim per fide iussores 100 aureos. Ad hęc respondi me nec predicasse nec legisse, sed tantum dominicam oracionem orasse cum angelica salutacione et symbulo apostolico, et ultimo subiunxi hanc oracionem et presidi demonstravi eam, quam tu oras concione habita. Et hęc egi propter instantem necessitatem et quoque propter tria matrimonia, que habui iis duabus dominicis, quae ritu ecclesiastico coniunxi. Nam saltem iis duobus dominicis diebus oraveram. Sed ovis excusatio coram lupo frustra erat. Hęc sunt mea crimina, flagicia, scelera, dilectissime frater, quae admisi. Ob haec me incusaturus est in comitiis Ferenę [!] Thermopoli futuris. Quapropter, pręstantissime Heinryche, tui muneris erit, nam et hoc expecto et postulo, ut Tigurini causam meam deffendant et omnium apud Renivallanos verbi ministrorum. Nam ne orare nobis licet in ecclesia. Sed cum hortacione non egeas, ut superioribus literis scripsi, non utor ea pluribus verbis et tibi mea studia, officia, curas, cogitaciones committo. Tibi enim existimo tantum debere, quantum persolvere difficile est. Res, cum hęc scribebam, erat in extremum deducta discrimen. Vale. Raptim, die Bartolomei 1532. Heinrychus Strüby, verbi dei indignus minister in Marpach apud Renivallanos, infimus tuus minister et ex animo tuus. Multę cavillaciones adhuc essent tibi scribendę nostri pręsidis, sed non multis te volui obtundere, ne sanctissimum tempus iis deliramentis te terere oporteret. Vale. Integerrimo ac pręstantissimo M. Heinrycho Bullingero, ecclesiastę fidelissimo sanctę ecclesię Tigurinę, mihi in Christo dilectissimo fratri.
S. Mirum quod, dum fuisti infirmus, nemo mihi id vel uno verbo significavit. Postremis diebus intellexi te lavare et non per omnia valere; sed id putaram restare ex balneo. Rogassem saltem una cum meis pro te dominum. Sed gaudeo, quod restitutus es; opto, ut sic perdures in tempora longa. Quę scripsisti proximis literis, satis intellexi; vellem tamen te fuisse vel Argentinae vel Haganoę, non quod unquam putarim aliquid confectum iri circa reformationem, sed ut praesentia tua et Grynęi ad amiciciam fecissent doctorum aliquid et papistis fuisset terror incussus propter concordiam, quam coniectassent. Scio enim, quam sint feroces, quia discordiam inter nos esse opinantur. Nihil magis eos terret, quam dum de concordia nostra vel somniant. Aliquid huius coram Fabro dictum erat. Ille mox: „Ficta concordia; nihil timemus.“ Sed audi breviter comitiorum finem. Ut coierunt, ita soluta sunt. Adversariis consilium periit, quo nos pessundatos cupiunt. Scopum fixerunt foedus suum dilatare, ne cogantur ad reformationem. Colloquium oblatum species fuit, non veritas; aliter enim pacificatores principes nolebant audire de defensione (sic adpellavit legatus Romani pontificis bellum contra nos pro ecclesia sua) et minus etiam de foedere. Verum colloquium ita contraxerant, ut secus non possent, additis duabus his conditionibus: Priore, ut ante colloquii diem bona ecclesiastica redderentur spoliatis vel propter ea responderetur coram iudicibus camerę vel permitterentur sequestribus; posteriore, ne curae forent protestantibus, qui ad eos pervenissent post pacem datam Nurenbergae, sive iure cum eis sive iniuria quidpiam ageretur, nec qui adhuc possent pervenire. Et hic certe laboratum est vehementius; nam ferre nequeunt, ut foedus nostrorum amplius fiat. Cęterum, quid nostri responderint, similiter accipe: „Neminem iustum possessorem unquam deiecimus, et sunt bona ecclesiastica bona ex parte nostra. Item ea transtulimus, prout iubent canones. Tandem, si quis quid retinet adhuc secus quam dictum, is respondebit proximo colloquio, ut in quo cognoscendum, cuiusnam illa bona sint et quis eorum usus.“ Petierunt insuper, ut, quę postulata sunt de restitutione, de camera deque sequestratione, differantur. Ad conditionem alteram responderunt neminem se, qui Christo se devovere velit, repulsurum. Rex his auditis una cum deputatis suis nihil respondit, sed ad reliquos ordines negocium referre voluit. Id quod fecit etiam, sed adeo concise, imo dolose, ut episcopus Coloniensis et alii quidam e principibus petierint a nostris, ut actio tota scriberetur sibi. Hoc facto nonnihil stupuerunt. Colloquium rex transtulit Wormaciam in decimam hebdomadam post comitiorum diem ultimum. Petiverunt nostri aliquot septimanas adiici; verum ubi ad lucernam (quod dicitur) res expenditur, aliud quęrunt adversarii. Divinant itaque nostri regem camerę redditurum omnes actiones contra nos et futurum in hoc, ut foedere amplificato nos vi pessundet. Summa: Faber, qui deus est vel saltem angelus regis, sanguinem nostrum omnium sitit egregius miles. Pręterea Trevirensis archiepiscopus Haganoa abiit et obiit. Novus vero antagonista papę et Lutheri surrexit, homo titulosus, d. Rudbertus a Mosham, doctor, decanus Pataviensis, Romanę regię maiestatis consiliarius. Is invenit et papam esse antichristum et Lutherum antichristum. Scribit dogma novum, secundum quod deinceps sit praedicandum, sic nempe: Corde creditur ad iusticiam, ore confessio fit ad salutem [Röm 10, 10], opere charitas praestatur ad perfectionem. Hoc dogmate tantum effecit, ut a capitulo Pataviensi sit eiectus urbe; sed de hoc alias. Hęc communia sint cum Theodoro, cui dic me non prius scripturum, quam ad postremas meas respondeat, quibus disputatio adiuncta fuit. Vale semper cum tuis in domino. Salutabis fratres omnes. Basileę, 3. augusti anno 40. Os. Myconius tuus. Domino Heinricho Bullingero doctissimo, episcopo Tigurino, fratri in domino colendissimo suo.
S. Confessionem nostram Zvinglius vidit, antequam per nos offerreretur cęsari, approbavitque eam, nisi quod parum mascula illi videbatur, bonique consuluit, ut per nos exhiberetur. Nihil enim designare voluimus, quod nos ullo pacto a vestris ecclesiis posset diripere. Placuit Oecolampadio, cui similiter exhibita legenda est, ut ea via fidem attestaremur, neque esset in ea, quod cum ipso aut ecclesiis suis pugnaret. Interea confessio nostra resedit prorsus. Nam Augustę, cum sub finem conventus cesar Saxonibus graviter iratus esset, viderunt consiliarii illius nostram confessionem cum ipsorum non pugnare. Itaque non iactavimus nos posthac ullam confessionem, neque ędita fuisset, nisi impulisset improbitas Eckii calumnias in nos cesari oblatas iactantis. Neque tamen plures una confessione nostri de federe evangelico habuerunt, id est Saxonicam Quę utitur, praesertim in hoc articulo, verbis scripturę et patrum, quę pro nobis nos interpretamur. Nolumus enim committere, ut illi videri possint habere pro se scripturam et patres atque usum sacramentorum veterem; quin nos illa pro fundamento habuimus, ut attestatur Oecolampadii libellus De verbis cenę domini in, quo patrum dicta pro nobis exposuit, item ultimus Dialogus pii viri illius. Iam quia syncretismum hostium videmus et confessiones diversę speciem praebent dissidiorum, non est visum nostrę reipublicae commodum, ut post tot confessiones nova hoc tempore a vobis, coniunctissimis fratribus nostris, aęderetur - comprobarunt tamen et comprobant adhuc vestros articulos non quod timeamus parum probaturum Lutherum et Philippum, sed quod insana quorundam capita hinc ansam novi dissidii quęsituri, deinde, quod cum crassis principibus et nobilibus agendum, quos nostri in favorem vestri adducere admolientur. Atque summa esset facilitas tum conveniendi, tum reprimendi impetum hostium, si confessio nostra vobis quoque probari possit, sicut nostrę reipublicae articuli vestri. Neque enim video, quid non confessi simus in statuis demoliendis et abroganda missa cęterisque nugis papisticis; non latum unguem dissidemus. In sacramentis eadem docuimus et confessi sumus, et tandem vidimus Lutherum non diversum, sed minus explicatum tamen, quantum ad sacramenta attinet, sentire. Rogo te, ut invocato domino rem consideres. Nostri sciunt, quę consilia quotidie ineuntur contra urbes liberas. Ne, queso, vel in speciem divellamur. Mirifice vexarunt confessionum multitudinem: Confessi sunt elector, principes et respublicae, confessi sumus nos Zvinglius ad cesarem propriam confessionem scripsit, quam nos tum curavimus Augustę publicandam, confessi sunt Basilienses, et quis non, obsecro, propemodum pro se. Iam quia ad unitatem coit res et satanas vestras ecclesias, quia puriores et primę sint, maxime infestat, cumprimis danda opera, ne nostra negligentia occasionem ledendi inveniat. Non refert, quam vere, sed quam yen similiter. Verisimile autem in speciem tantum quęritur, cum revera nulla supersit discordiae opinio. Vulgo plausibile argumentum. Non convenit, quia quisque suum pro se confessionem habet, aut, ut Eckius dicere solet: Quot homines, tot ecclesię. Quanquam hoc pridem evanuit; nam in has Turmas divisi sumus: Lutheranos, Zvinglios et nos medios, qui modis omnibus sectę nomen declinavimus. Et tamen, gratia deo, nostri undique iam horrent omne nomen dissidiorum nuper Iacobus Sturmius de quodam principe, quam amanter sit de vobis vestrisque ecclesiis locutus, cui tamen opinio dissidii adhuc hesit. Ibi noster incubuit, ut bonam vestram existimationem augeret elevaretque speciem dissidii. Dabimus iam operam, ut mutuis viribus ecclesiam edificemus aliique alios admoneant adiutentque, quod varie fieri potest atque indies fit. Quoties nobis prof uit Zvinglius monendo literis quosdam nostrorum earum rerum, quas a nobis quotidie frustra audiebant! Collapsa sunt studia, quae reparanda sunt, reliquię bonorum ecclesiasticorum asservandę, vilitas et odium a vulgaribus ministris amolienda, et id genus, quę omnia Zvinglius nobiscum commentatus est, cui videbatur prope opus ministris, privilegiis et immunitatibus novis. Deus nos plane respicit, qui fatale dissidium aufert, ut unus vere reddamur in domino. Cui sint gratiae. Memineris adhęc esse voluntatem bonis omnibus ad plenissimam pacem, quam hac via redintegrabunt quidam. Primo enim leviter in proximo conventu federis nostri commendabunt vestras ecclesias et insinuabunt obiter consensum, qui inter nos non tanquam tractatione comparatum, sed veritatis viribus et mutuo commercio, quod continuatum sit inter nos, esse continuatum usque in hęc tempora. Ex quo aditus ad concordiam praebebitur. Scripsimus interea ad Lutherum accuratissime, sed nescimus, quid intercesserit, quo minus conventum, ut convenerat, indixerit. Opinio fert quorundam differri ad proximum conventum fęderis nostri, ut tum coram cum magistratibus et principibus statuatur. Atqui nihil refert, conveniamus necne, dum apparati nos ad occasionem simus, ut nunc sumus. Bucerus iterum adiit Augustanos pro stabilienda ecclesia; nam neque missę neque statuę e templis submotę sunt. Dux Wirtenbergensis in quibusdam egit satis mascule. Multa tamen alii desiderant, et tamen nihil notabile. Templa fertur prorsus Idolis repurgasse. Vale in domino, observandissime frater. Basilaeae, 3. post letare. Scriba vester de te amanter sentit. In officio tenendus et beneficiolis devinciendus est. Habet liberos; si illi ad literas pias idoneus [!] et tua opera publico stipendio aleretur, fieret plus tuus, qui se totum tuum esse ait. Visus est aliquid huius a me ambire. Si videtur, poteris illi significare, quod illius ad te meminerim. Henrico Bullingero, viro doctissimo, pastori ecclesiae Tigurinę vigilantissimo.
S. Lieber bruͦder Heinrich. Der evangelischen sach von Soloturn wirt träffenlich verunnglimpfet, als ob sy uffruͤrer mitt gwerter gwaltiger hand syind, wie sy dann anfangs thon hend, item meineidig, item si habind die andren wellen mörden, dess aber sy nie imm sinn ghept. Sind beed parthyen hert. Man hett umm ein stand gworben, hend die evangelischen nitt gstatten wellen. Die schidlüt sind teilt, 5 ort, Friburg, Wallis, desß bischoff von Basels botten uff einer siten, Zürich, Bern, Glaris, Biel, Basel, Mülhusen, Schaffhusen uff der ander siten. Weiß nitt, wo Isenhuͦtt von Appenzell statt. Die 5 ort mitt den iren wend sich gottes wort gar nütt annämen, darumm aller span ist. Sind doch ze letst die schidbotten dahin kummen allsammend, die sach dess uffruͦrs halb ze vertädigen, damitt jederman wider heim und zuͦ dem sinen kumme. Helt man jetz rätt und burger by unß von iretwägen. Weiß nitt, was bschlossen wirt. Burckard wirts vilicht von mund sagen, so ichs imm erfaren mag. In summa die vonSoloturn in der statt wend dess evangeliums nitt, wäder in ir statt noch land. Die evangelischen sind träffenlich hantlich, aber ich förcht, si werdint mitt dem tädingen matt gmacht. Ze Dornegg ist vogt Thoman Krepser, ein hantlicher evangelischer Soloturner, erst hür hinuss gesetzt. Da hend die in der statt ein nüwen vogt gsetzt, und wie der selb hett wellen uffriten und dem Krepser das schlosß abgfordret, der es nitt hett wellen thuͦn, dann ers nitt verschult hett, und hett der ander muͤssen abzihen. Also lit Krepser imm schlosß Dornegg mitt sinem zuͦsatz und gutem gschütz, so syd dem Galgenkrieg da ist gsin, und hett bi 400 puren. Werdent all lib und guͦtt zuͦ den evangelischen setzen, deren noch immerdar by 1300 by enandren sind. Si mögend on alle nott denen in der statt all mülinen abschlahen. In summa: Eintwäders die evangelischen muͤssend vom globen ston und straff, der schidlüten erkantnus nach, uff sich nämen, oder ich besorgen ein selsamen [!] krieg. Nun hend unser herren in statt und land gschriben der Solothurner handlung, ouch die iren bericht, si wellind mitt nieman kein krieg anfahen. So man aber sy überzihen oder ir landschafft villich mitt gwalt durzihen, sölle jederman gerüst sin. Ist jederman wol zefriden und wol gerüst. So nun die sach nitt mag zertragen werden, acht ich, doch nach hörsagen, die evangelischen werdint ir heil an denen in der statt versuͦchen, absagen, doch frid zuͦgsagt allen puren, so uss der statt heim zühend und still sitzend. Ich glob, wär nie niemand darzwischend geritten, es wäri langest tädinget. Üch (weiß nitt, waß ir schribend har und manend, man söll in pündt sähen, ir wollind üch erlütret han, an Soloturn dieselben ze halten) verstantt nitt wol und mitt wenigem vertrüwen. Jetz weiß ich nitt me ze schriben. Ich wart mins botten. 12. novembris, hora 10. antemeridiana anno 33. B. H. tuus Perge in Corinthiis. Libellum cum summa gratiarum actione remitto. Utinam et illum de providentia haberem. Henrico Bullingero, fratri suo charissimo.
Gratia Christi tecum. Mitto exemplum apologię nostre, clarissime Bullingere, venerande in domino frater, de qua quid iudices, rogo, me facias, ubi primum licebit, certiorem. Princeps te omnino facit plurimi, deamat et suspicit. Literarum tuarum iam non semel fecit honestissimam mentionem. Vere christianus est et Christum quęrit. Propediem clarissimis argumentis demonstrabit serio se agere evangelicum negocium. Ego non possum quicquam praeterea ad te, sic distineor. Heri ab illo redii, hodie mihi rursum adeundus. Aliud ex alio negocium seritur. Gymnasii proceres in omnia se torquent, ut veterem studiorum tenorem et ordinem retineant. Grynaeus et ego aliam omnino rationem et commodiorem et magis frugiferam principis authoritate freti meditamur. Tu dominum ora, ut omnia feliciter succedant. Commenda me charissimis, qui tecum sunt, fratribus: Pellicano, Leoni, Theodoro etc. Fuit hic Enckelinus, quem nondum crediderim istic esse. Rogo autem, ut, cum primum ad vos redierit, cum uxore et liberis in pagum Lustnow mox se conferre iubeas, nam expedita iam res est. Haeret etiamnum Ulmae. Praeterea epistolium, quod hic vides, per Christum te obsecro, ut d. Heinrico Finitz, Weningensi parocho, mittendum cures. Voco illum ad ecclesiam, cui superioribus annis praefuit. Sed bene vale, observande mihi multis nominibus Bullingere, et ignosce pauca et obiter scribenti. Sic nunc sunt res meę, ut totus inservire cogar semel susceptae provinciae. Salutem dic plurimam optimae et castissimae uxorculae tuae. Salvum te cupit cum omnibus fratribus et amicis Grynaeus noster, incomparabili pietate et eruditione vir, quem unice complectitur princeps. Iterum vale, cor meum, et me, ut facis, ama. 7. ianuarii. Tuus Ambrosius Blaurerus. Clarissimo viro d. Heinricho Bullingero, Tigurinorum episcopo, observando in Christo fratri.
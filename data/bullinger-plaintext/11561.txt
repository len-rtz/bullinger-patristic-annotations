S. E Ratisbona novi nihil, nisi quod Contarenus, ille papae legatus, non ab ordinibus modo, sed ipso etiam a Caesare reiectus est, quum diceret, se aliud ab hyaena sua mandatum non habere, quam summa ope ut contendat, ne novae doctrinae Lutheranę impulsu ullo pacto vel veteribus patrum decretis vel nuperrimis sanctis conciliis vel sacrosanctę pontificis et Romanę sedis auctoritati quicquam detrahi sineret et ad hoc omnes ordines provocaret, ne novas novorum hominum excogitationes ecclesiasticae religioni tot iam saeculis receptae et adprobatę anteferrent, sed matrem illam suam Romam, apostolorum scilicet sedem, agnoscerent, honorarent et tuerentur. Ferunt, Caesarem in hoc iam esse, ut intelligat tandem, utra doctrina cum Christi doctrina et spiritu scripturarum magis conveniat: illane pontificia, quam Paulus Romanista tantopere iactat esse apostolicam, an potius nostra, quacum universa vetustas et doctores omnes orthodoxi sentiunt. Dominus cor eius imbuere dignetur consiliis optimis. Ego mihi certo polliceor si non exactam rerum discussionem, tamen finem eiusmodi fabulae, qui nos aliqua pacificatione possit e faucibus adversariorum eripere et, quod factum cupimus, in tempora magis commoda differre. Vale. Celerrime. Sangalli, X. die Maii, anno domini MDXLI. Doctissimo viro domino Henrycho Bullingero, ecclesiae Tigurinae episcopo, domino suo colendissimo.
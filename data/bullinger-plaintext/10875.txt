Georg, grave zu Wirttenberg unnd zu Mumpelgart etc. Unnsern grus zuͦvor, hochgelerte, ersame, liebe, bsondre. Unns hatt ein ersamer rath der statt Zurich uff unser gnedigs beger unnd on zweiffell auch durch ewer willig hilff und fürdernus (dessen wir euch gnedigen danckh sagen) Maister Erasmum Fabricium verschines winters, unßer underthonen in der herrschafft Horbuͦrg zu Richenwyler in der warhafften religion und gottis dienst zuͦ berichten und erbawen und biß uf schirstkünfftigen Joannis allein zu gebrauchen, vergönnet und zugeschigket. Dwyll aber ein solh wichtig fürnemmen in einer so kurtzen zeit, wie das die notturfft erheischt, nit mag ufgefüret und volzogen werden, welchs dan sampt dem, so dasjhenig, so diße kurtze zeitt, als wir zu dem hern verhoffen, gottselig und wol angefangen, also stumpflingen solt fallen und nit volfürt werden, was für ergernus daruß volgen wurde, ir als die hohverstendigen und der sachen erfaren bei euch selbs leichtlich und wol zu ermessen habt und wir euch hievor nit anderßt funden und ye noch darfür achten, das ir die ehre Christi und seynes heilgen worts nit zu hindern, sonder sovill möglich zu fürdern und braytten gantz gneigt, wie ir dan euch zuͦ thun schuldig wisset, ist demnach an euch unser gnedigs beger, ir wellet bey eynem erbarn rath zuͦ Zurich, unsern lieben unnd guthen frunden, guthen fleiß fürwenden, damit uns bemelter Maister Erasmus noch uf dreu oder vier jar lang unsern underthonen das, so er angefangen, ettwas zum grundtlichern bericht und erbauwung ufzuͦfuren vergönnet werde, der zuversicht, ermelter rath werde sich dessen uß erzelten ursachen, und das ire underthonen mit euch andern in dero lendern besser dann die unsern versehen, einzugeen nit beschweren und unns den mann - wie andre Maister Symonem Gryneum (der nit kleynen nutz unther vilem volkh schaffen hett mögenn) unserm fruntlichen, lieben hern unnd bruder ein zeittlang gein Tubingen zu verharren, abgeschlagen - diße zeitt nit versagen noch wegern; daran dan bemelter rath und ir gott dem almechtigen onzweifflich nit ein klein dienst laisten und beweysen werdet. So wellen wir auch solhs mit gnedigem willen gegen euch zu bedengken gneigt sein. Datum Richenwyler, den 6. junii anno etc. 36. G[eorg], g[rave] z[u] Wyrttenberg etc. Den hochgelerten unnd ersamen, unnsern lieben, besonndern predicanten zu Zurich sambt und sonders.
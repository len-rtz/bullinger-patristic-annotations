Gratiam et pacem a domino. Celebravimus hisce diebus synodum, amice et frater colendissime; ideo negotiis occupatissimus paucula haec scribo. Quam petisti, Vadiani nostri epistolam mitto, sed ea lege, ut per hunc tabellionem remittas. Praeter uni tibi et Myconio alii non communicassem. Tabellionem, hominem Hebraeum, tibi commendo. Nam ad Leonis et meas preces, quemadmodum petieras, ad te descendit. Vir est pius et doctus. Quam vero nihil votis nostris responderunt comitia Franckfordiensia! Deus misereatur et nostri et eorum, quorum consiliis in tanta pericula coniicitur ecclesia domini. Agetur Nerobergae de concordia papisantium et evangelizantium. At quae potest esse concordia inter lucem et tenebras? Deliquia illa solis portendunt veritati inducendas esse tenebras. Vale et me ama. Plura nunc non potui. 7. maii 1539. H. Bullingerus tuus. Domino Simoni Grynaeo, plane suo.
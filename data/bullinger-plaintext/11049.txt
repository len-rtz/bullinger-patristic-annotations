XIIII. maji. Lauzanae synodus concelebrata est. Convenere in ea Bernatium primarii ministri et omnes nuper occupatę terrae presbyteri. In hac revocavit recantavitque Arianismum resuscitatum Claudius ille Sabaudus. Idem Tigurum hisce diebus venit et errorem suum confessus coram fratribus veniam precatus. VIII. junii veniunt ex Anglia adolescens ille meus una cum d. Nicolao Partrigio, Anglo, qui in januario ex aedibus meis visendae patriae gratia abiierant. Ducunt secum adhuc tres Anglos, sunt enim nunc VI Tiguri honesto loco nati et opulenti iuvenes literis incumbentes. Hi multa retulere iucunda et leta. De his autem cum in pręsenti scribere non liceret, placuit autem communicare archiepiscopi Cantuarensis epistolam, ex qua licebit, totum aestimes negocium, utut res gerantur in Anglia. Adversariorum animus pro(r)sus concidit, seditionis authores plus 30 dissecti et suspensi sunt. In his interiit venerabilis abbas, quem pulla, cuculla monachicaque veste redimitum suspendit. Capti servantur in vinculis barones, nobiles, pręlati 40 propemodum, pauci evadent. Es wirt denen blůts gnůg, diewil sy imerdar uf blůt trungen etc. Vale
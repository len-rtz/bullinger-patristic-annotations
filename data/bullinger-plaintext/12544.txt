Erwirdiger, hochgelertter, günstiger, erender, lieber herr. Ich danken üch früntlich der muͤg unnd arbeidt, so ir mitt der nüwen zitungen, unß deren ze berichten, über üch nemend, etc. Unnd wiewol ich üch fil ze schriben hety, mag ich doch so fil wil nütt habenn, dan daß ir by minem lieben herrenn unnd fründ, her Hanß Ruͦdolff Lafater, alle ding, die wir unserenn herren zuschribend, vernemen werdend; den ir mir auch fast früntlich gruͤssen söllend, ime sagen, daß er nütt zürnen welle, daß ich im nüdt besunder schrib, dan ich warlich nüdt wil hab. Eß koͤmend wunderseltzamm bratiken an tag, da mann augennschünlich wol sehen mag, daß disen hanndel gott der almechtig wunderbarlich usfuͤren will. Dem sig lob und dank geseit! Die 7 ortt sind, besorg ich, durch den bischoff vonn Costantz mit vil gels gülgen oͤlß gekrismett! Gott erbarmms! Dan alles, daß wir innen in verganngnen kriegen, da sy zum Frantzosen, gesagt, da sy dem keiser nüdt ursach gebind, wendend sy jetz fuͤr, wiewol die hendel niene glich sind, etc. Ermanend daß folk ernsthlich, zu gott ze ruͤffen, dan ich besorg groß vereterigen vorhanden gesin und nach sind. Gott ferlich unnß sind gnad! Ich kan uss Bernn nütt kumen. Sy behalltend ire knecht gar stiff anheimsch unnd sind doch mütt redenn dapffer, niemand abzemanenn. Hand zu wordt, sy habind niemand imm feld, wiewol wir auch gar nüt willens sind, niemand abzemanenn. Mich bedunkt aber, man henke den manntel gegen beiden winden. Der allmechtig sig mit üch und unnß allen. Schwager stattschriberen verbergend nüdt, dan ich im fast wol trüw. In il uss Baden, mentag, den 12. iulii im 46. Üwer altzit vertruwter fründ und güner Hanß Hab, burger Zürich. Dem erwirdigen, hochgelerten herren m. Heinrichen Bullinnger, pfarher im minster Zürich, minem insunders lieben herren unnd fruͤnd.
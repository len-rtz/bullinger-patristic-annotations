Gnad und frid von got durch unsren heren Jesum. Wolglerter, ersamer, wiser, guinstiger, lieber her, ich hab üwren brieff empfangen antreffend meister Ruͦdolf Webern und bin guͦtz, geneigtz willens, im mines vermögens in ansechung siner kunst, fromkeit und uwers beger zuͦ helfen. Aber es het sich bishär nit konnen schicken von file der gescheften, der min heren bißher beladen sind gwesen und noch sind. Aber sobald es gesin mag, wil ich luͦgen, das in dem handel gearbeit werd, darmit er mög wuissen, waran er sich lassend söll. Deß wellend guͦter meinung von mier verstan. Gott syg mit üch. Gruͤsend mier Meister Werny Steiner und ander guͦt heren und gsellen. Zuͦ Bern uff 11. tag juli 1534. Uwer guͦtwilliger H. Jacob von Watenwil. Dem wolgelerten, fromen, ersamen Meister Heinrich Bullinger, minem guinstigen, lieben hern.
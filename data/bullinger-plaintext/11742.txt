S. Mitto tibi hic talerum et dimidium, etsi velim omnia expressius esse efficta, sed nullos alios potui nancisci; ob id grato animo meum studium et diligentiam accipe. Accepi etiam 14 batziones pro libris. Timeo, ne plus miseris, quam ego adsignaverim; excidit enim, quid nam exposuerim. De Alcorano ne sis sollicitus; dominus forte dabit feliciora tempora futuro anno, ut manumittatur Alcoranum invitis inferorum portis. Regnant iam nostri graduati, etsi nihil promoveant. Scholae nostrae quotidie aliquid detrimenti accedit; auditores pauci, doctorum multitudo. Quicunque eleemosynam petit, illum mox adiurant, ut nomen det universitati, quo possent gloriari se habere saltem aliquos auditores. Theologica lectio omnino friget pro dolor. Revocarunt nostri omnia fere, quę in papatu hactenus fuerunt, sed non video ullum fructum inde oriri. Dominus illis det mentem meliorem. A Turcica clade nostri non potuere cavere, quia dominus nobiscum pugnat. Id enim iam olim praedixit Oecolampadius, quum Threnos Hieremię interpretaretur. Video vaticinium verum fuisse. Vale in domino. Dominum Th[eodorum nom]ine meo salutabis et Pellicanum. Tuus Gastius. Domino Heinricho Bullingero, ecclesiae Tigurinae pastori vigilantissimo. Zurich.
S[alutem] d[ico]. Magna cura liberatus sum, Erbi doctissime idemque mihi charissime frater. Cui tua capita De resurrectione cum dedicatoria epistola tradideram, tandem ad me pervenit, imo rediit, ac literas sibi creditas cum capitibus restituit, ut iam apud me in tuto sint omnia. Decubuit ille aliquamdiu, et quia metuebat, ne quid serius mittendo incommodaret, rediit et supplex reddidit. Quia ergo Dissertationem nostram de sacerdote et rege Christo regnante in ecclesia brevi impressurus est Christophorus, libellum De resurrectione adiiciet. Excudetur ergo ante festum Michaelis. Oro ergo, ut hactenus te mihi impendas, et ne quid aegre feras. De negotio (quod nosti) Augustano, de quo prioribus ad te literis quaedam dedi, anxie expecto responsionem. Nam optimi quique me quoque urgent. Vide ergo, ne diutius taceas. Valemus hic recte omnes, nisi quod d. Georgius Binderus, homo doctus et pius, quondam ludi magister, migravit ad dominum, pridie nimirum, quam hec scriberem. Quaeso responde nostris. Si miseris Basilaeam ad Gastium vel Myconium, illi ad me perferri curabant. Salvi sint scriba vester, homo syncerus et bonus, cum Geroldo nostro. Vale. Tiguri, 19. iulii anno 1545. Salutant te fratres. H. Bullingerus. Ornatissimo viro d. Matthiae Erbio, Rychenvillae Christum annuncianti, fratri percharo. Dem predicanten zuÍ¦ Rychenwiler.
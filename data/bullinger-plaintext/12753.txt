S. Scripsi pridie per Ioannis Albini famulum copiosius aliquantum de singulis rebus. Nunc autem, quoniam alius se mihi non incommodus offert nuncius, non possum non iterum scribere, quid his diebus acceperim novi. Quia enim haec tibi grata scio esse officia, libenter tibi inservio. Rumor apud plaerosque adhuc constans est obiisse caesarem. Musculus heri cum Schertlio pransus etiam ipsum hoc verum esse suspicari mihi dixit. Utitur coniectura, quod Bavariae dux nigri panni magnam copiam ex Augusta accersivit. Ego vereor, ne pfafforum sit praestigiosum commentum. Hodie, cum consule Rhelingero, viro septuagenario et iam emerito, una cum Musculo cum pranderem, audio etiam alias recenseri coniecturas: Episcopum scilicet Augustanum, doctorem Naves, Fuggerum et Bomgartnerum nostrum Noͤrdlingae (quae a caesareanis sponte se offerentibus et tradentibus se illis capta est) agere clam, si quibus rationibus (ne quam faciant suorum debitorum aerisque elocati iacturam) queant Perdiandum facere Augustum ducemque Bavariae Caesarem. Bürensem comitem etiam esse famam deferre cadaver caesaris ad Inferiorem Germaniam, ut ibi, ubi natus est, sepeliatur iterum. Certum enim est magnopere festinare Bürensem ad Flandriam suam. Certum est etiam hoc: A caesareanis nihil prorsus fieri eosque permittere electorem pro voto vastare episcopatum Herbipolensem et Pabergensem. Unde colligunt caesarem mortuum; alioqui eum non permissurum occupari loca haec commodissima et frugum  copia et situ ad restaurandum bellum. Fertur enim electorem iamiam cepisse Mergidden, ditissimum Teutonicorum collegium, ipsamque Herbipolim. Dux Mauritius Wittenbergam obsedit primoque impetu murum expugnare aggressus vi recusus discessit re infecta. Elector omnem, quem nostri universi habuere, equitatum secum ducit exceptis 200 equitibus cum langrafio Stugardiam profectis. Hodie fertur etiam langrafium cum 12 tantum caballis properare ad regem Galliae. Haec, sicuti audivi, incerta volui tibi communicare. Certiora si habuero, dabo quoque. Vale. Festinantissime ex meo musaeo, 6. decembris. Ioannes Hallerus tuus. Praestantissimo viro d. Heinrycho Bullingero, venerando suo patri. M. Heinrych Bullinger zuͦ Zürich in yl zuͦ überantworten.
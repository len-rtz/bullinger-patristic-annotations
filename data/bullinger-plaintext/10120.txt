Gratia et pax a deo per Christum Iesum, salvatorem nostrum. Omnium primum, mi frater, ingentes tibi refero gracias ea propter, quod tam amice, fraterne, tum denique, ut que ad corpus attinent, tam laute tractasti. Que omnia hec cum Gabriele tum ceteris bonis amicis et intimis meis satis lucide detegissem, profecto omnes uno ore tue charitati gratulati sunt, ita quidem, ut si quando retaliandi occasio erga te vel tuos sese dederit, rependere velint. Faxit deus, ut aliquando ad nos venias, quo communem amiciciam inter nos habere et restaurare possimus etc. Sed interim, ne te diucius remorer, nosti, mi frater, quid proximis diebus, quum apud te Tyguri essem, convenerimus, nempe quod litteras ad illam personam, quam, ut fateor, ex animo amo, scriberem, in quibus omnia, que et me et eam forsitan in nostro matrimonii negocio molestare et angi possent, enodarem, quo eo facilius ex utraque parte conveniri poterit. Quod quidem feci, et ecce litteras non propter te sed tabellionem clausas, propterea quod ex ambulacione mea ad te apud nos quid suspicantur. Verum non dubium est, quin ipsa eas legere non noscat. Rogo igitur tuam charitatem, quod tu earum lector esse velis, et si quid rusticosum, inurbanum et minus elegans, ut plura erunt, inventum fuerit, tu pro singulari ingenii tui perspicacitate ea emendare, addere, minuere velis, quo eo facilius erga eam dilectam impetrare aliquid possimus. Quid enim plurimis verbis opus? Animus meus totus pendet ab eo. Audi, quid dicam. Prima, quod aiunt, fronte, id est inspecto negocio, condiciones ab ipsa proposite non in totum Gabrieli neque ceteris amicis arridebant. Nihilominus tamen, ubi primum animum meum satis intellexissent et ipse unus ceteris bene persuasi amicis, in sentenciam meam pedibus ierunt et omnia boni consuluerunt. Quod modo scribo, quo videas omnia recte esse acta. Quamobrem, ut inceptu nostro pergas, rogo. Spero enim universas eius obiecciones, id est, mutacionis loci, census, puerorum, suppellectilium nihil imorare posse. Est autem preterea adhuc unum, quod te solicitatum esse volo, nempe quod, si negocium ipsum apud se denegare penitus instituisse, quod tamen non spero, videris, inquio autem, si videris; multa enim inter calicem summaque labra cadere solent - ut tu tum eam christiane admonere velis, ne ea vel divulgare vel propalare ne velit, ne quid vexacionis (omittam alias commoditates) inde consequar. Hoc volo erga te per Christum testari, quo eo solicitacior sis, quod non nummos eius, non census, sed magis honestatem, modestiam et satis eleganciam, ut personae meae decet, quero, et eo vehemencius, quod tu eam erga me tam christiane commendasti. Vale. Bonum nuncium per illum tabellionem a te recipiam labora. Litteras Leonis misi Casparo tuaque cum Berchtoldo colloquendo in proximo capitulo curabo. Tuam uxorem, parentem, Leonem et quotquott de me te rogaverint, salutato. Datum 28. aprilis anno 1532. Tuus Johannes Zender. Non minus integro quam erudito viro Magistro Henrycho Bullingero, apud Tigurinos ecclesiasti, amico et fratri observandissimo.
Gratiam et pacem a domino. Guilelmus a Lange, legatus et orator regis Gallorum quo de tu nuper scribebas, Tigurum non multos ante dies venit, nos in colloquium evocavit et prorsus eadem illa nobiscum contulit, quae tecum. Vir est ingenii amoenissimi, eloquens, prudens, versutus et doctus et de quo mihi optima quaeque pollicerer, si non suspicio mihi fuisset oborta illum vel aliud regis nomine intendere, quam ipsa hominis verba instructissima sane prae se ferant, vel duabus hunc sellis sedere. Petiit a nobis, ut scriptis mandaremus, quod pro sarcienda pace ecclesiae nobis optimum videretur et in quibus nos esse vel infirmorum gratia cedere vellemus. Polliciti sumus id nos facturos aliquando, sed paucissima adeoque nulla fore in, quibus possimus a receptis vel dogmatis [ve]l moribus [ec]clesiasticis vel tantillum cedere. Interim tamen nos nihil non facturos, sed salva veritate quod modo videatur paci concordiaeque vel aliquid prodesse. Vereor ego totum hoc negotium in hoc subornatum esse ab hominibus astutissimis, ut hac arte Germanorum animos regi suo adornent, quo paratiores promptioresque inveniant, cum Germanorum opera fuerit opus etc. Quo autem turbulentiora sunt omnia hoc magis ardeo literarum tuarum desyderio. De victoria ducum quaedam audivi, sed quid in re sit, nondum liquido didici. Scio autem te istarum rerum omnium esse peritissimum. Orarem igitur, ni negotiis adobrutum magis obruere puderet, aliquot verbis annotares, quid actum sit, quinam ea clade - si modo vera sunt, quae fama circumferuntur - perierint, an princeps patriam recuperarit aut quid viri boni ominentur. Hac re nihil poteris hodie scribere gratius. Sed de Sebastiano et pensionariis quid? Vale. Salvum volo Voglerum, Studerum etc. 21. maii 1534. H. tuus. Ist neiswas daran, das der Ferdinand übel gelitten, wie söllte dann Antronius vester so warm sitzen? Doctori Ioachimo Vadiano, Sangallensi proconsuli prudentissimo, domino suo imprimis observando.
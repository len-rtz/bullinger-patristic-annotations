Edlen, vesten, frommen, fürsichtigen, ersammen und wysen, gnedigen, lieben herren, unser willig dienst, früntlicher gruͦs und alles guͦts sye u[wer] w[ysheit] bevoran bereit. Wir zwyfflend nitt, u. w. habe merteyls d. Martin Luthers buͤchlin, das er wider unsern allgemeinen glouben geschriben und in den truck gaͤben hat, gesaͤhen und gelaͤsen, deßhalben uns hie nitt nodtwendig ist, der laͤnge nach sin ynhalt zuͦ erzellen, dann u. w. in frischer gedaͤchtnuͦs behalten hat, das gedachter d. Luther doctor Johann Oecolampadium und m. Uͦlrychen Zwyngli, etc., und uns hie Zürych - ja alle die, wer oder wo sy joch syend, die nitt glouben woͤllend, dass des herren brot imm nachtmal Christi der war, recht, natürlich lib Christi ist, den der boͤß als wol als der guͦt muntlich isset - offentlich und uußtrucklich alls unbuͦßfertige kaͤtzer schilt und verdampt, mitt w[el]chen keine gloͤubigen kein gmeinschafft haben weder koͤnind noch moͤgind. Diewyl aber vor 17 jaren in u. w. statt eine offne disputation loblich gehalten, uff welcher das widerspyl von u. w. predgeren, ouch von Oecolampadio und Zwynglio seligen, erhalten worden ist, namlich das der war, natü[r]lich lib Christi imm nachtmal nitt liblich zegaͤgen oder empfangen werde - darzuͦ wir meerteyls und gme[i]nlich uns gedachter u. w. disputation underschriben und ouch embotten habend, so vil wir vermoͤchtend und gnad von gott empfangen, sy ze schirmen und ze verantworten -, danaͤben wir ouch bißhar in denen kylchen, denen wir dienend, kein andere ler von dem heiligen nachtmal, dann die in obgedachter disputation erhalten, gefuͤrt ha-bend, sind wir uß soͤmlichen ursachen und gründen bewegt worden, uff d. Luthers buͤchlin zuͦ antworten, u. w., der unseren, unser, ja aller deren, so vilgedachter leer anhangend, eer und unschuld ze retten, daby christenliche ler und raͤchten glouben zuͦ bekennen, dargaͤgen Luthers schmaͤhen wider uns uußgossen abzerichten und mitt der warheit zuͦ bewysen, das d. Luthers ler, namlich das des herren brot der natürlich lib Christi liblich sye und muntlich ouch von den ungloͤubigen empfangen werde, keinen grund in gottes wort habe, sich selbs umbkere, und ein nüwe, nitt die allte der heiligen christenlichen kylchen ler sye, darwider aber, dass unsere ler in gottes wort gegründet und der heiligen allten kylchen ler sye, etc. Welchs alles u. w. uß unser antwort und bekantnuͦs des waren gloubens wyter und volkomner ersaͤhen und verstan mag. Hoffend hiemitt, u. w. und allen anderen gloͤubigen ein dienst und gefallen und nitt ein undienst und mißfallen gethan haben. Soͤliche unsere antwort und gloubensbekantnuͦs, ze schirm gemeiner unser kylchen gestellt und getruͦckt, überschickend wir hiemitt u. w. undertaͤnig mitt demuͤtiger pitt, u. w. woͤlle die gnedig von uns, u. w. gantz willigen, guͦtgünstigen dienern, annemmen und empfahen, ouch, wo es unmuͦssen halben müglich were, willig und flyssig laͤsen. Hieby vermanend wir u. w. gantz trüwlich und früntlich, sy woͤlle alle zyt unbewegt by der warheit, durch die vilgemeldet disputation erhalten, beharren und blyben, und sich soͤliche d. Luthers noch anderer glerten schriben nitt bewegen lassen. Vor jaren hat d. Johan Cochleus wider u. w. reformation geschriben. Sin schryben aber hat nut by den verstaͤndigen gebracht, dann es kein satten grund in der gschrifft hat. Ob dann glich wol Luther jetzund ouch mit grossem schelten geschriben hat, das richtig wider erhaltne warheit strytet, wirt es aber by verstaͤndigen lüten, und die nitt nach anfaͤchtung, sunder nach der warheit richtend, nut gaͤlten. So trüwend wir gott und der warheit, es werde ouch fürohin nieman funden werden, der mitt biblischer gschrifft ützid uffbringen werde, das nitt nun der 4. schlußred, sonder ouch den anderen nünen abbraͤche, das u. w. am sicheristen stat, wenn sy styff uff erhaltner warheit verharret. Soͤlichs pflantzt, ouch waͤrende einikeit und raͤchten friden. Hept uff allen span und kampff, wo einicher were. Da so, hoffend wir ouch, das u. w. prediger, unsere liebe bruͤder - die one zwyfel d. Luthers schribens wol bericht wüssend, wie es mitt u. w. gehaltner disputation strytet, und deßhalb ouch kein gefallen mitt uns an Luthers schryben habend -, u. w. gantz geflissen vermanind, by erhaltner in der disputation warheit ze verharren, dass wir es dißmals by diser unser kurtzen, früntlichen vermanung blyben lassend. Und bittend u. w. zum allerdemuͤtigisten, sy woͤlle von uns früntlich diß unsere vermanung verstan und das buͤchlin empfahen, uns iren gnedig befolhen haben, dann wir diß alles uß liebe und guͦter früntschafft gegaͤn u. w. thuͦnd, alls die u. w. ze dienen und alles, das iren zuͦ friden, guͦtem und heyl dienen moͤchte, ze fürderen gantz guͦtwillig sind. Gott der allmaͤchtig woͤlle u. w. sampt allen iren zuͦghoͤrigen durch Iesum Christum in der warheit, imm friden und in allem guͦten erhallten. Datum Zürych, 12. martii anno 1545. U. w. alle zyt willige diener, pfarrer, predger, der heiligen gschrifft laͤser und gmeine diener der kylchen Zürych. Den edlen, vesten, frommen, fürsichtigen, ersammen und wysen h. schuldtheissen und raͤdt und burgern zuͦ Bernn, unsern gnedigen herren.
Salus et pax Christi. Nec iam michi ullum scribendi argumentum est, Bullingere charissime, hoc uno, quod Iacobus ille, qui nuper apud te miseriam suam detexit, anxie rogavit, ut commendaretur a me tibi. Est autem bonus certe vir, dignus, cui adsis, si qua ratione potes. Persequuntur illum quidam furiosi ad internitiem usque. Invasit eum hisce diebus nebulo quidam nemini notus et prostratum conatus est vulnerare, sed defendit eum pileus insigniter lęsus, ut intelligat se non posse sine vitae discrimine diutius hic hęrere, atque ea est publica Turgoye iustitia, scilicet ut bonus vir non sit tutus. Dominus respitiat aliquando suos. Amen. Nosti forte Capitonem brevi profecturum Bernam; causam vero ignoro. Vale cum Pellicano et bonis omnibus. Ex Constantia, 7. ianuarii 1539. Tuus Io. Zvick. Domino Hainricho Bullingero, ecclesiae Tigurinę antistiti, observando meo in Christo fratri. Zürch.
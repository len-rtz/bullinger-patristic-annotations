Gratiam et pacem a domino. Ab omnibus, qui a vobis ad nos veniunt, male audimus et improperatur ingratitudo nostra et oblivio offitiorum in nos collatorum, eo quod comitia civitatum evangelium colentium neglexerimus. De qua re pridem rationem dedimus; nam eo devenerat, ut mitteretur, si nos Curienses voluissemus, sed omnino idem ille, qui Badenam destinatus fuerat, et non alius. Videbatur itaque nostro magistratui satius esse nullum mittere quam cacum illum et hypocritam et pietatis inimicum pessimum. Tu igitur, charissime frater, quantum poteris, excusare et placare digneris. Aliud: Quidam conscientia sua multum gravatus ad me consilium petens venit. Casus talis est: Vir uxorem duxit virginem quandam, cuius sororem dudum antea carnaliter cognoverat clam omnibus; sed sanctissime affirmat se nescivisse divina lege cautum, ne cum tali matrimonium contraheretur. Nunc in conscientia graviter affligitur; timet retinere illam, quae coram deo legitima uxor non sit nec esse possit; sed illam repudiare vel quoquo modo dimittere nisi cum maximo offendiculo et periculo posse. Nam utrumque illi molestissimum et difficillimum fore agnoscit: Retinere contra conscientiam vel a se mittere cum gravissimo scandalo. Ego in hac re diffinire non ausus fui. Peto igitur et rogo, ut utrique consulas, et maxime vellet, ut conscientia quietior reddita, scandalum vitaretur uxorque illa cum illo maneat. Caeaterum ex Italia nihil audimus, nisi quod milites plurimos ad caesarem miserunt. Insubria maximo tributo gravatur 300000 scutis. Bellum atrocissimum audimus. Deus optimus maximus sua misericordia vere pietati succurrat, precor. Vale. Ex Rhetiae Curia, 20. septembris 46. QuÄ™ apud vos habentur nova, scire cupimus. Salutem nostro nomine dicas fratribus omnibus. Salutant te Ioannes Blasius et Heimius, consul noster. Tuus ex animo Ioannes Comander. Clarissimo viro magistro Heinricho Bullingero, Tigurinae urbis antistiti vigilantissimo, domino suo et amico colendissimo.
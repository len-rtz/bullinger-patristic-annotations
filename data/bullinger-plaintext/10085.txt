S. Quam sancte et fęliciter apud nos per dominum Capitonem sint acta, charissime frater, tam sinodi quam Megandri negocia, ipse referet coram et paucis diebus excusa videbis. Interim velim te obnixius precari, quatenus literae meae, quas innumeras ad Zuinglium scripsi, Capitonis opera tibi redderentur, quemadmodum et Constantiensibus suas esse redditas Zuickii frater indicavit. Multa enim scripsi, que ab iniquo lectore in pessimam verti possent partem. Proinde miseram ad eum sanctiones, quibus magistratus noster pensiones abrogavit, quas identidem, si superessent, restitui vellem. Sed interim verba deficerent, si tibi depingere deberem, quam optime omnia cesserint. Capitonem nunquam novimus nisi nunc. 220 fuimus fratres congregati ad quadriduum. Tandem quae restant de proxima epistola dissolvenda, nempe rationem studii mei, et quemadmodum locus ille in Exo[do] de obduratione pharaonis coram plebe tractandus sit, mittas. Mittunt et fratres totius sinodi collectam, quam tibi et Leoni fratribus verbi ministris dividendam comittimus, iis scilicet, qui in Waggental aliisque locis proscripti sunt. Modo vos certiores nos reddatis, qui, quot et quantę familię sint, ut dum amplius egent, si quid possemus, erogaremus. Quod autem acta non mittuntur ad Cristophorum excudenda, hinc est: quidam, ut sunt apud omnes, habend imm das wort thon, es syind bären truckt, die habind keini kräwel an den tapen, et nescio quae alia, da ich wol weisß, Cristoffeln so frumm und redlich ouch unschuldig in diser sach velut ovinus, rumor ille tantum obfuit. Mone igitur hominem mihi charissimum. Capito tamen commode literis erga senatum nostrum ipsum excusare poterit. Cęterum experientia didici, quam integer, fidelis et sincęrus erga me sit animus tuus, cum tam exacte ad omnia responderis. Unum hoc perpetuo a te velim, quę de Megandri causa scripsi, comburas. Postremo indicabis, num quędam supersint Zuinglii annotationum, ut excuderentur. Vale et hoc nuncio nostro rescribe. 16. ianuarii, Bernę. Tuus B. Hallerus. Audio Rellicanum apud vos ambire provinciam. Quod si acceptus fuerit, scribe. Nam ego timeo ipsum non posse hac provincia diucius servari apud nos. Ad restituendam utriusque civitatis amiciciam nemo nobis gratior, immo et aptior erit Röstio, qui si semel ad nos mitteretur, multa posset. Charissimo fratri Heinrico Bullingero, apud Tigurinos ecclesiaste doctissimo.
Gratiam et pacem a domino. Lavaterus, vir optimus, in senatum allectus est. Idem vero religioni et iustitiae publicę favet egregie. Deinde vir est magnanimus, opulentus, fortis, constans et eloquens; unde boni viri non mediocriter laetantur ob vocationem eius. Tu hoc consuli significabis, orabitisque dominum, ut dona sua in eo homine augeat et confirmet. Ad ea, quae scripsisti de Valesiis, obstupui, quanquam ab initio perfidiam et imposturam timui. Itaque Bernates ab istis nunc deserti sunt, quibus tamen, ut audio, confisi sunt plurimum. Ita propediem damnum a Gallo accipient maximum. Nunquam enim impiorum societas bonis bene cessit. Et nos quotidie experimur, quid nobis impia incomodent foedera. De conventu ne verbum quidem habeo. Quid sperare debeam, nescio. Hoc certum autem apud me est, veritatem perpetuo superaturam. Neque ego tanti fecero istorum conscriptionem, si veritati repugnans statuerint. Igitur pacato apud me sum animo, quod istud attinet negotium. Interim doleo propter quorundam impudentiam et male feriata negotia. Es wirt der kampff wären biß inn das end. Cribrabimur, per ignem explorabit nos dominus. Beati, qui perseverant in finem usque. De bello si quid habes, scribe. Vadianus a Sangallo scribit Turcam certo equitatu magno ingressum Hungariam, aciem dirigere in Austriam. Haec videlicet illa christiani regis consilia sunt. Quid vero multis opus? Domini gladius Imminet cervicibus nostris. Dominus misereatur nostri. Venit ad vos Frisius noster nobis longe charissimus. Hunc nos tibi et Gryneo ceu fidelissimis patribus charissimum Commendamus filium. Obsecramus vos, ut hunc ceu viscera nostra complectamini. Vir est doctus, Pius et probus. Quicquid offitii in hunc contuleritis, in hominem dignissimum contuleritis, et nos, quantum in nobis est, vestris respondebimus benefitiis. Acceptum ergo duces ad Grynaeum oreque proprio hunc commendabis et literis hisce nostris. Id, dum vivam, agnoscam. Vale, Myconi, amicorum charissime, et frequentius scribe. 12. iunii 1536. H. Bullingerus tuus. Praestantissimo viro d. Osvaldo Myconio, celeberrimae urbis Basileae episcopo, suo in domino charissimo fratri.
Gratia et pax, vir ornatissime. A coena venit ad me publicus hic tabellio et petiit, si quę ad te scribenda haberem, sibi perferenda dare velim. Nolui itaque tam humaniter ab eo invitatus committere, quin morem geram, tametsi te gravissimis negotiis occupatum sciam, ut incivile ducam te interpellare tibique nęniis meis obgannire, ad hoc quod non parum literę tuę me ad rescribendum adhortatę sint, ut, si minus opportunę te accedant, culpa tamen tua, non mea fiat. Ago immensas tibi gratias pro libello mihi misso. Non est, ut tantam liberalem tuam munificentiam demereri queam neque paria referre, quod nihil mihi unquam gratius extiterit quam tantum taleque chartaceum munus elaboratum ex reconditioris theologię penu etc. Verba de coena dominica, quae ad me prioribus literis scripsisti, hec sunt: „Doleo quidem N. prorsus omnia ad substantialem nescio quem usum referre, cum commendatione manducationis veri corporis Christi poterant esse contenti. Edimus nos corpus domini non fictum aut pictum, phantasticum aut poeticum, sed verum, ut vere de virgine natum est, passum, exsuscitatum et in coelos assumptum; sed edere nobis credere est, credere non tantum cogitare aut imaginari, sed frui re presenti, affici, saturari. Credebat in evangelio ille centurio et presentem sentiebat in puero medelam, licet Christus corporaliter in ędes eius nunquam pervenisset. Qui credunt in Christum verum deum et hominem, vere manducant Christum totum, traiiciunt illum in se totum ita, ut vivat in eis et ipsi in eo, non modo corporali, sed virtute et operatione divina. Sentiunt ergo pii securitatem, et illa securitas saturitas est. Hęc vera Christi manducatio est; huius symbolum coena exterior est, memoria mortis domini, exercitatio et refricatio huius fidei, gratiarum actio pro donis dei acceptis. Quid ergo opus est animos piorum ita involvere, ut tandem nesciant, quid sit coena aut quid sit manducare Christum? Et veteres ad evidentiam veritatis sancte usi sunt vocabulis ’signum’, ’significare’, ’sacramenta sunt mysteria et symbola’ etc.“ Hęc sunt ista plausibilia in literis tuis, quę satis laudibus extollere nequeo, tam sunt rerum pondere gravia verborumque volubilitate et concinnitate venusta atque expedita etc. Audivi, frater in Christo charissime, de quadam epistola ad Comandrum, in qua Bucerus non leviter te perstringat et arrodat. Si eius tibi sit copia, bene, tunc poteris tibi prospicere teque purgare; sin minus, curabo, ut eius exemplum mihi transcribatur, quo ad te mittam. Dolet spiritum quorundam tam impotentem et suspicacem, ut nihil non in deteriorem partem arripiat. Velim eruditionem et facundiam in aliud quam fratris eversionem et excidium collocari. Nequeo malignitatem huiusmodi satis deplorare, qui fratres de re christiana tam optime meritos, ne quid suę famę pereat, tametsi suo merito fiat, tantum non protritos et exterminatos vel saltem in aperta et exposita veritate erroris convictos volunt. At decet christianum, utcunque tumultuetur mundus, intrepidum stare neque commoveri adeoque iustum et tenacem propositi virum nullo quocunque ardore mente quati solida, deo suum negotium committendum nosque sub cruce calumniis quantumvis virulentis exagitatos in humilitate pacientię tandem evasuros in lętum et exoptatum successum sperare. Si te purgare vis, cave, ne a solita tua verborum mansuetudine excidas; id lectori, qui nullis ducitur affectibus, gratissimum fuerit posterisque praeconio celebrandum videbitur etc. Spero ego hic apud nostrates concionatores atque sentio meliorem animum, quam hactenus prae se tulerint; amice non semel mecum contulere, et quantum possum, conceptam sententiam emol[lio] et declino. Verum his diebus experiar et audiam deo volente, quid parturierint et quam me spes non frustratura sit, et quicquid eveniet, proxime ad te scribam. Vale felicissime. Saluta, quaeso, universum doctorum collegium. Datum Bernę, ad multam noctem, dominica palmarum anno 1540. Tuus Eb. a Rümlang. Excellentissimo viro d. Heinrycho Bullingero, fratri in Christo charissimo et domino suo semper observando. Meister Heinrich Bullinger, Zürich, predicanten.
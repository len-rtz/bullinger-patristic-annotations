Ioannes Blasius d. Bullingero suo S. Nihil ex Italia novarum est rerum, vir in domino prestantissime, nisi quod exercitus caesaris cottidie augetur novorum militum conscripcione atque inter Parmam et Placenciam castrametatur. Nos vero speramus dominum (eo medio) Germaniam Hyspanis tyrannis liberaturum, quandoquidem Veldkirchii hisce diebus quidam ex caesareis Germanicum cepit conscribere exercitum et eundem nominatim in Italiam ducturus. Interea si quid scitu dignum ad nos deferetur, te per literas diligenter admonebo, et si et hec duo ad nos ex Italia pro vero sint allata. Nempe 40 Hyspani indutis minoritarum cucullis principem Parmanensem nixi sunt suis cum dolis, tum technis Hyspanicis interficere, sed in eam ipsi, quam foderunt, ceciderunt foveam, hoc est, plecti sunt capite. Alterum est caesarem legatum ad papam eius filium condolendi gracia misisse, quem papa mox laqueo suspendisse fertur, etc. Proinde discordiam illam inter d. Augustinum et Camillum, Clavenensis ecclesię ministros, de qua proximis in literis ad te scripsi, egerrime ferimus, quam videmus a sathana esse excitatam ad conturbandam ecclesiam nostram. Quid putas nobis faciundum? Num tacendum? Num in ecclesia hoc in doctrina dissidium ferendum? Unus asserit promissa dei sacramentis quodammodo confirmari; alter constantissime negat, etc. Tuum ergo fuerit (doctissime Bullingere), nobis ad supprimendam hanc inanem verborum contencionem, et consilium et auxilium tuum prebere. Citavimus enim utrosque ad futuram nostram synodum, que dicta est proximis post divi Martini diebus, qua utrique, quo contencionis sue racionem reddat, iniungetur. Postremo miramur quoque, quo in statu sint res ecclesiarum Germanicarum, num Hallerus vester adhuc Augustę concionetur, quove pervenerit d. Philippus Melanchthon. Hic sparserat incertus tamen rumor eundem Basileam vocatum iri, etc. De his omnibus, si tibi non vacat, commendabis Paulo, ut respondeat, ac vale. Raptim, Curie, 16. kalendas novembris, anno 1547. Idem tuus ex animo, ibidem apud Curie[nses] קהלת Ornatissimo viro d. H. Bullingero, amplissimę ecclesię Tigurine antistiti vigilantissimo, d. suo colendissimo, etc.
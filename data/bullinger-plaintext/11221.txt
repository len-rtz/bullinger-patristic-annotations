S. D. P. Pergrata fuerunt, honorande praeceptor, et quae de statu ecclesiae vestrae scripsisti, et salutes quas ab optima uxore, matre, dulcissimisque liberis, missas significasti. Deum Optimum Maximum ex animo precor ut cum vos incolumes servet, tum vero ecclesiam in hac sincera et sancta religione retineat. De libro tuo regi inscripto deque exemplaribus dono missis quid factum sit, nunc paucis accipe. Quum patriae solum attigissemus, diligenter de regni statu sumus percontati; atque hic a bonae fidei hominibus intelleximus, vestram auctoritatem propter inauspicatam illam nescio quam retractationem plurimum fuisse extenuatam. Accessimus igitur primo omnium Cantuariensem episcopum, qui humanissime librum ad se missum excepit: obtulimus quoque illi civilitatis causa, ac ut esset commendatior, regis librum: primo renuit, ac censuit multo utilius si D. Cromwallo traderetur, ac is hunc regi commendaret. Ceterum a coena reposcit ipse regis librum, ac pollicetur se in manus regis daturum, nobis tamen praesentibus, si quid a nobis velit rex sciscitari. Parat se ad continuam lectionem libri, ne aliquid ignoti regi commendare videretur. Jubet nos post duos redire dies: mox D. Crumwallum adimus; Eliottus illi in manus dedit tuum ad se librum una cum literis; perbenigne accepit, ac literas perlegit, quamvis esset fluctibus negotiorum obrutus: is illa nocte petebat curiam, nescio quid negotii habens cum rege, cui haud dubie ostendit librum, quem eo die acceperat. Hoc ubi rescivit Cantuariensis, illico mittit regi suum librum, cum nos adesse non possemus; sed gratum donum fuisse regi ex hoc colligimus, quod rex adstantibus dixerit se velle ut in Anglicum sermonem verteretur. Pollicitus erat Cantuariensis se hisce nundinis te certiorem facturum de hisce omnibus. Ceterum ante quinque dies quam eram discessurus illum adii: peto numquid vellet per me ad vos; respondet epistolam tuam praesentem non habere; reliquerat enim eam apud aedes suas, a Londino, ubi nunc agit, quinquaginta milliaribus Britannicis distantes. Proximis nundinis ab omnibus exspectabis literas. De D. Cromwallo, de Matreface, ac Polscedis, arbitror nostrum Eliotum suis literis ad te mentionem fecisse: certe Latimerus episcopus a nobis bis aut ter est sciscitatus, num velimus has partes repetere; se enim libentissime rescripturum: nil, mihi crede, in vita illi contigit gratius, quam id quod ipse miseris. Ego tum temporis nil certi poteram polliceri: verum an tibi rescripserit, certe nescio; is enim, cum ex Anglia solverem, plusquam ducentis milliaribus a Londino aberat unde solvimus. D. Edvardus Wottonus librum tuum laetissimo animo accepit, atque in eo diligenter versatur; jussitque ut quando ipse scribere non possit, tibi significarem se totum tuum esse, si qua in re tibi gratificari possit. Religio apud nos pulchre procedit. Regis jussu missi sunt in omnes partes Angliae qui sincere concionentur. De Walsingamica virgine ac aliis idolis comminutis puto te jamdudum audivisse. Aestuans ille purgatorii ignis apud nos nunc extinguitur: de missa privata magna concertatio; agunt enim adhuc Londini legati ducis Saxoniae ac landgraviae Hessiae, qui in Lambeth palatio Cantuariensis quotidie fere intersunt disputationibus religionem attingentibus. Pollicentur nobis optima, nec possumus nobis non optima quaeque sperare. Cetera ex D. Joanne Butlero cognosces: ignosces quod nunc plura non scripserim. Misi tibi pannum Britannicum, unde fiant tibi duo paria tibialium, alterum ex albo, alterum ex nigro: item 6 paria chirothecarum Oxoniensium; D. Joanni Butlero dabis unum par, uxori, matri, fratri, ac ejus uxori, tibi, singulis par unum. Utinam licuisset in majoribus gratificari. Haec interim scio boni consules. Salutabis meo nomine quaeso uxorem, matrem, liberos, fratrem, D. Joannem, breviter totam familiam, quam officiosissime. Recipies etiam a Froschovero monetam Romanam quam Michael Drumaeus mihi dono dedit, qui tibi etiam nunc scripsit. Utinam velis proximis nundinis illi rescribere, ac unas literas D. Ricardo Traceo, patri nostri Treherni, mittere; is enim tibi plurimum favet: poteris nostro Treherno, ut spero, hac re prodesse. En mittimus tibi libellulos sex, nos quod velim sic tuis libris dono missis respondere, sed ut interim aliquo munusculo me tui memorem esse testarer. Vale feliciter. Frankfordiae, 17 die Septembris. Tuus totus, NICOLAUS PARTRIGIUS Utinam aliquis mihi exscriberet quae in D. Joannem concionatus es: ego bene ac fideliter illi munerarem. Stanneas patinas puto solere in Anglia expoliri creta Flandrica. Insigniter tum docto tum pio viro D. Henrico Bullingero, praeceptori suo colendissimo.
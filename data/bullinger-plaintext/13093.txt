Es hatt Melchior Schlosser, Stattbott zuͦ Zürich, zaiger diß, den hochgebornen Fürsten und hern, hern Georgen, graven zu Wirtemberg und zu Muͦmpelgart, etc., uf den 16. octobris diß lauffenden 47ten jars der mynder zaal, gantz spath, zwen brief (namlich einen von der statt Lindow und den andern von Hansen Voglern dem juͤngern), fuͤrderungbrief mitzuͦtailen, etc., zu Basel uberantwort. Ist mit denselben fürbittlichen gschrifften deß andern und negsten tags darnach umb die drey uhr nachmittag wider abgefertigt worden. Und dwyll die bemelten zway schryben, er hieher gebracht, hochgedachten mynen gnedigen hern, etc., gar nit berüren, ist ime sein bottenlon, dass er dan ungestümelich und mit ungepürlichen worthen gefordert, alhie nit entricht worden (wiewol er syn gnaden vorn heuptern alhie desselbenn verclagt), aber ime der beschaidt worden: Er möcht wol ein irrigen kopf haben; hab sich unbillich beklagt; soll die antwort von synen gnaden nemmen, sampt einer bekanthnus von dero gnaden cantzley, daß ime sein bottenlon noch ußstehe, und hinziehen! Datum Basel, den 17. octobris anno, etc., 47. Stier S.
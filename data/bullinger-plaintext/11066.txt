Gratiam et pacem a domino per Iesum Christum, servatorem nostrum. Amen. Constitueram certo iam quasi per annum, amice incomparabilis atque in domino venerande frater Bullingere, te invisere atque ad satietatem usque in domino tecum commentari, sicque pristinam amicitiam mutuis colloquiis a situ oblivionis vindicare atque resarcire. Et quia statueram coram me tibi totum olim exponere, factum est, ut litteris hactenus tecum nichil egerim. Rara praeterea est tabellarii occasio, obstant michi commisse ecclesiae multa adeoque et varia negotia. Sed quia nec adhuc michi integrum esse potest, ut capto consilio ipso respondeam facto, beneficiorum tuorum michi collatorum magnitudine victus cogor te saltem literis meis mearum rerum certiorem facere. De ecclesię meae statu res se, pro condicione praesentis temporis, bene habent. Concordię subscripsimus ego et symmistae nullius hominis favore, sed veritatis amore ducti, cum aperte videamus d[octorem] Lutherum, quod substantiam rei attinet, presentiam corporis et sanguinis Christi eiusque exhibitionem, suo modo scilicet, a nostra sententia non alienum esse, quam certe vel pie memorie Zwinglium vel eiusdem recordationis Io[annem] Oecolampadium nunquam negasse videmus. Cum igitur non sine magna ecclesiarum iactura super modo presentie huius digladiatum est, in substantia rei vero conventum, nedum non gravati, immo coacti sumus, huic in domino inceptę concordie eciam in ecclesia Memingensi locum dare. Ad quam concordiam non ignoro charitatem tuam ratificandam omnem te lapidem movisse. Quod vero apud quosdam nichildum effeceris, illorum dexteritas, non tua christiana diligentia culpatur. Sed perge, mi charissime frater, te semper nobis quoque illum exhibere, quemadmodum te communibus fratribus Basilee in domino congregatis olim exhibueras. Maioris sit nobis ecclesia sanguine Christi parta, quam ut sic ineluctabili contentione illam labefactare patiamur. Ego per deum videre non possum, quo pacto ingenium eucharistie, adeoque et fides in promissiones dei, periclitari possit. Si integra mente huic conceptę concordie adstipulaverimus, moriendum michi consultius esse videtur, quam tantopere ecclesiam Christi in eo uno turbare, in quo citra iacturam solide veritatis in unum condescendere possumus. Satis inposturarum alias indies Satan excogitat, quo dilectione vere conpacta dissiliat, in domino plantata evellet. Faxit tandem dominus, ut totus mundus agnoscat Christum esse omnia in omnibus, ab eo uno omnia pendere, atque idem Christus suo spiritu evellat poenitus omnia scandala, ut ipsius nomen veneretur in universo orbe etc. Ceterum quod corporis mei conditionem spectat, utcunque valeo. Uxor uterum gestat. Liberi sani sunt. Bene convenit inter senatum et me. In temporalibus nichil desidero, dum vite necessaria specto. Dum hec scribo, Isne sum cum charissimo nostro fratre Butzero. Et quamquam hoc itinere voluerim te invisere, tamen iussit me corporis valetudo et negotiorum plaustra Memingam reverti. Sint igitur hę litere velut initia resarciendę (si quid ruinam minabatur) amicitie. In posterum frequentius adero, si videro, quod lapsum est mea culpa apud te, his meis restauratum esse literis. Vale, inconparabilis amice, et me solito amore prosequere. Scis, mi Bullingere, que sit charitatis ratio, errata nimirum equo animo ferre, semper meliora sperare, saltem in fratre. Uxor mea tuam una cum matre tua et liberis plurimum salvere iubet. Vale iterum in domino, et dominus faxit, ut he mee litere calamum tibi in manus dent, ut videam, ipso autographo tuo ad me, pristinam amicitiam tuam nondum plane (idque mea culpa) expunctam. Datum Ißne, 19. iulii anno 1537. Tuus Gervasius Scolasticus. Salve, mi Bullingere, in domino nostro Iesu Christo. Utcunque meus labor, meae molitiones pro concordia ecclesiarum isthic a quibusdam accipiantur et isthinc in multas ecclesias traducantur, vos tamen omnes in domino colo et Christum indies potentius regnare in vobis opto. Gratia Christo in reliqua Germania tota ista nostra concordia pulchre vires accipit, et sic tamen, ut perpaucos audiam, qui in nos sint iniquiores. Dabit dominus, ut et vestrae ecclesiae agnoscant nos in hac caussa egisse, quae ipsa poscebat in Christum pietas. Bene vale. Totum regnum Danorum et regnum Nordvegorum abolitis episcopis omnibus nobis accesserunt. Abiit illo Pomeranus ecclesias instituturus. Saluta Pellicanum nostrum et quibuscunque mea salutatio grata fuerit. In caussa nostra cum Bernatibus obsecro iuva partes veritatis. Magnę eruditionis et pietatis viro, domino Heynricho Bullingero, Tigurinę ecclesię antistiti vigilantissimo, domino et fratri in Christo charissimo.
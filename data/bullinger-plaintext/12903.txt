S. D. Pro diligentia tua gratiam habeo maximam. Quod parum successit, quod tentabas, non doleo; imo etiam iuvat novisse voluntates hominum, ne quid imprudentius peccetur, cum ingruat maior necessitas. Tuam ego voluntatem ac promptitudinem maioris facio, quam si a magistratu vestro impetrassem aut mihi aut Bernardino amplissimam habitationem. Nihil aliud praeter amorem parem et promptitudinem pro tuis officiis promittere aut reponere possum. Hanc integritatem invenies tibi apud me semper paratissimam. Epistolas tuas dedi ante dies duodecim diligenter colligatas d. Myconio, qui mihi nunciavit eas ad te iam esse transmissas; cupio scire fideliter esse redditas. Si quid novi acceperis, tuis literis nos admonebis. Accepi heri ex Antverpia venisse quatuor naves ex India onustas auro imperatori eumque, sibi ut in Germaniam ingens vis pecuniarum transmittatur, Antverpiae curare. Magna omnino molitor. Sed deus reprimet impios conatus, qui est potentior omni auro et potentia humana. Bene vale cum domino Pellicano et domino Bibliandro et tota tua familia. Basileae, 21. martii 1547. Tuus Franciscus Dryander. Clarissimo viro domino Henrico Bullingero. Tiguri.
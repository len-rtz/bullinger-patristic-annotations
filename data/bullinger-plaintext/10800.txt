S. Sicut nuper scripsi, pharmacopola existimatione publica primus me verbis nimium protelavit, tandem negavit hoc tempore sibi commodum, ut aliquem docendum admittat. Accessimus alterum, qui Bucero et mihi charus. Hic mox ait se respondisse aliis idem de eodem iuvene ab ipso ambientibus nunc habere unum usque ad decembrem, opinor, nec esse ex re iuvenum, ut duo in eadem officina convivant. Tertium tandem appellavimus, qui se cupidum obtulit, pro impensis primum 24 aureos petiit, remisit nec minus tamen contendebat quam 20 numerandos pro convictu et adolescente docendo, sed subdubitanter, adeoque visum est mihi 18 aureos vestrates animum eius explere. Nihil conclusimus, neque enim oportuit, donec sciremus, quidnam parenti illius placeat. Itaque idem iam repeto, ne priores forte interciderint. Concordie memores instantissime erimus. Vale. 10. martii anno 1536. Leonem salvere plurimum iubeo Buceri atque meo nomine. V. Capito tuus. Ornatissimo viro domino Henrico Bullingero, Tigurinae ecclesiae pastori, sibi in domino observando. ZÃ¼rich.
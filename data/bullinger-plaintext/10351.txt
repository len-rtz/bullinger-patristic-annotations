Frid und gnad von gott unsrem fater und sinem sun, unser erlöser, sig mit ueich. Lieber her und bruͦder, ich lan ueich wuisen, das ich vernim, das etlich luit sich lieben gegen einer fromen stat von Zuirych, die nit unsers gloubens sind, sunder wo sy könden und möchten in usruiten, das wurden sy tuͦn. Wen sy könden mit einer fromen stat von Zuirych uiberkon, so möchten sy dester bas mit einer fromen stat von Bernn oder andren kristelichen luiten kriegen; den es land sich etlich luit mercken, vernim ich in landmerswis, der nuyw keczrisch gloub muies usgruitet werden, als sy in nemen, und der alt bebstyst gloub ufgricht werden. Darumm erman ich ueych, lieber hirt und bruͦder in Kristo, das ir wölend wachen, das der bös fyen das nit zuͦwegen bringe, das ein stat von Zuirych und ein stat von Bern nit uneys werdin. Och lan ich ueich wuisen, das es in einer stat und landschaft Bern wol stat. Ich binn in guͦter hofnig: wil uns neywer umm des gloubens wilen bekriegen, es werd uns, die dem götlichen wortt hold sind, wol gan. Got werd uns nit vyerlasen. Land uns nit erschrecken. Got spricht: wer beladen sy, der kom zuͦ mir, ich wil im syn burdy liecht machen. Damit sind got befolen. Got wöl uns den rechten glouben meren. Geben uf dem 27. tag jener im 34. jar. Ich het ueich gern min namen geschriben; es ist aber nit von nöten. Ist newes guͦtz us diser geschrift ze lernen, so duiends und behalten es in geheimd; darumm byten ich ueich umm gotes wylen. Amen. Dem ersamen h. Heinrich Bulingen, bredykant zuͦ Zuirych, in sin hand.
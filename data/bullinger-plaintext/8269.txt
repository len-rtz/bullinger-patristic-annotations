S[alutem] d[ico]. Deo gratias ago maximas et pro pacificatione principis reipublicae Genevensis. Nam ut capita pacificationis singula videntur non tantum tolerabilia meo iuditio, sed et bona, ita temporis in 23. usque annum protracti prudens constitutio longe utilissima est, idque plurimas ob causas, quas prudentes vident omnes. Atque hoc nomine videtur illa respublica vestrae, quae rem satis ancipitem in hunc portum satis tutum deduxit, debere plurimum, si modo sapit. Dominum oro, ut pacificationi huic benedicat et ad finem sanctissimum et optimum perducat. Sed et foedus percussum cum principe mihi minime improbatur, quod conditiones eius non videantur cum verbo dei pugnare, sed et utcunque prodesse ecclesiae. Melius enim eas habituras spero, quae nuper ab amplissimo nostro/vestro[?] magistratu principi sunt redditae. Quid, quod auxilium istud principis vestris debitum absterrere videtur eos, qui tantum civilia haec spectant, a quibus etiam plus est periculi quam ab illis, qui deum norunt et non tantum secundum carnem iudicant? Habet certe deus rationes varias suos conservandi in pace. Interim vero, dum trahitur tempus, colliquescunt etiam animi et mutantur. Recte vulgo dicitur: "Rom ward nit eins tags gebuwen." Neque vero ecclesia per orbem paucos intra annos et crevit et pacem est consecuta. Conatus illorum, qui pacem vel turbare vel prorsus evertere voluerunt, modis omnibus displicet. Verissimum enim illud servatoris esse credo: "Beati pacifici, quoniam filii dei vocabuntur." So hat das heimlich hinderlistig pratitzieren nie nüt guͦts gebracht. Heydelberga scribit ad me d. Dathenus, aulicus concionator, et tantum non irascitur mihi, quod non improbarim theses Erasti, quas ait viam ad atheismum aperire etc. Respondebo illi. Ac specimen hoc splendidum esse reor futurarum actionum. Quisquis hos homines non adoraverit et excommunicationem eorum ad coelum extulerit, atheos et impius eis erit, utcunque praeclara fide et vita innoxia et sancta praeluceat.
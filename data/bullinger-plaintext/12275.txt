S. in domino. Tabellio Vittenbergensis iis diebus apud nos fuit, Oporino librum a Rivio adferens, quem diligenter de omnibus rebus, quę Witebergę aguntur, interrogavi. Nihil omnino de responsione Lutheri contra libellum vestrum potui ab illo venari, et credo Lutherum nihil scripsisse nec etiam velle scribere. Sed hoc dixit: Libellus Tigurinorum in tota nostra ditione prohibitus. Mulcta est amissio omnium bonorum. Multi cupiunt legere, sed non prostat. Idem fecit Moritius dux in sua ditione. Lutherani timent veritatis splendorem. Formidant nescio quid. Dixit praeterea Lutherum pulverem excussisse e calciamentis suis et ecclesiam Witenbergensem reliquisse, eo quod poenitentiam nullam facere velint. Vitia enim apud illos inundant, et nescio quid contentionis sit inter Lutherum et d. Hieronymum Schirpffium, qui omnino papisticus est et sanctorum festa adhuc celebrat in suis aedibus cum tota familia. Subsecutus est Pomeranus, et multi alii sequuntur Lutherum, non ut illi adhęreant, sed ut persuadeant, quo revertatur ac omnino de illis non desperet. Agit apud episcopum Meresburgensem. Hoc exemplo ostendere vult se verum esse apostolum Christi et illius vestigia sequi conatur. Myconius pristinę sanitati iterum restitutus. In comitiis Wormatiensibus Norembergenses et Augustani contentionem de mercimoniis habuere coram caesare acerbissimam, et caesarem suis dissidiis fere enecarunt; sic etiam didicit mercatorum imposturas. De concordia inter ecclesiasticos componenda fere nihil est actum. Dominus nostri misereatur! Corruptibilia quęrimus et aeterna interim amittimus! Noremberge aiunt Germanicam missam prorsus esse abolitam; quod tamen vix credo, licet mercator quidam apud nos constanter affirmarit. Quod autem senatus vester epulum exhibuerit civibus, vehementer laudo; coalescunt sic animi et alacriores redduntur ad quęvis obeunda. Megandri mors Sulceranis grata erit, licet vobis tristissima sit. Studiosum illum, qui literas attulit, non vidi. In agro enim nostro tum temporis eram apud fratrem diutino morbo laborantem, et reversus nusquam apparuit homo iste, quem, si domi fuissem, doctis, quibus cum mihi est familiaritas, commendassem. Liberalem praeterea animum tuum erga Gastium si superare non possum, tamen annitar, quantum licet, ne ingratus inveniar erga beneficia exhibita. Mirum autem, quod tomus tertius imperfectus sit exhibitus studi[o]sis. Hoc praeterire non possum: Quidam Tigurinorum ecclesiae nostrę ministro[s] accusant, quasi perpetuo excipiantur a Gallico legato convivio. Dicam, quod res est: Nullus ex ministris unquam illum allocutus est; taceo, quod convivio exce[p]tus sit. Lepusculus se intrusit semel; nescio, an paupertas in causa fuit an quicquam aliud. Nihil mihi rei est cum illis hominibus, etsi, quum exul apud nos hęreret, saepius hospes illius fuerit. Bene novi mores civium n[o]strorum, qui nihil aliud cuperent et a diis efflagitarent quam nostram conversationem cum Gallicis, etc. Vale in domino diu salvus cum optimis viris Theodoro, Pellicano, Frisio et Gvalthero. Basileę, 27. 15[45]. Tuus Gastius ex animo. Dem eerwürdigen und wolgelerten herren meyster Heinrych Bullinger, pfarher zuͦ Zurich, mynem lieben herren und frundt. Zürich.
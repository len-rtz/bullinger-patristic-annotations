Minen gantzen gneygten, gütten willen alzit zuͦvor. Lieber Meister Heinnrich, es ist ein gemeind von Raffs vor mir erschinen und sich des klag[t], wie Johans Guntprecht, ir predicant, yettlich unmessig hendel gewurcht, und namlich in jarsfrist ist er ein fart gen Schaffhussen gangen, und do er dahin komen ist, hat er sich so vol getruncken, do er heym ganngen, ist er underwegen am weg darnyder gelegen und allas wider oben von im geloffen, darum ich in dan vonn miner heren wegen umm 5 lib. gestrafft hab. Zu anderen so hat ein gemeind von Wil yecz nechst vergangen winters holcz an miner heren bü zu Eglisow holcz gefurt. Und do sy widerumm heym gegangen sigend, do hat er einen thottnen fogel inn weg gefunden und zü sinen gesellen geret: «Mit dem fogel wil ich etwas abendur bruchen.» Und do sy heym komen sind, habend sy mit einander ze nacht gessen, und do es im end zmall komen ist, hat er den thottnen fogel uß dem büssen gezogen und einer mit im habend mit einem gewettet, wan derselbig den rowen thottnen fogel mit den federen also gancz innygessen möge und den nit wider von im gebe, so wellends inen allen das mal bezallen. Gebe er aber den wider von im, so musy er inen das mal bezallen. Also hat derselbig den fogel gessen und behalten. Do hat der Johans und sin gesel innen das mal müssen bezallen und 11 baczen darfur geben, darumm ich in yecz uf dem jargericht ouch furnemen wirtt. Darzü so ist er ein weber worden und brücht sin handwercht streng, küfft ouch gütter neben inn, daruber er mer flis hat dan uber das studieren, dar ab sölichem handel und unwessen ein kilch zu Raffs sich mer verergeret dan von siner ler nücz und frucht empfahy. Das wil ich uch gütter meingung zügeschryben haben und uch hiebin gebetten, das ir wellend das best hier inn handtlen, als ich uch vertrüw. Wo ich sölichs umm uch konde beschuldigen, wil ich alzit gütwillig erfunden werden. Datumm uf zinstagt nach dem meytag anno im 34. jar. Johans Kambly, obervogt zu Eglysow. Dem erwirdigen, wolgelertten herenn Meister Heinrichen Bullinger, predicant zu Zurich, minem besunders gunstigenn herrenn.
S. P. Camillo Renato docte respondisti, Bullingere ornatissime, Borrhao etiam libere. Nec enim est ignota huius mira ac propemodum immodica novitatis affectatio, ut omnino sequi non iudicium, sed ingenium videatur, dum legit in Gaspare, quod admiratur. Legi Commentarios eius dudum in Ecclesiasten Solomonis, et animadverti, ni fallor, quam supine arceat a suis vel mediocriter eruditum et studiosum pietatis lectorem, doctos autem vix admittat in archivum illud suum, obscuritate et subtilitate tortuosum et ab amabili illa et omnibus gratiosa facilitate docendi alienum. Recte facis igitur, quod hominem alioquin doctissimum deterres ab ingenio et ad iudicium cohortaris. Hoc enim ipsum, si nihil aliud, profecto munus illud proferendae pietatis, cui praefectus est, expostulat. Sed de his satis. - Abbates mox dabo et pudet, eo me detrudi negotiis, ut, quod sancte promisi, suo die praestare nequiverim. Placet autem prudentia mihi tua, qui iudicium suspendis, donec de toto liceat iudicare, quanquam vel ab unguibus aestimatur leo. Spero autem plus te probaturum abbatum tractationem, quam placere queat crambe illa mea locorum prope communium, quam tamen haud indignam esse popularium hominum Germanorum cognitione iudicabam. In abbatibus me contineo supra modum, ne quid affectibus indulsisse queam incusari. Nudos vero catalogos non probo, tum quod infructuosi existant, tum etiam quod speciem praeferant ostentationis, ceu digna sint inauspicata illa monstra memoria posteritatis; porro ubi temporum additur historia, facile intelligitur, cur et quibus de causis nominari meruerint. Nec grata modo, sed utilis etiam lectio erit de opulentis coenobiis, quae mammona pellicente maiorum institutum deseruerunt et saeculum sunt secuta. Magnam vero partem domesticae historiae Durgauicae meus labor dabit nec indignas cognitu actiones continebit. Sed tuum iudicium sequemur. - Hessi victoria mirifice omnes pios exhilaravit. Spes est quiete victurum Coloniensem et Moguntinensem sedem aequanimiorem praesulem sortituram quam unquam alias, sed et accessionem futuram celeberrimam horum hominum, quos etiamnum captivos tenet infirmitas. Antronii certe, ut trepident nonnihil, certas et iustas quidem haben(t) causas. Sunt enim, qui et Bavariae ducem nostrum fore sibi certo polliceantur. Unum nos metuimus, ne remissius aequo cum incendiario illo agant principum consilia. Orbatio luminum vetus et honorifica quidem poena est perditorum principum Germaniae; quam nisi et huic iustitia inflixerit, nunquam quies erit a malis et facinorosis. Vale et rescribe itidem; praescribe etiam et subscribe, mi Bullingere, naviter et meo nomine memorabile collegium saluta. S. Galli, postridie Kalendas Novembres, anno MDXLV. Tuus ex animo Ioachimus Vadianus. Commenda nos consulibus. Domino Henricho Bullingero, selectissimo amico, domino honorando.
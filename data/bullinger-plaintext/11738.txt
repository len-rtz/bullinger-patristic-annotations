S. Plane sic habet, ut scribis, mi venerande et dulcissime Bullingere: Non possum non maximopere gratulari Zviccio nostro cęterisque fratribus, quos mature hinc transfert dominus, suam sortem, quam ipse quoque singulis vitę momentis inenarrabilibus gemitibus desidero, quum videam humana omnia ad deploratum interitum inclinare. Nihil est usquam, unde vel tantillum spei concipere possis fore, ut christiani adeoque totius orbis res melius sint habiturę. Fortiter igitur avolemus sequuturi, qua optimi illi et charissimi fratres nostri praecesserunt, quamquam hic etiam habemus pientissimos homines, quorum consuetudine molestissima ista vitę tędia levemus. Neque enim quisquam cum Helia conquęri potest solum se, qui dominum quaerat, derelictum, quum tot passim sint, in quibus domini spiritus haud obscure se exerat, tametsi horum etiam numerus quotidie deplorandum in modum magis atque magis minuatur, ut pius quisque non sine caussa metuat, ne extremus ipse extrema vestigia in mundo istoc plusquam pessimo positurus siet. In Ieremia legendo hoc facis, mi frater, quod ipse quoque soleo, qui nostris quoque meliora quam ille suis polliceri haudquaquam ausim omnibus quotidie in peius concidentibus. Interim tamen, quod recte mones, tam non despero, ut, si non annos aliquot, tamen vel horas pauculas visurum me sperem specimen quoddam recte christianissimeque constitutę reipublicae quantumvis mox rursum periturę, atque hic animos mihi addunt non parum multi boni fratres et sorores, qui velut murum irę se divinę opponent, quorum beneficio pacem nos tantisper habituros confiderim, dum ipsi quoque ad patres colligamur, quamquam cupio posteritatem quoque, si qua futura est, quam optime habere. Sed tollenda manus. Tu nos servatori Iesu Christo vide ut perpetuo ac christiane commendes salutaturus omnes, qui istic sunt, venerandos atque charissimos fratres Pellicanum, Theodorum, Megandrum, Fabricium, in primis vero totam tuam domum cum incomparabili viro consule vestro Röstio, filio et nuru. Con[radus] Z[viccius] et germanus meus frater cum uxore quam possunt officiose et amanter te salvere iubent. Nunc paucis ad te scribam, quę aliorum ad me datis literis diebus hisce proximis accepi idque hoc libentius, quod videam me tibi hoc nomine si ullo alio gratificari non vulgariter posse; ego vero nihil aliud malim quam meum erga te summum amorem qualiquali argumento tibi non ingrato testari. Tu dominum mihi retributorem pro mea fide, diligentia, charitate et beneficentia, quę plane nihil sunt, optas, ego tibi vicissim dominum ipsum, quoniam extra illum omnino nihil est, unde paria tecum facere me posse sperem. Bene vale. 21. novembris anno 1542. Tuus Ambros. Blaurerus. Wägman tribunus per puellum quendam literas tuas reddendas mihi curavit; quem compellare omnino cupiebam, verum abierat iam ille. Clarissimo viro d. Heinri[cho] Bullingero, venerando [lon]geque charissimo fratri. Tiguri.
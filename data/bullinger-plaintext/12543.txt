Gnad und frid, etc. Uff frytag vergangen 9. iulii ist zuͦ mir in min huß kummen ein junger gesell. Hat mir von Augspurg brieff a Hallero gebracht, deren datum stuͦnd 1. junii. Dorumb vragt ich, wie das zuͦgienge. Antwort er: „Da bin ich uff der straaß gelaͤgen miner geschaͤfften halb, und ouch jetzund ettlich tag zuͦ Rapperschwyl, dannen ich pürtig bin. Hab ein lange zyt zuͦ Augspurg gedient. Bin jetzund by Sigmunden von Blaͤuingen, houptman der statt Augspurg“, etc. Sagt mir allerley vom Hallero, Zollnero und Laeto, das ich imm truwt. Zeigt aber, er haͤtte wenig zerung. Des verlegt ich inn biß sampstag vergangen zuͦ mittentag. Do gab ich imm, diewyl er anzeigt, das er angaͤndts wider gen Augspurg woͤlt, brieff an üch und an Hallerum. Ich hab woͤllen ein eignen botten damitt schicken. Alls er aber sagt, er were fertig und so guͦte zeychen gab, truwt ich imm. Demnach er aber hinwaͤg zogen, vernimm ich hütt, das er wider sye uff Rapperschwyl; vilicht wil er dannen uff Constantz. Doch bin ich in angst und sorgen. Weiß nitt, was ich gedencken sol, ob er vilicht untrüw. Und so das, und ir von imm kein brieff empfangen, so stat mir die sach seltzam und hert, dann ich üch und Hallero vast vertruwcklich geschriben. Ist es üch dann worden, bitt ich früntlich, mich bald zuͦ berichten, das ich uß der angst und anfaͤchtung kumm. Üch hab ich 3 schriben zamen gethan: das ein die verzeichnung des keyserischen hoͤrs, uns heruß von Meyland durch unsern botten uff der jarraͤchnung zuͦ Lowerts zuͦgesandt; das ander, wie die 9 ort zuͦ Baden gehandlet und üch zuͦgeschriben und üch die knaͤcht abgeschlagen, etc., wie ir dorumb nut gaͤben soͤllind, dann es der pensioͤner prattick, und vil, das mir uffgeruppfft wurde; das tritte schryben, was sich min herren raͤdt und burger darüber erkendt habind. Sol das alles in untrüwe haͤnd kummen, wirt vil unradts gepaͤren. Doch setzen ich es gott heym. Wil es miner person halb wol verantworten, wann nun kein wyter unwill daruß ander lüten entstuͤnde. Jetzund antwort ich üch uff die brieff, die ich von üch gestern durch Curionem und hütt von Heinrychen Stapfern empfangen hab, des einen datum 7. iulii, des andern 9. iulii. So sich der pfaltzgraff begaͤben zum underhandler, wirt h[ertzog] Wilhelm von Peyern zuͦ imm stan, und besorg ein fule rychtung, das dem antichristo vil luffts gelassen, da aber vil billicher, so gott jetzund gnad geb, das man mitt dem zug uff Trient und Rom zuͦzuͤge und das wurmnest einfart uußnaͤme. Doch wirt uns filicht gott ettwas anders saͤhen lassen uns zur bewaͤrung. Sin will beschaͤch alle zyt! Navis ist alls schuldig alls Granwaͤlla und sind beid boͤß luren und bluͦtige buͦben, die gott straaffen wirt. Es ist uns leyd, das die sach also geradten ist, das ir jung und unerfaren houptlüt angenommen, darzuͦ anfangs alles, das kummen, ouch junge knaben, besoͤldet habend. Das liederlich volck loufft alles vor dannen. Unser volck, raͤcht hüpsch dappffer knaͤcht, sind erst hernach kummen. Die sind zuͦ spaat kummen und habend wider heim muͤssen. Und were aber üch 1000 soͤlicher gestandner lüt waͤger xin dann jhaͤner 3000. Doch ist das hertz von gott, und die sterck und wyßheit wirt vom herren gaͤben. Der woͤlle sy stercken und inen verlyhen, das sy mannlich syend und fürsichtig, dann an die Italier und Hispanier wirt es sin bedoͤrffen. Die sind gschwind und sorgsam, werdent aber trachten, wie sy die unsern by nacht und unversaͤhen überfallend. Der von Müß kan die kunst. Dorumb habe man sorg. Ir habend sunst mee dann lüten gnuͦg, wil faal und glück darby sin. Wo nitt, nun ze vil. Lassend mich wüssen, wohin sy von Kempten hinziehend. Die Nuͤrenberger habend ein sidnen praedicanten und ein krämerisch euangelion. Gott verlich inen ouch gnad, dann ich hab inen nie nuͤt vertruwt dappffers. Sy werdent sich aber hernach (sol es geradten) sich also ynschicken und ynflicken, das sy die fürnempsten werdent. Weltzet es uns, meinend sy, ungeschlagen uß dem durnier zuͦ kummen. O Anania und Saphira, wie habend ir so ein schoͤne kunst hinder üch gelassen! Die hispanischen pratticken sind mir nitt nüw. Acht wol, er handle nitt nun zwüschen hertzog Ulrychen und den stetten also, sunder ouch under den stetten. Ich hab es üch vor geschriben, wie er Italiam überkummen. Er ist keinem volck finder dann uns eydgnossen. Gipt doch so guͦte wort, alls ob er unser bester fründ sye! Ad tempus, biß er baas mag, etc.! Dorumb huͤtend und bittend gott sunderlich, das er uns vor verraͤtery behuͤt. Gott verlyhe üwerm vetteren, minem lieben herren, das er sin kunst wol und zuͦ raͤchter zyt gebrucht, oder aber die mitt imm selbs under den haͤrd trage, dann sunst ellendts und boͤser künsten gnuͦg sind. Aber in der zyt der nodt, was er kan, suͦche er herfür. Und gruͤssend inn und uwern bruͦder seer früntlich. Mitt den Urnern hat es ein meynung, doch so es üch nodt wurde sin, muͤstend ir ein anderen platz, da man sich versamlete, bestimen. Muͤste doch nitt Constantz sin. Und wenn ir mee knaͤchten bedoͤrffend, luͦgend nun vorin umb redlich houptlüt, und das man nitt jederman annemm! Das der landtgraff hinuff zücht, gefallt mir. Habind nun die andern daniden guͦt sorg und luͦgind dem keyser zuͦ sinem Braband. Lieber, lassend mich wüssen, wo der lantgraff jetzund, wo hertzog Ulrych und wie es zuͦ Augspurg gange. Das sich die eydgnossen so weidlich haltend, froͤwt mich. Gott gaͤb inen, das sy an houpt und veldstryten ouch also thuͤgind und stercke von gott habind! Sagend mir minem günstigen herren C[onraten] Z[wicken], ich wüsse wol sine dück und fatzen. Wil trachten, wie ich inn bezale. Mitt dem abmanen weiß ich noch nitt, wie es stadt. Min herren raͤdt und burger habend verganges sampstags sich erckent, nitt abzemanen, und iren botten geschriben, daran ze sin, das die eydgnossen des abmanens still standint. Das hab ich üch alles der laͤnge nach geschriben in dem brieff, by Sigmunds von Bleuingen diener gesandt, und darby bericht, wie und worumb min herren den louff der knaͤchten abgestellt. Trüw, er sye üch worden. Üwere botten, Wirtemberg, Straßburg, Constantz, sind zuͦ Baden verhoͤrt uff sampstag vergangen. Weiß aber noch nitt, was die antwort. Diser zyt hab ich nitt wyters ze schryben, dann das ich üch fründlich pitt, mir vil ze schryben und mich alle zyt eigentlich ze berichten, insonders so ettwas thatlichs beschaͤch, des ir guͦten grund haͤttind. Machind uwere kuntschafft mitt dem stattschriber, so er von üwer herren waͤgen hinyn schryben wil, das er des üch berichte. Ir wüssend und koͤnnend imm wol thuͦn. Gott mitt üch. Datum Zürych, 12. iulii zuͦ 9 urn vor mittag anno 1546. H. Bullinger. Lieber, koͤnnend ir radten und haͤlffen, das die eydgnossen iren eignen huffen habind und all by einanderen syend under üwer einem, dem obristen houptman, so thuͦnts und sind dran. Und das nitt nun sy, sunder das gantz hör ein ordinantz und christliche zucht habe, etc. Ir wüssend wol, was das bringt. Dem hoch und wolgelerten h. Ambrosio Blaureren, zuͦ Constantz predicanten, sinem fürgeliepten herren und bruͦder.
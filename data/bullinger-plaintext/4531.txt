Artickel wider ein bischoff ze Cur. Erstlich das der artickelbrief, so zuͦ Ylantz von gmeinen Dryen Pündten gmeindten und oberen uffgericht, wie dieselbig von wort zuͦ wort lutet, insonnders der weltlichen oberkeit unnd des bischoffs amptlüt halb in allen krefften unnd articklen blibenn, das ouch alle artickel unnd abscheid, so dem ersten artickelbrief zuͦgegenn uffgesetzt unnd geben weren, söllend todt, ab unnd crafftlos sin; dann dieselbenn one der gmeindt wysen unnd willen uffgesetzt unnd geordnett sind. Zum anndren, wie menngklich weist, alls er vonn erstenn zuͦ unnd hinder das gstifft kommenn, was grossen guͦts er zuͦ Rom verthon, uß wes guͦt ers genommen unnd gebrucht hab, ist wol zuͦ gedenncken uß deß gmeinen Gotshus güter unnd hab. Zuͦdem nun ougenschinlich er den armen das almuͦsen abgstrickt, von dero wegen das gröser theil des gstiffts gestifftet ist, derhalb die armen sinenthalben drostlos sind. Über sölichs man thäglich sicht sin eergerlich läben, unzüchtig in huͦry one alle gotsforcht, ouch die unfürstlich übung in kouffmanschafft unnd wuͦcher, derhalb gross von nöten rechnung von ime inzenemen lut sines geschwornen eidts. Zum driten, wie man gsähen, das der bischoff in diser gfarlichen zitt zuͦm bischoff zuͦ Khum, welcher von wegen des bapst, des legat er ist, unser der Eidtgnossen und Pündten erbfyenndt ist von wegen des Müssers, verfügt, sich mit denselben vereinbaret unnd unnderredt, zuͦdem das er sich ouch des ußschribens der tagleistung an etlichen orten ußzuͦschriben gewidert unnd sych pardyesch gemachet. Derhalb von nöten sin insächung zuͦ thuͦn unnd die ußschribungen zuͦ ordnen an ort und end, da es gmein Gottshuslüt für guͦt annsehen. [Fabr.] Scripsit puer, sed ita ut intelligi queant. Si res ad bellum spectaret, so bin ich noch für und für der meinung, etliche böse zwärchpratickhen hiemit ze brächen: man thätte nit ein unschick, so man allen handel in ein kurtze sum zesamen faßete (doch gar kurtz und verstendtlich, das es ein einfacher ouch fassen möchte) und stalte deshalb schryben an die gemeinden in 3 Pündten; were darzuͦ guͦtt, das man den bößwilligen das mul verstopffte und menger ze helffen ester williger wäre. Und diewyl man die einfalten für und für mit dem betördt, man wölle brieff und sigel nit halten (hoc plausibile apud papistas), so müste man sy berichten, das die frag nit darumb wäre, ob man brieff und sigel sölle halten, sonder darum, ob sy gehalten sygind oder nit, und so sy nit gehalten werind, ob darumb die 5 Ort macht habind, den Glarneren die buͦß uffzelegen, das sy die predicanten uß dem landt ze thuͦn schuldig sygind; und diewyl die Glarner diß unpartyeschen richteren zuͦ erkennen geben wöllind und des rechten begärend, sölle billich dasselb inen vervolgen und nitt abgeschlagen werden. Haec non, ut vos doceam, sed quod sciam, quae nostrorum in pagis simplicitas et vicissim aliorum calliditas, ita ut prolixa non capiant, brevia, nisi expedita admodum, non assequantur. Si autem res in tuto, est tali scriptione non opus. Sed et urgendi articuli foederis; hoc multum potest apud simplices etc. Utinam autem in tuto sit; timent boni apud nos omnes hanc procrastinationem. Sed et hodie ex summo tribuno audivi, qui abbati in Pfäffers valde familiaris, qui dicit: sy werdend das recht wol ein mal nemmen, wen's nit anders syn mag. Sed postea facient, was sy guͦtt dunckt etc. Vigilate et non nimium credite, quod plures boni cupiunt et votis omnibus mecum exoptant.
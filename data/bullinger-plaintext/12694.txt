Gratia et pax a domino nostro Iesu Christo. Venit ad me in castris Engelbertus, olim meus, nunc tuus discipulus, vir doctissime. Is mihi ea de vestris ecclesiis referebat, quae me incredibili voluptate affecerunt. Dicebat enim vos singulis hebdomadibus semel atque iterum convenire, ut deo, patri nostro, per dominum Iesum Christum supplicetis, quo nobis, suo pusillo gregi, victoriam concederet nec sineret tetrum tyrannum et antichristum papam per suum dilectum filium Carolum Gandavum de nobis miseris triumphare talesque insanas voces de populo dei iactare: "Ubi nunc est deus eorum, ubi evangelium, quod subinde sonuerunt, ubi fides illa, quam solam fingunt iustificare?" Equidem malim unus mille mortes etiam crudeles perperi quam istiusmodi calamitatem ecclesiae oculis meis intueri aut tam amarulentas in deum, patrem nostrum, blasphemias audire! E contrario quoque aiebat vestros adversarios papistas suum Bel et Maozim adorare devotis animis, ut lux evangelii extinguatur et antichristianus propagetur et restitutus confirmetur. Verum illis accidit, quod propheta David vaticinatus est Ps. 108: "Oratio eius fiat in peccatum" etc. Item: "Dilexit maledictionem, et veniet ei, et noluit benedictionem, et elongabitur ab eo" etc. Antequam tamen hoc eveniat, fides nostra tanquam per ignem explorabitur. Audivimus viginti et eo amplius annos evangelium dei. Nunc tempus postulat, quo θεωρίαν in πρᾶξιν transferamus, id est, ut profectus noster manifestus fiat et nos discamus, quam procul adhuc absimus a perfectione, quam lex a nobis exigit. Dicam equidem tibi ingenue, quid sentiam: Bellum fore ex ira dei, utpote in quo deus sit utcunque et nos propter ingratitudinem et papistas propter idololatriam puduturus. Nos tamen tanquam pater filium magis castigabit seu, ut Paulus ait, iudicabit, ne cum impio mundo condemnemur; quam poena afficiet. Exercitus noster est τρικαίφαλος: primum caput est elector, alterum landgravius, tertium urbes; tu autem nosti monstrum esse, quod tot capita habeat, nec te latet illud Homeri:... Si nostri principis autoritas hoc valuisset, quod iure debebat, iam caesar in manu nostra esset cum omnibus episcopis et cardinalibus sicut dux Henricus Brunzwigensis. Verum arbitror ipsius iniquitates nondum completas; oportet eum plura peccata accumulare, quo etiam maius supplicium sustineat et potentia dei pluribus innotescat. Orate vos domi ἀδιαλείπτως, quo deus pater et nostros et manus nostras regat gubernetque, ne quid vel consultemus vel gera[mus], quod sit contra ipsius maiestatem et aedificationem ecclesiae. His vestris armis spero vos domi plus effecturos quam nos corporali gladio. Vale. Datae raptim in catris prope Giengen. Saluta omnes fratres, Pellicanum, Megandrum, Gvalterum, Ottonem et caeteros fratres. Die 28. octobris anno etc. 46. Theobaldus Thamerus, tuus totus. Haec libuit mihi ad te potissimum scribere, ne ipse tibi offensus videar, sicut audio me apud te delatum esse. Fui ante triennium acerrimus Lutheri propugnator, non possum negare, tibique et aliis paulo iniquior. Sed laus deo, nunc illud negotium melius intelligo. Si Lutheri sententia de sacramento obtineret, ut corpus Christi naturale ibi sumeretur, tum ex novo testamento fieret vetus, quia agnus dei fuit naturale et substantiale corpus et sanguis, quem abolevit Christus et ipsam veritatem, id est non signum redemptionis, sed ipsam redemptionem impertit. Sed nunc de his disputare non est locus. Si deus olim reddiderit suae ecclesiae pacem externam, volo vos invisere et tecum de [his[?]] locis familiariter conferre, quos in tuo Ioanne posui[sti]. Pietate iuxta et doctrina insigni viro d. Henrico Bullingero, sacrarum literarum in ecclesia Tigurina professori, fratri suo in domino charissimo. Zu Zurch.
Gratiam et christiani studii profectum. Tam repentinus adeoque inopinatus huius nostri tabellionis fuit abitus, Bullingere eruditissime simul et integerrime, ut nec vel calamum adparare, tantum abest ut tibi pro exhibito beneficio tum et responsione humanissima gratias agere ac, ut dignum esset, ad hanc respondere licuerit. At alibi conabor, si dominus faverit. Interim hanc inconditam cartulam pro mei memoria et beneficii recognitione habe. Ea quae Chuͦnradus Pellicanus bibliis adiecit, quae scilicet aliis apocripha censentur, age ut per hunc accipiam. Tum et tua, que inestimabiliter tum indicibiliter sitio, presertim in epistolam ad Hebreos, et si que alia olim vel nuper a te aedita. Video multorum fratrum hic animum in Christum tuis sanctis, eruditis elaboratisque lucubrationibus non solum incęndi, sed prorsus infiammari adeoque consumi. Gratias agimus domino, qui per te nobis errantibus constanti veritate et pura ac vere christiana modestia sua sacrosancta mysteria communicat. Si que extant pii et docti Zwinglii, sanctę memorię viri, annotata in Leviticum ac reliquos Mosi libros, tum et Pauli epistolas, obsecro cura ut accipiam. Spero, immo in domino confido mox futurum Christum et hic in nostro frigido Alpium angulo regnaturum. Tu ora deum pro errantibus, attamen viam veram dei per te tuique similes beneficio agnoscentibus ac hanc currere laborantibus, ni carnis gravi sarcina onerati inpedirentur. At deo duce mox lumbos succincti ambulabimus lucemamque verbi divini in manibus portantes Christum sequemur relegato antichristo cum omni sua pompa et tyrannide. Ad autumnum sequens accipies cum hoc tabellione linum pro munere, ut pergas errantem Barptolomaeum sui officii admonere, ad Christum inhortari, breviter id facere, quod nunquam non facis, hoc est ad patriam celestem reiecto mundano regno ducere. Vale in Christo, integerrime Bullingere, qui te in suo negotio confortet. Fortiter et adsiduo oramus pro te, ut perficiat id, quod in te cepit in reipublice christiane commodum et profectum. Walnhofen, non procul a Fuessen, ascensionis domini anno 1535. Profunda nocte dictata et missa. Barptolomaeus Bertlinus, ibidem minister ecclesie, tuus et vere tuus. Vere pio ac eruditissimo viro domino Heinricho Bullingero, Tigurinę ecclesiae in verbo ministro, fideli tum prudenti, suo in Christo honorando preceptori ac domino.
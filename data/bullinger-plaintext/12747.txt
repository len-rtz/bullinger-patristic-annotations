Fürgeliebter herr unnd bruder, ich waiß euch besonnders nit zu schryben, dann das unnser kriegsfolkh im abzug ist. Wurdt sich doch understohn, den feynnden underwegs abzeprechen. Dann der churfurst zeucht inn guter  ordnung uff Wurtzburg und Bamberg zuͦ. Die kaiserischen ziehen ime an der seitten nach. Unnd ist mir glaublich, es werde noch ain schlacht darauß. Die stat Nördling hat sich on alle not an den kaiser ergeben. Das wurdt unns alhie ubel kömen. Ich vernimme, das yetzt ain tag zu Baden gehalten werden soll. Dhweil dann die sachen furwar zweiffelig und gefärlich steen, so were gut, das yederman darzu thet. Unnd wann eure herren von Zurch als sam fur sich selbs und trewer maynung den Aidtgnossen hetten anzaigt, was der Teutschen nation und ine selbs uß diesem krieg beschwerdlichs erfolgen möcht, unnd das sie darumb an den kaiser umb abstellung sollichs verterbens samptlich hetten geschriben mit angehenckten worten, da es nit geschehe, wurden sich die Aidtgnossen vor nachtail, der ine doruß zu gewartten, auch verhueten mussen, etc., das wurd dannocht den feynnden viel gedanncken machen unnd der sachen zu gutem komen. Man hat alhie ettlich tag gesagt unnd fur war here geschriben, der kaiser sei todt; unnd wurdt doruff viel verwett, unnd komen doch anndere mehre auch. Wurdt es im grund folgen, so ist es ain wunderwerckh gottis unnd nit minder dann des Pharaons undergang inn die cronic ze schreyben, uß ursach, wie seltzam es soll zuganngen sein, darvon ich yetzt ze melden underlaß. Aber es mag auch ein lisst darhinder sein. Darumb ich nichts doruff pawe. Ich hab euch uff eure schryben geantwurt. Verhoffe, euch solln alle brieff zukumen sein. Hanns Hilpert Zoller ist wider hie frisch und gesundt. So acht ich, dominus Hallerus schribe euch hiemit selbs. Yetzt inn eyl nit mehr, dann dem almechtigen gott befolhen. Grüesst mir all lieb herren unnd freunnd. 4. decembris 1546. G. Froelich, Laetus genant, etc. Herrn Heinrichen Bullinger, vorgeern der kirchen Zurch, meinem geliepten herren unnd brudern, etc. Zurch.
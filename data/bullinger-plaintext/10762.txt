S. Megander tuas mihi nuper literas reddidit, quas aiebat Ioannem Hager a me non visum attulisse. Iam primum senatus decrevit exercitum Gebennas mittendum, quandoquidem ita premuntur ab Allobrogis, ut vel perire oporteat illos vel manibus inimicorum occurrere, sed quanto numero, nescio, et quibus consiliis, hoc minus scio. Vereor omnibus, quae ad bellum fortiter administrandum pertinent, nos carere. Proinde dominum ab ecclesiis exorandum, ut et synceros animos omnibus praestet et ipse belli dux sit. Indicta est et nobis dies ad conventum 30. huius mensis, sed quid futurum sit bello ingruente, nescio. Si nuncius noster a Rhetis rursus apud vos transierit, onerabis eum Tessalonicensibus tuis Quodsi Vadiano meas miseris, indica. Vale. Quodsi morbus meus ita accreverit usque ad pasca ut cÄ™pit, aut moriundum aut usque ad mortem lecto incumbendum erit. Vale. 14. ianuarii anno 1536. Tuus Bertol. H. Domino Heinricho Bullingero, fratri suo charissimo.
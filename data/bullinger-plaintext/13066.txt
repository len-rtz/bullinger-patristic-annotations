S. Quamvis saepius nunc pararim abitum, tamen eum commoda occasione hactenus nondum impetravi. Promiserat Welserus, uti per tabellarium publicum scripsi, multa, sed nescio, quid nunc denuo monstri alant. Video, quid sit res; ideo urgebo, ut me dimittant. Non disuadet nunc archigram-mataeus, qui hactenus aliquantisper restitit. Captabo tamen occasionem honestam. Caesar proxima die solis cum pompa imperiali magnificentissima ad templum Marianum profectus est comitantibus eum omnibus imperii statibus, maxime electoribus. Coacti sunt et ipsi principes Palatinus, Mauritius et marchio Brandenburgensis iunior (nam senior non adest) interesse officio missae, qui prius audierant conciones evangelicas. Eo redacti sunt miserrimi illi! Facient hoc omnes alii minores, si hoc faciunt principes, modo eis imperatum fuerit. Ademit hoc mihi factum omnem spem! Agitatur adhuc articulus religionis. Disceptatur inter ipsos status et principes multum. Urbium legati nullis prorsus adhibentur consiliis. Si quid inter principes fuerit decretum, tandem referetur ad illos. Scripsit imperator pontifici de novo concilio celebrando Tridenti, cui ipse praeesse velit et utramque audire partem; quod pontifex nunquam faciet, nec, si faceret, illo praesidente boni aliquid sperandum esset, quamvis multi imprudentes multa sibi promittant de caesaris erga nostras partes benevolentia, quia dissimulat ita hactenus. Sed ego plane nihil fidei tribuo his opinionibus. Video enim, quam sit cinctus undique pfaffis, quorum etsi sentiat improbitatem, tamen, ne quid ab eis patiatur aut existimationi suae decedat, animam et corpusculum gracile et semivivum illis curandum tradit. Nunquam enim vidi, quin 6, 8 aut 12 etiam et aliquando plures secum habeat episcopos - de inferioribus nihil dico. Praeterea poenitentiarium habet pessimum nebulonem, cuius arbitrio totus regitur. Nihil dico de Granvella, duca Albano et aliis, ut mihi nihil de illius promittere possim bona voluntate. Heri egressus est venatum in Bavariam. Aiunt intra 14 dies rediturum. Interim, dum ipse scribit pontifici, mirabile quiddam accidit et novi maximique fomentum belli. Placentiae in Italia Aloysius, papae spurius, a quibusdam nobilibus propter crudelissimam eius tyrannidem coniuratione facta confoditur 10. septembris. Est autem ea urbs maxima et munitissima ducatuique Mediolanensi contigua. Extemplo facinore manifestato clamant cives: „Imperi, imperi!“ Mittitur posta ad gubernatorem Mediolanensem, qui tertio post factum die (alii secundo dicunt) cum tribus millibus urbem hanc in fidem caesaris accepit. Pontificii re percepta illico Parmam, quae etiam sub huius confossi potestate fuit, muniunt praesidio. 14. septembris caesari allatum est nuncium. Omnium nunc iudicio convertetur huius belli catastrophe in pontificem, qui eius author fuit primus. Cimbricae urbes praeter Hamburgum se non dediderunt. De novo (ut aiunt) coniurarunt et Heinrychum Brunsvicensem suam repetentem provinciam facto conflictu repulerunt. Ita quidem bonae fidei homo heri mihi narravit. Ex Basilaea scribit mihi Myconius legatum caesareanum apud vos esse Tiguri, sed quid agat, nihildum communiter ad Helvetios relatum esse. Doctor Wolfgangus Xysto scribit eum cupere inire foedus cum Helvetiis. Metuo ne lateat anguis in herba. Multa enim hic communiter sparguntur de apparatu aliquo bellico contra Helvetios; bombardas eum plurimas in vicina admovere Helvetiis loca. Utinam non fidant ei Helvetii, sed fidant soli deo! Nam profecto eorum sicut omnium invident libertati omnes caesareani. Hoc facit, ut et ego minus hic manere velim, cum cogor devorare tam acerbas insultationes. Constantienses, ut audio, quaerunt pacem aequis tamen conditionibus, quas nunquam impetrabunt ab illo insolenti supercilio. Haec nolui te latere, cum haberem nuncium opportunum. Nam scio tibi non ingratum esse, si scribam multa. Mihi vero etiam volupe est multis tecum confabulari, quod, ut spero, brevi fiet coram. Velim te, si posses, per commodum rescribere nuncium. Ante 6. enim octobris hinc non solvam. Vale cum familia et fratribus omnibus. Salutat te Xystus et Lepusculus noster. A[ugustae] V[indelicorum], 20. septembris 1547. Tui studiosissimus J. H. Clarissimo viro d. Bullingero, suo tanquam patri venerando. Zürich an M. Heinrych Bullinger.
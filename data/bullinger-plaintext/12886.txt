S. P. D. Redeunt ad vos fratres duo Laurentius et Svitzerus senatu facile hoc eis concedente, quandoquidem parvus vel nullus eorum in ecclesia  nostra usus fuit, cum quotidie confluant ministri exules multi. Laboravi multum, ut retinerem eos, si quo modo vel una haec possit conservari ecclesia; sed nec apud ipsos hoc impetrare potui nec senatum cogere, ut invitos detineret. Romanum, quia uxorem secum habet, retinuerunt, ne ego essem solus. Quomodo se res habeant modo, narrabunt ipsi, quamvis non dubito exaggeraturos valde, ut reditus iustiorem videantur habere causam. Laurentium amo valde propter eruditionem. Eum, tibi alias commendatum, iterum commendo. Alter indigne mecum egit. Dominus illi condonet, quia ego remisi dudum. Nolo etiam, ut propter me minus a vobis promoveatur. Hoc unum oro, ut, si me sit traducturus, in tempore significes. Non video in eo spiritum apostolicum, qui ecclesiae pacem et salutem quaerat, qui possit se accommodare etiam ignotorum ingeniis. Satius ergo est, ut apud suos rusticos retineatur, qui tales magnifaciunt concionatores. Speramus militem mox ab urbe discessurum. Caesarem Ulmam reliquisse fama est. Summus ille capitaneus proxime per sacerdotem (qui et miles est) privatim missam celebrari fecit in stuba collegii S. Ulrychi. Monuimus senatum. Allocuti sunt ipsum consules. Quid impetraverint, nescio. Vereor, ne ita pedetentim relabatur satan. Dux Bavariae, episcopus Augustanus et Ferdinandus iam etiam cum nostris agunt de pecuniis. Ich mein, die seck werdind einmal glert. Sed possunt omnia ferri, modo salva sit religio. 27. februarii hatt der rat dem graff Friderychen von Fürstenberg gschworen in nammen deß keisers. Die gmein hatt nitt wellen schweeren, aber man fuͤrt si bi der nasen umb, das unser keiner weißt, woran wir sind. Metuimus, ne ita libera nobis relinquatur doctrina, ut etiam sua interim libera pfaffis et monachis in urbe restituatur et permittatur religio. Non video, quem alium finem hoc negotium sit habiturum. Tu itaque, venerande pater, mihi tanquam filio rebus sic habentibus, quid agere debeam, consule, quaeso, meque habeto tibi commendatum. Salvos cupio patres ac dominos venerandos Pellicanum, Bibliandrum, Gvaltherum et reliquos una cum familia tua. Proxima septimana quidam civis Augustanus ad vos proficiscetur, per quem, si quae habuero, scribam plura. 5. martii 1547. Ioan. Hallerus, perpetuo tuus. Socero meo dicas salutem et salva esse omnia. Non vacat ei scribere. Literas vitrico mittendas ei modo tradas. Clarissimo viro d. Heinrycho Bullingero, domino et patri suo venerando. Tiguri.
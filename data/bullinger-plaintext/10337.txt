Gnad und frid vonn gott. Üwer schryben, geliepter herr und bruͦder, hatt mich seer und uß der maassen wol erfröwt. Gott wölle es zuͦ guͦtem end bringen. Was ich nun hierinn kan, will ich warlich nitt spaaren. Dann ich wol merck, was guͦts daruß erwachsen, diewyl ich gruntlich gloub, das es ein hälleß zeychen vonn hymel unsers undergangs und unser zerstörung sye, wenn uß sömlichem eerlichen trüwlichen und früntlichen werben nüt söllte werden. Was ir nitt zewägen bringend, das bringt niemands zewägen. Basel ist Zürych angenem, nitt nun daß sy uff dem berg mitt inen gelitten, sunder ouch sust. Ich truw aber gott, er verlaß uns nitt eewglich. Bißhar hab ich eben disen handel seer vil getryben, aber vergäbens, das ich hieran ein zyt lang verzwyfflet. Nun so ich andere und bessere mittel sich, heb ich an widerumb hoffen. Demnach das ir begärend, daß ich üch anzeygung gäbe, welchen under den unsern die sach ze vertruwen et cum quibus legatus ille vester tuto possit colloqui, wüssend also, ermässend ouch eigentlich, was ich schryb. Wenn der handel alein anträffe das evangelium, und daß man styff darby wider mencklichs anfachten bestande, anträffe, were ring ze handlen; es möchtend üch ouch vil angezeygt werden. Nun so aber dise fürgenomne handlung daruff fürnemlich reycht und danäben angehencks der Bernnern halben hatt, so wirts ettwas rücher zuͦgon und sinnes bedörffenn, quid cui fidat. Dann erstlich habend wir lüt, die dem evangelio nitt günstig und baß den allten yrrthumb lyden möchtind, dörffend sich aber nitt lassen mercken. Wo sy aber sust anlaaß findent, daß sy irren mögend, so spaarends sy nüt. Alß hierynn: Sy sehend, daß es unserm glouben ein schaden bringt, daß wir, so ein lyb sin sölltend, tränt sind. Das mag inen nun nitt mißfallen. So muͤßend sy ye besorgen, wo einige einigheyt under unß gemachet wurde. Dorumb wo nun die dise sach mercken, werdent sy zahlen und weerren. Nitt daß sy (allß sy redent) wider gotswort sin wellent, sunder daß sy sich vor den Bernern goumen wellend. Ecce sic transferunt statum caussae, ut facilius vincant. Da thuͦnd sy dann ire proben herzuͦ: Bernn hatt unß nitt nun einist, sunder allwäg gefällt, und sunderlich imm Zürychkrieg und jetzund. Et revera sic habet. Was söllend wir underston, das evange-lium mitt denen zuͦ erhallten, die unß und ander biderb lüt inn nächst verschinnem krieg gar nach umb das evangelium, darzuͦ umb lyb und guͦt gepracht habend! Sölichs alleß ist noch inn fryscher gedächtnuß und zum teyl nun ze vil waar. Da ist jetzund ein ander genus hominum under unß, die medii sint; vallend zuͦ diser meynung, ee dann zuͦ einem bessernn. So sind demnach tertii, pii quidem et filii lucis, sed imprudentiores; die ermässend dann ouch nitt gruntlicher, was druff und dran ist. Dann die nüw wunden schmirtzt sy ze seer; so hatt der den sun, der den vatter, der den bruͦder verloren. Wenn ich inen dann bißhar die grimme ußnemmen gewellen, so überwand sy allwäg der vehementior affectus. Also wöllend wir jetzund wyter faaren und von den personen reden. Uß obgemelltem habend ir jetzund guͦt abzenemmen, wie ir zum teyl die unsern anfangs finden werdent. Aber erschreckend nitt, ich muͦß üch ye gruntlich berichten. Die dem evangelio nitt von hertzen günstig, hypocritae, werdent widerwertig sin: Revera ne salva sit veritas, at praetexent Bernen[sium] perfidiam. Die dem evangelio günstig, boni et pii viri, werdent ouch den schaden imm hertzen und die untrüw inen bewysen mercken lassen. Der herr Walder beladt sich gheiner sachen ze vil. Der herr Röyst will dem evangelio wol, aber Bernn ist imm bitter, ursach, wie die find uff Horgen zuͦfielend und anhuͦbend den seew berouben wider den zuͦsag der schidlüten, die paner von Zürych ze Bremgarten lag, by nacht uffhuͦb und mitt jomer uff Horgen zog, das iro ze redten, ward genampter herr Röyst gen Bremgarten zu den Bernnern gesandt, dann sy noch da mitt iro paner unverletzt mitt macht lagend. Da bad er sy und ermant sy umb gotts willen, ummb Christi willen, umb deß gloubens, pünten, burgrächts, umb iro wyb und kinden willen, es leg inen jetzund amm hertzen und ann der statt, daß sy wölltend hälffen yndenck sin, was ze Murten und andern orten Zürych der statt Bernn gethon und jetzund hälffen, gen Zürych in d statt zühen, an ire bett lygen, ir brot essen und wyn trincken, so wöllend sy, die Zürycher, under den hymel an d fygend lygenn. Dann thuͤgind sy das nitt, so vall der seew von inen, so muͤssind sy dann ein fryden annemmen, der ungöttlich. Sust, wenn die lantschafft säch, daß der ruggen Bernn noch in der statt Zürych, hoffind sy, zuo einem erlichen fryden ze kummen. Das redt der herr Röyst mitt sölchem ernst, daß er zeletst anfieng vor inen weynen, und ander mitt imm. Das beschooß alleß nitt so vil, dann daß Bernn inen weder radten noch hälffen wollt, ja sprach, sy werend imm wyß und witzig genuͦg, sy hättends angehept; achtetend wol, sy köndtens wol ußmachen etc. Deß, redt der herr Röyst, wölle er sin läben lang nitt vergässen. Hoc omnium nostrum ulcus est: Achtend klein, daß sy amm berg nitt xin, oder anderschwo nüt thon etc., sunder daß grad daruff die lantschafft abfiel und sy ein fryden annemmen muͤstend, der nüt sollt und erst umb lyb und guͦt pracht hatt und täglich pringt, darvor sy allem wol hättind mögen sin. Pergimus. M[eister] Ochsner ist obrister meyster, will seer wol, ist aber nunhinfür allt und kindtlich, also m[eister] Binder. Sed iis multum potest fidere. M[eister] Hab ist redlich, hatt aber sinen bruͦder verlorenn und ist ze Baden vonn Berner botten getratzt: Ja, gott laß unß den tag nitt läben, daß Bernn ein fryden hab wie Zürych. Ist aber böser, daß er ouch ettwas verbitteret. Die Werdmüller habend ein son verloren, und m[eister] Dumysen den vatter, 2 brüder, daß sy ouch ettwas ungedulltiger. In summa: Diewyl der handel also by unß, so beduͤchte mich ghein fuͦglichers und nutzbarers sin, dann üwer pott kaarte haar und gienge za niemands dann zu dem herr Röysten, deß ampt jetzund Ioannis angadt, daß er burgermeister, und näme inn zum ersten für hand, bitte und ermane inn, daß er wölle das best thuͦn und demnach imm die rädt und burger wol versammlen, und da thuͤyge er dann sin meynung mitt ernst dar. Ich hab ouch so vil geflyßner beschryben, was die unsren yrrt, da ir die üwern manind, das alles abzeleynen, wenn es dahin kumpt. Es will mich ouch gar nitt fruchtbar beduncken, daß er ützid handle mitt besonderbaren personen. Mitt gemeynem radt bringt man die sach vil ferrer. Item wo besonder personen darinn handletind, blyb es so verschwygen nitt. Es wurde der sach schaden, samm es neiswas anders were. De taciturnitate ne sis sollicitus. Vos videritis, ne effluat. Equidem vago rumore quaedam de hac re nuper audivi, forsan a Berna profectum, equidem nil certi etc. Interim ego parabo animos eorum, qui in senatu humeros admoveant. Ich will ouch zum herr Röysten et parabo mentem eius. Sed interim ne hic vel alius ex legatis vestris discat me huius pactionis esse conscium! Plura cum legato vestro. Und das insonderheyt: Es wirt ein argwhon enston [!], man näme vilicht sömlichs für hand, daß man ein krieg anheb. Das sömlichs abgeleynet werde und dargethon, daß man sömlichs ze hand näme, daß man vor kriegen sye etc. Ubi hostes viderint nos scindi, acrius irruent in alteros, ubi coniunctos viderint, tardius aggredientur. Haec omnia summa fide tibi committo. Scis, quid facto opus sit. Lectis his exurito. Gruͤtzend mir minen besondern geliepten herren burg[ermeister] Jac. Meyern und jungheren Bernhartten Meyern, Frygen etc. Zürych, 22. decembris 1533. Achtend nitt, daß ich ein so lange legend geschryben. Ich habs mitt trüwen gemeindt. Hein. tuus. An herren Oßwalden Myconien, predicanten ze Basel, sinen insonders lieben herren und guͦten fründ.
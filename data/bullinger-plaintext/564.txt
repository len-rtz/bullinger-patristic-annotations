Mein willig dienst sampt allem, so ich vermöcht, zuͦvoran. Insonders günstiger, lieber herr und fründt, üwer schreyben, jüngst den 17. Iunii ußgangen, hab ich verstanden und bezüg mich zuͦ dem bronnen der warhait, das mir nützit liebers und angenämers sein kond noch möcht, dann gemainsamme so eerlicher und verfasster gesellschaft, deren ich ansechens und eeren halb khainswegs gemäß sin köndte. So ist doch meines ietz schwebendens amptz der obmanschaft gebür und pflicht dermaßen gstaltet, das ich vor ußgemachter sach nit könde zuͦ ainicher parth, besonders gsellschafftzwyß, zuͦkheren; dann uff söllichem mir vil verdachtz ston und allerlay nachgedenkhens erfolgen wurde; besonders wo eß sich zuͦtragen sölte, das ich uff ainen abschlag der guͤtlikhait mich zuͦ recht erkennen und ainen spruch thuͦn sölte, welcher sich uff m[einer] g[nädigen] h[erren] der VII. ordten syten (dess ich doch noch nit endtlich bewusst bin) lenkhen sölte. Und isr wol sechend, das diser handel nit zwüschet klainen und joch ansechlichen parthen, sondern zwüschet mechtigen und treffenlichen oberkhaiten zuͦ end pracht werden sol und muͦß, und mir zum tayl ringer were, zwüschet hertzogen und grafen zuͦ erkennen, dann zwüschen denen leuten, deren ainichs widerwillens ich zum hochsten gern embären welte. Wiewol mich ouch die aydspflicht, die ich ze thon hab, wol zuͦ endtschuldigen hette, das niemand gedenkhen sölt, das ich anderst zuͦ handlen gesinnet were, dan das ain* frommen eerenman gebürt, so wüssend ir doch, das joch diejenigen, die schlecht und grecht farend, argwons nit mögend überhoben sein. Derwegen warlich das sicherest sein wirt, den nächsten uff Baden zuͦ ryten, da ich, ob got wil, Sontags künftig zeytlich erschainen wil. Und so ich alsdann mit ainichem fuͦg eß anrichten khan, damit mir lufft werd, nach vollendten sachen zuͦ e[wer] Wirde, als meinem geliebten und vertrauwtem fründt, und andere meine günstig herren und fründ ze kheren, will ich mich gwüsslich nit summen, sondern Zürich ain mal mit großen begeren haimsuͦchen. Wellend also mich gegen demm collegio und andern meinen lieben herren versprochen haben. Schik üch hiemit literas domini Floriani widerum zuͦ. Geben zuͦ S. Gallen, uff 25. Iunii, imm 1549. jar. E. E. williger Ioachimus Vadianus. Praestantissimo viro D. Henrycho Bullingero, amplissimae civitatis Tigurinae episcopo, domino et amico colendissimo.
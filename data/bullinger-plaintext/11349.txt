Salutem in Christo Iesu, domino et servatore nostro. Quo magis in tuis versor lucubrationibus, Henrice charissime, hoc maiore in dies illarum voluptate afficior. Commentaria in omnes apostolorum epistolas nondum absolvi, id quod hac evenit occasione, quod videlicet alio occupatus studio. Interim illa sacrificus quidam et doctus et pius a me commodato accepit et legit atque, ubi reddidit, illud post habitas gratias adiecit se cupere ac velle ea vel pluris emere, quam alias constent, quocumque precio. Cui ego tum respondi me nolle istis ullo pacto carere, ut quę mihi dono missa sint ab optimo amico, viro plane humanissimo, curare tamen velle, uti post proximas nundinas ea sit habiturus; ac proinde cuidam studioso et evangelico viro commisi, uti pro sacrifico illa secum ad nos adferat recepturus protinus pro illis iustum precium nec sine foenore. Quam sim pręterea delectatus lectione illorum duorum librorum, alterius De origine errorum, alterius autem De authoritate scripturę sanctę, vix equidem effari possum, quos non minus tua sponte et ex mera erga me benevolentia tua dono misisti quam commentaria ipsa in apostolorum epistolas, pro quibus omnibus quas unquam dignas tibi gratias referam, mi Bullingere, mi, inquam, charissime Bullingere idemque et humanissime et doctissime. Apud nos anno superiori vetitum est senatus decreto, ne bibliopolę nostri ullos Lutheranorum libros Coloniam adferant. Si qui tamen adferuntur, id clanculum fit nec sine metu et quidem propter metum Iudeorum. Tu nihilo minus perge, ut feliciter sane coepisti. Sunt apud nos concionatores quidam, unus videlicet et alter, qui pure evangelicam tradunt scripturam et nihil docent nisi ea, quę ex novo et vetere testamento hauriunt, et tamen tuti non sunt ex suspitione tantum propter coryphęos illos studiosissime observantes, ut, si vel verbo labantur, ansam arriperent ad traducendum eos atque accusandum coram principibus sacerdotum. Sed sunt et inter istos Gamalieles aliquot ac proinde Nicodemi. Bene vale. Colonię, pridie calendas mensis septembris anno 15[..]. Gvalterum tuum imo et meum verbis meis quam officiosissime salutabis, cui sane scrip[siss]em, si per ocium vacasset. Ioannes Cęsarius, ex animo tuus. Doctissimo eidemque insigni pietate viro Henrico Bullingero, apud Tigurum concionatori celeberrimo, amico suo optimo et prope incomparabili.
S. Valde mihi doluit, quod tam diu visus es negligere me in tantis calamitatibus; hactenus enim divexatus sum ab academia, a senatu, a peste, a morbis. Et adhuc divexamur; nam conatur magistratus praescribere rationem synodi et excommunicationis nobis absque nobis, imo praescripsit. Ea re nihil unquam gravius accidit, non quidem propter me, sed propter ecclesiam, quod is vestigia papismi videtur sectari. Bone deus, quam sumus miseri discipuli magni praeceptoris! Verum postquam literas tuas postremas accepi, redditus sum mihi et de te spero quemadmodum hactenus. Fac, ita perdures in finem usque. Quęso autem, ut per hunc tabellarium scribas, quid tibi videatur, an senatui liceat, quod sibi sumpsit. Vale cum tuis in domino semper. Serius sum nactus tabellionem, quamobrem pluribus scribere non valeo. Deinceps scribam plaenius. Basileę, raptim, 22. decembris anno 39. Os. Myconius tuus. Domino Heinricho Bullingero, in domino suo.
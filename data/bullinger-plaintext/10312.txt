S. Non dubito, quin a Constantia rediens, amicissime frater, domi inveneris binas literas, quibus quid a te velim obnixiusque et hodie precor, intellexeris. Expectabam responsum cum sagittariis nostris, sed nemo illorum me verbo dignatus est. Habes igitur nuncium hunc nostrum, qui tuam humanitatem non satis depraedicare potuit. Huic, si quid potes, tutissime committes. Maxime autem volebam aut tua in reliquas Pauli epistolas aut ex ore Theodori in aliquot prophetas congesta. Repeto nunc commentarios tuos in Acta. Age igitur, cum Constantia te praesentem habuerit, ego tuis non caream. Cęterum Othonem Brunfelsium urbs nostra in medicum suscępit. Is ab Argentina nunc urbem appulit. E Basilęa iuvenem quendam satis eruditum Simonem Sulcerum Interlacensem nunc ad nostras nundinas Martinianas recipiemus. Nova nulla sunt apud nos. Si quę tu Constantię acceperis, nobiscum communica et prioribus literis affectibus meis refertis responde. Libellum de ratione studii Cristannus Dannmatter absolvet, ut ad nundinas, si saltem Burckardus ille tuͤchler adfuerit, habiturus illum sis. Vale et vive cum Pellicano meo fęlicissime. 30. octobris anno 33. Tuus Berch. H. Gaudeo te non accępisse pecunias, tametsi optimo iure potuisses, a Franckfordianis.. Suo omnium longe charissimo fratri Heinrico Bullingero.
S. Quam in tempore misistis literas! Nam rumor sparserat tam horrenda, ut e capitibus nostris quidam noctes agerent insomnes. E duobus prior nunciarat conflictum esse et victoriam mansisse apud cęsarem. Posterior die solis proxima cecidisse ex utroque exercitu millia 40 et victorem per dominum esse Hessum. Hic quamvis esset acceptior, turbavit tamen numerus occisorum, et quod adversarii habent, unde numerum suum suppleant. Fertur a quodam Italo, quod viderit paucis ante diebus passim per Italiam de novo milites collectos 160000 in subsidium cęsaris. Equidem, quod tu scribis, arbitror esse, quod rumor adtulit posterior. Venit huc tandem excidium cęsareum bonorum ac piorum principum et omnium, qui eis aliquo modo adhęrent, quo interdixit ipsis aqua et igni. Crudelius nemo vidit unquam quicquam. Sex arcus papyri implentur (non forma libelli) mendaciis, devotionibus, crudelitate, degradationibus adeo horrendis, ut mirum sit inveniri, qui legant. Luciferi superbia nihil est ad superbiam Gandavensis. Crudelitas luporum inter oves ludus est respectu eorum, quę tyrannus iste agit per sanguinolentam istam interdictionem sine iusta causa; quod dominus novit! Quamobrem et spero eundem truculentiam tam foedam atque impiam vindicaturum brevi. Ego amplius ea de re loqui non possum. Christus bonis viris animos immittat, ut mendacia fortiter contemnat et in domino vindicet. Porro me libris ditas, venerande in domino! Quapropter ago tibi gratias immortales; aliud enim non possum. Si possem, indubie facerem. Per tempus plura non licet addere. Vale cum tuis et Rodulpho Gvalthero. Basileę, raptim, 4. septembris anno 1546. Os. Myconius tuus. D. Heinricho Bullingero doctissimo, fratri ac domino venerando suo.
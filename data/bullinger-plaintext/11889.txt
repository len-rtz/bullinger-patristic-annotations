S. En mitto, doctissime Bullingere, proposition[es Sve]nckfeldii, quas nuper ex illius authographo clam ad manus meas perveniente exscripse[ram]. [P]rodit tandem venena sua lubricus anguis, quę hac unica hypochrisi obtrusit vafre secure stertentibus et parum oculatis hominibus, qui non simplici veritate, sed sinuosis huiusmodi cavillationibus gaudent. Primo articulo apertis atque disertis verbis negat aut veram humanitatem in Christo aut infinitam dei substantiam mortalitati et corruptibilitati facit obnoxiam. Si primum plane confundit et in dubium vertit negotium redemptionis nostrae, quod in cruce moriens secundum veram humanitatem patravit, negat articulum fidei, quo natum ex Maria virgine Christum vere credimus et in universa confitetur ecclesia, negat item catastrophen omnium miseriarum electorum dei, futuram scilicet corporum resurrectionem transfigurandaque corpora nostra humilia, ut conformia reddat corpori suo glorioso. Vah, quot errorum plaustra secum vehit frons huius scripti! De recessu abstrusiore quid horrendi non timeas erupturum? Porro, si infinitam dei substantiam mortalitati et corruptibilitati facit obnoxiam (nam in tertio articulo filium dei Iesum Christum secundum utranque naturam cruci suffixum adfirmat, quam inpiam sententiam contraria nostra, quae adpinxit, plenius confirmant), iam deum plane tollit, qui iuxta substantiam in Christo infinitus, immortalis est et incorruptibilis. Si enim Christus secundum naturam humanam naturalis dei filius est et humanitas Christi in tempore initium sumpsit vereque Christus secundum eam naturam mortalis et omnibus naturae calumniis excepto peccato subiectus per omnia similis factus est fratribus testante apostolo, deus praeterea „in carne non ex intervallo agens aut sicut in prophetis loquens coniunctam ei humanitatem retinuit, per quam similem nostrae carnem recipiens omnem ad se traxit humanitatem“, inquit Basilius, Caesariensis episcopus, iam deus secundum suam naturam passus est mortalis et corruptibilis, non est aeternus ἄλϕα καὶ ὦ, in quo tunc, obsecro, spes nostra tute collocanda? Ach, bone deus, quę mala adobruunt ecclesiam tuam anxie sanguine Christi paratam! Hae sunt apocalypses et obtasiae, quibus sese magni venditat inerti populo simplicique plebeculę vere mutabundus ille terque quaterque miser plenis buccis. Hec horrenda monstra hiis tantum summopere grata sunt, quibus cordi est periculosa novitas quique nec micam succi christianę religionis hactenus degustarunt. Sed vero dei iuditio sic mendaciis ficta fucataque veritatis spetie oblitis inescari oportet, quibus fastidio simplex est veritas. Dominus concedat nobis spiritus sui fervorem adeoque multam parrhisian veritatem intrepide adserendi. Adversus tantas pestes ecclesiarum adferam et ego de talento michi concredito. Legi quam diligentissime (ut tua omnia soleo) ea, que passim in commentariis tuis super Mathei et Ioannis euangelico ν[!] contra hunc horrendissimum errorem edidisti, que michi profecto gratissima sunt non tantum tuo, sed multo magis veritatis nomine, cuius solius ingenium est conscientias obfirmare et tranquillas reddere. Dominus det, ut quam diutissime ecclesię Christi et nobis prodesse valeas. Ego colligo super hoc negotio omnium patrum sententias, quos vel in bibliotheca mea habeo vel aliunde corradere possum. Diligenter illorum scripta pro mea tenuitate perlustro. Hinc quottidie clarius video inpiissimum illum hypochritam inauditos et infinitos errores alias adflictę ecclesię obtrudere; sed dominus tandem palam faciet hominis perversi imposturam. Potes d. d. Vadiano hosce Svenckfeldii errores mittere, si illi nondum visos putaris. De Cochleo, Sorbonico monstro, paucis diebus ad me Frechtus meus in hec verba scripsit: „Cochleus etiam contra Bullingerum nostrum aliquid ędidit dignum profecto Rotzlefflio“ etc. Imperator 19. ianuarii Spiram comitia celebraturus venit. Mussitant nonnulli apud nos Helvetios evangelicos etiam Turcomastigem Gallum sub appetens ver velle iuvare. Papa in hoc est totus, ut novos cardinales creet; rubros enim galeros ante paucos annos in Gallia paraverat. Iam incipit satis diu venales vendere. Sic antichristus arctius sibi sua copulat mancipia. Dum hęc scribo, cesar apud nos Meminge militem colligit. Vina consuli nostro Funckio e tua paenu vendita degustavi. Ago simul cum uxore mea tibi gratias pro tuo in me dono, mi frater charissime. Valeo cum liberis et calefactrice uxore mea per dominum. Ut tu cum costa tua totaque familia valeas, optamus ex animo. Salutant te fratres mei symiste, maxime Bartholomeus Bertlinus, una cum consule Funckio. Praesente nunctio rescribe, mi Bullingere, et vale Gervasiumque tuum, ut soles, ama. Date Meminge, 31. ianuarii 1544. Gervasius tuus Scolasticus. Ornatissimo viro domino Heinricho Bullingero, Tigurinę ecclesie antistiti vigilantissimo, singulari amico et fratri longe charissimo etc.
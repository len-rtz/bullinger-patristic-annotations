Salvus sis in Christo, Bullingere doctissime atque charissime. Miraris, non dubito, cur longissimo tempore nihil literarum ad te dederim, et forte me mutasse sententiam aut te ex meorum amicorum albo expunctum esse suspicaris. Sed scias, mi Bullingere, me hoc toto triennio, postquam in aulam illustrissimi principis Hessorum vocatus sum, principem secutum ad comitia Smalcaldiana, Zeiziana, Cerveciana et Brunsvicencia, et per Turingiam, Missniam et Saxoniam ad principum aulas evangelii evulgandi gratia. Nam in hoc totus est illustrissimus princeps noster et totis viribus incumbit, ut quam latissime propagetur evangelii gloria, potissimum apud principes, per quos ad subditos fructus evangelii derivatur. Responditque tam pio conatui successus. Nam Ioannes Marchio Brandenburgensis, principis electoris frater, in sua ditione, quam habet amplissimam, concionatores evangelicos fovet, estque spes non vana brevi accessuros et alios principes. Istis peregrinationibus et occupationibus distractus scribere non potui. Igitur hanc taciturnitatem boni consule. Tuus ero tuissimus, et posthac, si dabitur oportunitas, literis compensabo, quod hactenus intermissum est. Caeterum scias me agere Cassellis, ubi est nostri principis aula primariaque Hassiae urbs. Collegam habeo Ioannem Pistorium, virum pium et eruditum. Deique dono ecclesiae proficiunt, concordia foeliciter succedit. Princeps noster ardentissimo amore Superioris Germaniae ecclesias atque ministros omnes complectitur, mereturque eius celsitudo, ut ecclesiae pro tam pio patrono ad dominum preces fundant et ministri pias lucubrationes inscribant. Orandus est et dominus pro Christiano, rege Daniae, viro certe christianissimo, qui cum principibus et urbibus in proximis comitiis Brunsvicensibus confoederationem iniit. Frater eius in aula nostri principis est et in pietate et literis instituitur a Iodoco Hibernio, paedagogo, viro optimo. Fui in transitu Vitebergae. Salutavi illic Philippum Melanchthonem, qui profecto totus noster est nihilque magis promovere studet quam ecclesiarum concordiam. Adversarii nostrae religionis pace inter caesarem et Gallum facta nescio quae mala minantur nobis; sed dei bonitas nos non deseret, quare minime trepidamus. His bene vale et me, principem nostramque ecclesiam Christo tuis commenda precibus, quod vicissim et nos sedulo facimus, meque ut hactenus commendatum habe. Iterum atque iterum vale et saluta meo nomine clarissimos viros et dominos Leonem, Pellicanum, Theodorum amicum veterem, Megandrum et reliquos. Raptim, Francofordiae, 17. septembris 1538. Dionysius Melander perpetuo tuus deditissimus. Clarissimo atque doctissimo viro Henricho Bullingero, Turicensis ecclesiae ministro vigilantissimo, suo in domino maiori, ad manus.
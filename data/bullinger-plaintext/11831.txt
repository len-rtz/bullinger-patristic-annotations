Omnia plena timoris esse intelligo propter caesaris praesentiam, quae multos, ne, quod cupiunt in evangelii negocio, faciant, deterret, adversarios autem in furore magis confirmat, praesertim Agrippinenses, qui ob literas caesaris ad se paulo liberalius scriptas et veterem, hoc est Romanensium, religionem comendantes mire triumphant et insolentius vicinis suis insultant. Episcopi etiam caeteri praeter Monasteriensem, quos consilia Coloniensis et archiepiscopi sui putabamus secuturos esse, mussitant nunc et diutius expectandum esse censent, si forte Christus denuo resurgat, qui nunc illis videtur iterum sepultus. Vide hominum miseriam et in rebus divinis exitiosam cessationem! Quod ad bellicos attinet tumultus, caesar vix ingressus Iuliam ita terroribus implevit omnia, ut ab omnibus protinus facta sit deditio excepto Durensi oppido, quod, cum paulo acrius a civibus et praesidiariis militibus esset defensum, tandem in die Barptolomęo festo post tertiam expugnationem est expugnatum, direptum et iniecto temere igni miserum in modum devastatum trucidatis crudeliter ad unum, quotquot irato hosti non fuerunt supplices. Cumque iam nihil victoriam remoraretur in Iulia, traductus fuit exercitus Ruremundam, quae est prima civitas Geldrię ex Iulia venientibus, satis quidem munita et ampla, sed sive non firmum habuerit praesidem, sive vicinorum clades metum incusserit, illa nihil adhuc experta hostile clavibus oblatis caesarem excepit atque eidem opportunitatem praebuit ulterius progrediendi. Quid enim dubitasset tentare caeteras, cum haec tam facile cessisset? Venit igitur prope ad umbilicum Geldriae, Venlam, quod oppidum supra modum esse firmum et hactenus inexpugnabile visum. Ibi victorię cursus primum sisti coepit, et consilia de pace sunt agitata. Accersitus est ad caesarem dux Iuliacensis deducente ipso et operam in hoc suam praestante Heinricho Brunschvigcensi; pax concessa praeter omnium spem conditionibus, ut ferunt, parum aequis Iuliacensi, sed tamen pro temporum et rerum statu recipiendis; adempta enim Geldria, cuius causa fuit bellum susceptum, paternę vero et avitae ditiones, quę fuerant occupatae, restitutae, quae nondum permissae. Caetera, quae sunt adiecta, non satis expediunt illi, qui hęc nobis referunt. Nunc, postquam non solum ex sententia res istic caesar constituit, sed etiam hostium copiis exercitum auxit, metus quosdam - et fortasse non inanis - tenet, ne vim omnem in nos, hoc est in protestantes, convertat, instiganti videlicet huc Heinricho a Wolfenbütel. Certe multa sunt, quae coniecturas faciunt nimis probabiles; nam minantia quaedam edicta sunt in ducem Saxoniae detorta, et nostri suspicari nonnihil videntur. Subito enim comitia sunt indicta Franckfordiam, in quibus conveniunt, ut audio, tantum illi, qui bellicis negotiis tractandis sunt praefecti, die kriegsräth. Noster legatus nudius tertius sub vesperam abiit, et landgravius imperasse dicitur omnibus au-rigis et rhedariis, ut intra ditionis suae terminos se contineant expectantes, quid ipsorum cuique sit iniuncturus. Equidem, nisi Gallica arma, quae per Lücelburgensem agrum late ringari dicuntur, caesarem istuc revocent, videtur occasionem puniendi, quos mulctatos vult, et gratificandi, quibus debet aliquid, non praetermissurus. Sed hęc hactenus; non enim possum esse prolixior, imo vix tam multa putabam me posse. Vale. S. Novi apud nos nihil. Bucerus rediit 16. septembris. Pax confecta inter caesarem et ducem Iuliacensem, hoc certum. Conditiones pacis hae esse dicuntur: Primo dux caesari iureiurando se adstrinxit, quod nunquam posthac velit arma sumere adversus ipsum et duces Burgundiae; secundo, ut uterque reddat alteri omnia, quae vel dolo malo vel vi ademerit; nam caesar multa in Brabantia habebat, quae erant ducis, dux, quae caesaris etc. Tertia conditio est, ut dux filiam Ferdinandi ducat et ut olim administrator Brabantiam regat. Hic Geldrenses nolunt esse sub caesare, sed cupiunt adiungi imperio. Hic iam agitur inter caesarem et ducem, quomodo in ea re possint convenire. Quo utriusque exercitus sit ducendus, ignoratur. Dux Saxoniae et landgraphius etc. dicuntur clam armare se, licet contra Turcam fingatur mittendos. Caesar pacem nondum pollicetur. Brevi audiemus mira. Si Brunswicensem (qui cum caesare est) volet restituere, protestantibus certum bellum etc. In Hispania esse circiter 40 millia Turcarum, qui iam agrum Picenum vastarint; certum est nec dubium, quin Gallus turcizet. Vale. S. Per ocium sic licuit. Venerunt literę ad senatum nostrum ante septimanas aliquot de Gallo quodam nobili capto a praedone quodam non alio praetextu, nisi quod Gallus sit, ipse vero cęsarianus. Obtulit captum una cum doctore Gallo, viro sane docto, Brisacensibus, qui mox eam rem significarunt Ensheimensibus; hi nuncium mittunt ad cęsarem, quid faciendum. Ich kan nüt me; der bott ist gerüst etc. Tuus Myconius. D. Heinricho Bullingero doctissimo suo.
Salutem et pacatam conscientiam per Christum, dominum nostrum. Quaenam in Argoviensium fratrum conventu acta et heic a minore senatu impetrata sint, iampridem vos accepisse non dubito. Proinde ea duntaxat heic persequi studebo, quae interea temporis evenerunt, ac dein pauca super meis rebus subnectam. Eo igitur ipso die, quo tu, Megander, hinc solvisti, Iacobo diacono diaconatus suus abrogatus est, quod in novum cathechismum consentire nolebat. Postero autem die ex Aergovianorum fratrum interpellatione ac precibus aditus ei ad aliud sacerdotium, sed non in urbe, datus est. Quem ita expectat, ut interim pristino suo stipendio fruatur, donec alicui ecclesiae in agro praeficiatur. Eo ipso die ac insequenti tres nostri contionatores culpam suam apud fratres Argovienseis deprecati sunt, sicubi ipsos offenderint. Tanta denique humanitate ac benevolentia illi hos affecerunt et prosecuti sunt, ut nihil non, quod ad senatum retulerant ac immutatum cupiebant, probarent, convivia cum eis in publico diversorio agitarent et vicissim symposio vespertino eos in praepositura simul cum aliis multis exciperent. Ad quam merendam Schleiphius vinum honorarium misit, duas mensuras vini Burgundiaci. Nec his contenti, quin et praedicti contionatores octo (ni fallor) libellos iuxta classium capitularium numerum ad secretarium tulerunt, ut nova glossa adscriberetur. Quin etiam, quam enixissime potuerunt, a domino a secretis rogaverunt post Argovianorum discessum, ut cum diplomate actionum scribendo ita maturaret, quo illis in itinere adhuc versantibus redderetur. Quae omnia quorsum tenderent, quantumvis tardo ingenio sim, facile coniectabam et quaedam etiam Argoviensibus communicabam, nimirum quod omnia mihi suspecta viderentur, cum subito ex tam saevis praeter modum blandi, ex malignis benigni essent facti. Cogitabam enim - id quod res erat et eventus postea docuit - Buceranos imminenti periculo deterritos omnibus modis operam dare, ne res in tumultum abeat; etenim non ita multo post Argovianorum discessum se aliquid de pristino suo instituto mutasse prorsus agnoscere noluerunt, perinde ut prius se nihil novi in cathechismo statuisse omnibus persuadere volebant. Qua in re licet dissimili papum illum Calenbergensem imitari videntur; ille nanque per technas, quas agnoscitis, colonis ecclesiasticis suis persuadebat se Apellis opus in parietibus depinxisse, quum nihil omnino pinxisset. Hi vero in clara luce et sana mente et videndi et iudicandi sensum nobis communem adimere conantur, ita ut innovatus cathechismus non sit novus et libellus denuo interpolatus nullam interpolationem habeat. O caecas hominum mentes, o pectora caeca! Ad hunc modum a vulpino ad ursinum redeuntes ingenium bonis viris insidiari non desinunt. Nudius enim tertius praefectum Pipinum senatus accersivit et rationem compositae cantilenae ab eo poposcit. Qui quum intrepide dixisset se hac ratione motum, quod certo sciret Solaturensium a contionibus suos adhortatum, ut constantes in sua fide ac religione essent, pro foribus nanque esse, ut Bernenses mox in sanctae Romanae ecclesiae viam redeant, magnam enim controversiam iam in metropoli super eucharistiae caussa exortam et inter alios multos Copingensem ecclesiastam veterem plane cum ipsis de praesentia corporis dominici in pane sentire, iussus est in posterum nihil talium cantionum publicare, quod senatui prius non exhibuerit. Adhaec Iacobus Marsupiarius tantis insidiis (propter rhythmum in pasquillo ita scriptum: „O Ergöw, du edler schatz, du bist bliben by der disputatz“) impetitus est, ut iuvenem quendam ab Erlach nobilem adversarii interrogandum curarint, nunquid (quando illi familiaris sit) Seckleri manum agnoscat. Sed frustra et hoc tentarunt; nam praedictus iuvenis quam tenax arcani sibi concrediti sit, aliud etiam de se haud obscurum dedit specimen. Quum enim fortefortuna cum Martino Accursio, expraetore Brugense, in coemeterio deambulasset, quidam Buceranus statim alium iuvenem ingenuum subornavit, qui ultro citroque inter ipsum et Accursium dicta expiscaretur. At iuvenis dolum sentiens: „Nescio de quibus“, inquit, „frivolis rebus confabulati sumus.“ Hinc (ut opinor), optimi fratres et patroni mei, facile coniicietis, quid de republica Bernensi sperandum et quamdiu mihi heic haerere liceat. Quocirca, sicuti hactenus de me promovendo laborastis, efficite, quaeso, ut, quod coepistis, primo quoque tempore perficiatur. Ego quidem de conditione assequenda nihil vobis praescribo, eo quod alteri alteros noverimus nec dubitem, quin pro vestra virili mihi, quantum et ubi ecclesiae Christi prodesse queam, prospecturi sitis. Hoc autem unum (si vobis idem videatur) cuperem, ut ordinata iam mihi provintia senatus vester me literis ad nostrum scriptis domum revocaret, und das darumb, das sy hie sehind, das weder min her gvatter Caspar nach ich daheimen verschryet werid und das unsere heren zuͦ Zürich unß nit gar verschatz habid, wie die Bucerischen knaben kuͤlen: „Ich gsen wol, man wil die entlenet gsellen nit wider heuschen“ etc. Megander (referente mihi Blasio, ipsius comite) dicitur ludens Sepino ursigero Aroviae in diversorio dixisse: „Quid tu heic rerum agis, haeretice?“ Quod dictum ioculare in serium vertens Sepini comes heic Nollio retulit, atque is miras inde tragoedias agit ac nescio quid subinde quiritatur. Quod ideo huc adscribere, mi Megander, visum est, ut mente tua revolvens[!], quid et quomodo dixeris, ut, si opus sit, memor sis, cogitans etiam, quibus arbitris dictum sit. Valete. Bernae in Nuichthonibus, 12. februarii anno 1538. Salutant vos in domino Iacobus diaconus et M. Ioannes, olim Friburgensium ab organis, Leoni et Megandro notissimus. Mea vicissim caussa Theodorum nostrum imprimis et alios symmystas vestros salutabitis ac me, quaeso, quam primum potestis de mea provintia nova certiorem facite. Denuo valete quam diutissime et anima et corpore incolumes in usum Christi ecclesiae et veritatis retinendae. Amen. Ioan. Rhellicanus. Megander, hoc, quod Blasio in mandatis dedisti Erasmo nuntiandum, ita exaggeratur, ut negotium ad senatum relatum sit et apostata ille accersitus Blasio dixerit fore, ut ipse quoque accersatur. Petit ergo abs te consilium, quo pacto se gerere debeat, idque cupit per Lutium aut alium mox huc profecturum sibi significatum. Cacobaptismus miris inolescit apud nos modis, adeo ut complures etiam primi nominis in agro Bernensi per parochum Höchstettensem senatui supplicaverint, quo liceat sibi data fide publica in loco aliquo idoneo se purgare ac melius (si errent) edoceri. Hoc ea lege a senatu impetratum est, ut disputatio in urbe metropolitana habeatur. An vero illi his conditionibus disputaturi sint et quando hoc futurum sit, nescio. Horum me Blasius inter prandendum commonuit, quum iamiam literas obsignaturus essem. Tertium iam valete. Doctis simul et piis viris d. Bullingero, Leoni ac Megandro, Tigurinae ecclesiae pastoribus vigilantissimis, amicis et patronis suis cole[ndissi]mis. Z[ürich].
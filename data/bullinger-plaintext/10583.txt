Mynen fruntlichen dienst und was ich liebs und guetz vermach, lieber Henrice. Ich bedancken mich noch zer tzyt (dem herren lob) sampt den meinen guder gesontheit. Das selbig myr allizeit eyn sondere freudt wer von dyr, dynre lieben gemahel, bruder und andern geliebten zo erfaren. Vort wisse, das leider die widdertheuffer vill boeser ansleeg in dussen landen gemacht haben und vill dapfere orth mit ihrm gifft bestanden zo verirren. Bey uns zo Collen sient etliche verbrant, eyndeil enthoeffd, eyn part noch gefanghen, ouch vill entloeffen, die sunst fromme doegsamme manner und wieber voirhin geacht gewesen. Zo Nederwesell ist ouch eyn groeß rumoer erwachsen und synt, als man sagt, umb driehondert in rustung gesien, in meynung, die andere burger umbtzobringen und sich aldair zo stercken, umb die Munsterschen zo entsetzen. Meer: Ihr ansleeg synt verdorben, und die Munsterschen enthalden sich noch in ihrer stat, spyt den vorsten, villeicht in hoffnung, inen geschein mochte. Synt aber hart umbcingelt; halds auch dair foir, wanne ghein troist mehr ist, sie werden alle dinck und ihre stat gantz verrotten und sich darnach under die fiandt willigklich geben, es khome dair von wer will. Wyder synt angestochen ab dusser verdoempter ketzeryen Deventer, Amsterdam, Hantwerp und vill kleyner vlecken es Nidderlandts. Und ihnen wirdt also begegnet durch die fursten, das sie sich khum durffen regen. Ist auch bey uns eyn gantz geschrey, key[serlich] m[aieste]t werd overkommen mit groesser menighe, umb gebrechen duetscher nation zo stillen und eyn guede reformation zo machenn, uff das myr eynhellich im geloeben got dhienen moegen. Des uns der her des friddens gunnen will, und balde. Ouch wisse, das Arnoldus Wesalie, unser praeceptor, voir tzwen moenden haestig und unversienlich, als er sich des morgens froe zor metten rustede von erdtreich verscheyden ist. Sunst weiß ich dyr itzt sonders niet zo schrieben, sonder der almechtiger ewiger got will dich in synem dienste stercken unnd bewaren und von alle dem abwenden, das seynem gotlichen willen in eynichem widderstreben mochte. Datum ylens zo Coln, uff sontag letare, 7. martii anno 1535. Diderich Bitter von Wipperfoird, dein gunstiger freundt. Dem eirsamen, wolgeleirten hernn Meister Henrico Bullinger, meinem gunstigen, lieben freundt, zo handenn.
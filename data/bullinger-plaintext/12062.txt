S[alutem] d[ico]. Gratissimae mihi fuerunt literae tuae, vir clarissime idemque mihi colendissime domine, non tam quod pulchre et pro voto postulationi meae responderis, quam quod meas boni consulueris. Pro illa tua humanitate ago tibi gratias immortales, atque me interim et omnia mea tibi vicissim et tuis offero; fideliter et animo subiturus promptissimo, quodcumque mihi imposueris. Rursus autem commendo tibi Hospinianum, amicum communem - alioqui, sat scio, tibi commendatissimum - et virum optimum. Nam in te praesertim maximum collocat praesidium. Adfert clarissimo senatui Basiliensi praerogativam ab amplissimo senatu nostro, quemadmodum consulebas. Libenter enim bonorum virorum consiliis obsequitur. Caeterum afferit me id prae caeteris perquam suaviter, quod intelligo amplissimum esse tuum in me studium. Faxit is, qui summa charitas est, ut syncerissima dilectione nos mutuo in hisce terris complectentes, tandem, ubi hinc solverimus, ad eum transferamur, qui Christianae dilectionis et perfectio et bravium est. In quo te recte valere cupio, vir clarissime mihique semper suspiciende. Tiguri, 18. octobris anno 1544. Tuus ex animo Heinrychus Bullingerus. Clarissimo viro d. d[octori] Bonifacio Amerbachio, domino suo semper colendissimo.
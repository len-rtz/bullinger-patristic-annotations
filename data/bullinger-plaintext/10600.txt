S. Burcardus ille noster, cuius casum condoleo, sub mensa me prehendit, charissime Heinrice. Quem nolui vacuum ad te redire. Ego Zofingam veniam ad feriam quartam pascae, ultimam martii, expectaturus aut te (ah deus, quam vellem non frustra!) aut Leonem. Uter venerit, hoc spei de me habeat omnia iuxta charitatis et fidei regulam acturum. O Heinrice, tanta nunc mihi imminet indignatio et senatus offensio, ut nisi se mutarit, satius sit me cedere quam diutius immorari. Quam vellem in his tuo consilio uti! Aut enim nimium timeo affectus aut prospiciendum erit, ne tanta libertas traducendi ministros sit apud evangelicissimos etiam senatores. Ubi veneris, coram agam; sin minus, literis commendare cogor. Vale. In die pascÄ™ anno 35. Tuus B. Hallerus. Heinrico Bullingero, fratri suo charissimo.
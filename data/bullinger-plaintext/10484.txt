Heinrychus Bullingerus omnibus verbi ministris per agrum Tigurinum Christum praedicantibus. Gratia vobis et pax a deo patre et Iesu Christo, domino nostro. Habetis hic typis excusam, fratres et symmistę charissimi, assertionem nostram, quam feriis Felicis et Regulae in celebri conventu nostro recitavi et quam tantopere cupiebatis pro fratrum et ecclesiarum utilitate typis in multa transcriptam exemplaria vulgari. Obtemperavi vestris monitis. Vos videritis interim, quam bene consulueritis et quam foeliciter aliena fruamini opera. Ego certe negotium istud magnificum et inenarrabile alias simplici quadam ratione subtilitatibus illis ac tricis imaginariis praetermissis exposui. Video enim et in sacris ista quam simplicissime tradi et inexquisita fide percipi. Proinde neque singulis haereticorum argutiis, obiectionibus et blasphemiis respondi. Nam simplicem veritatem perspicue proposuisse exposuisseve est argumentis hęreticorum mendacium astruentibus respondisse. Et haec disputatio de essentia dei instituitur, quam nemo hominum facile exposuerit. Recte enim dictum est deum comprehensibilem non esse deum. Dei enim proprium est incomprehensibilem esse. Recte item dictum est abyssum palma mensuratos esse, qui essentiam dei, uti est, concipere et humanis verbis efferre voluere. Quanto prudentius consuluit Ecclesiasticus dicens: «Altiora te ne quaesieris et fortiora te ne scrutatus fueris, sed quae praecepit tibi deus, illa cogita semper et in pluribus operibus eius ne fueris curiosus. Non est enim tibi necessarium ea, quae abscondita sunt, videre oculis tuis, ne ergo in pluribus operibus eius fueris curiosus» [Sir 3, 21-23]. Haec, inquam, expendamus, o fratres, in his simus. Nostrum est clementiam, bonitatem, veritatem, omnipotentiam, sapientiam et iustitiam dei inculcare, mysterium Christi, meritum redemptionis eius et fidei virtutem commendare, item charitatis et innocentiae studium urgere. Ab his ad pugnas ver-borum, imo et ad curiosissimarum absconditarumque rerum scrutinium avocare cogitat sathan. Materiam ergo contendendi uberem suppeditat, nimirum, ut necessariis et hisce utilibus rebus neglectis omnia et studia et dicta et facta nostra ad pugnas verborum dirigamus. Vigilemus itaque sobrii, prudentes, pii, fideles, constantes in vero ac diligentes simus subinde orantes dominum, ut rebus bene gestis illum aliquando cum universa ecclesia, cui nos praefecit, videamus, sicuti est. Vos interim valete et ecclesias vobis commissas diligite. Tiguri, mense octobri anno 1534.
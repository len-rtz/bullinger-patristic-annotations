Salve, mi venerande frater. Mitto hic, quę Bucerus ad nos de colloquio dedit, quę proximo nuncio rogo, ut remittas. Nihil praeterea est, quod scribere possim ista temporis angustia, nisi quod Matthias Erbius scribit comitem Gulielmum a Furstenberg caesaris nomine gregarium conscribere exercitum 12 millium ac constantem famam esse ducem Sabaudiensem iuniorem in Pedimontanam ditionem restituendum. Quod, si ita est, facile coniicis, quur caesar iam ita vobis caput demulcere voluerit, quum non ignoret, quali animo sint reliqui Helvetii erga Bernates, quod ad hanc caussam attinet. Sed dominus bene vertat omnia! Sunst kan man nitt wissen, in was hafen oder wa diser brey kochet ist. Comitia nondum cępta affirmant, quod caesar apud Abachum valetudinem curat. De foedere reparato ne verbum quidem ullum, etc. Semper vale, mi charissime et optime Bullingere, et domino nos diligentissime commenda. 19. maii 1546. Tuus Amb. Bl. Venefica ista, de qua nuper ad te et chirurgum vestrum, nudius tertius exusta est magna in deum per Christum fiducia, ut de salute ipsius optime speremus. Clarissimo d. Heinricho Bullingero suo. Tiguri.
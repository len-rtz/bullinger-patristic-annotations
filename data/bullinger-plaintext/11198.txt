Eerwürdiger, wolgellertter, erender her, üch sige min gantz willig dienst zuͦ vor etc. Dem nach so dancken ich üch uf das höchst umb die buͤchle, so ier mier by miner heren seckelschriber uibersent habend. Sölichs statt mier umb üch zuͦ verdiennen. So denne vernim ich, wie das ettliche mine mißgönner mich gegenn üch verungelimpfett handtt, berürenn den handells des sacrament und der concordy, so by üch zuͦ Zürich uf der tagleistung sich verloffenn hand, alls ob ich üch vill ungellimpfs in bemelltter sach, so zwüschen üch und dennen glertten von Straßburg ergangen, gegebenn hätte und neißwa ein buͤchly, von Butzer ußgangen, umbgedragen, das üch zuͦ wider sin möchte etc. Da söllend ier wüsenn, das mier in disem unguͦtlichen beschichtt; dan mier von hertzen leyd wäre, daß ich zwüschen üch und so vil dürer, hochgellertten, fromen menner söltte ettwas unwillen an richtten. Dan sin leyder bißhär nur zuͦ vil böß samenns ist ingesätt und noch unruͤwiger koepfen zuͦ vil sind, alls ich besorgen, die gernn zwuschen üch und unß unratt an richtten wöltten. Aber das wüsend, daß ich von obemelltter sach nützit gerett hab, dan das der warheitt gemeß, und in sonders üch da by geruͤmptt, das ier allwegen begert, das diser sacrament handell clarlichen und mit heittrenn worten dem gemeinen follck virgedragen mochte wärden etc. Und ist nitt an, alls üch her Martty Butzer uiber disen vergangnen spennigen arttickell sin verstand und anttwurtt in geschrift gegeben hatt, alls ier woll wüsend, da hab ich das genomen; dan mins verstands mier die selbige erklärung wol geffallen hatt, hie mit niemand gescholtten, mins bedunckens ouch der selbigen mencklich zefriden und niemans nützitt dar wider, alls die, so der warheitt und der confeßsionn, durch üch und anndre frome, gelertte bredicantten zuͦ Basell gestelltt, gemeß sige etc. Das selbig buͤchly han ich niemands geben dan allein d[octor] Bastiann, unsrem bredicanten, der sich aller handlung der bemellten vereinung höchlich erfröuwtt hatt. Dar nebenn han ich mencklichem geruͤmptt mit warheit, daß üwre herenn, unsre gettrüw, lieb eydgnosenn, unß vill erenn und guͦtter gesellschaft unnd ouch ier mitt samptt üwren wirdigen capitell herenn unß gedan hand, dar zuͦ ich nit anders weiß, dan daß ier all gemeinlichen mitt unß allen, so uf bemelltter tagleistung, woll und mitt guͦttem friden aller dingen sigentt abgescheydenn, des sich mencklich by unß erffröuwtt und gott gelloptt hatt. Har umb bitten ich üch hie mitt, wellendt mich von söllichenn unnützen reden, die üch möchtten verbittrenn gegen mier und andren vil guͦtter heren und fründen in einer stat Bernn, die in sonder gunst zuͦ üch tragen, vir enttschuldigett haben; dan niemands des sinns noch gemuͤt, üch zuͦ hinder gan noch zschnutzen. Das söllend ier in guͦtten trüwen gloubenn und üwer guͦt willig gemuͤtt, so ier zuͦ disem gemeinen cristenlichen friden handtt, alls ein wisser, wollgellertter, durch unsre mißgöner theinswägs abwennden lasen, alls mier des gantz nutzitt zwyfflett etc. Und bitten üch dar by, ob ier in disem handell ettwas fells oder mangell witter an mier oder an andernn hä[ttend], wellend mich des berichtten; wil gott, sol uch allwegenn mit geburlicher anttwurt begenett werden und allwegen von mier in guͦt willigem dienst erfunden mit gottes hilff. Der wole unß allen sinn gnad und fridenn sins wortts mit deillen. Datum zuͦ Bernn uf 5. ougsten im 38. jar. Uwer wiliger Bernhartt Tillmann. Dem erwürdigen, wollgelerttenn heren Meister Heinrich Bulinger, bredicantt der loblichen statt Zürich, sinem erennden herenn und guͦten frindtt.
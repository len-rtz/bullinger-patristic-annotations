S. Scripsi nuper me amandatum cum fratre germano Argentoratum. Sed mala valetudo primum fratris impedivit legationem. Deinde, postquam restitutus est frater, veniunt litterę a principe electore, in quibus convocat, quicunque in evangelico illo fędere, ad consultandum de futuro concilio. Hinc nostri sumpta occasione legationem ad Argentinenses omnino differendam existimaverunt. Haec paucis scire te volui. Brevi addam alia; iam enim ad Ambrosium proficiscor. Vale millies cum omnibus fratribus. 10. ianuarii 1537. Tuus Io. Zwick. Hanc pecuniam dato Leoni. Sunt, ni fallor, aurei quinque, quos mittendos illi misit Wilhelmus a Zell. Caeterum nullas litteras accepi pecuniae coniunctas. Utinam conciliorum quorundam parum auspicatorum exempla a te habere possem! Domino Hainricho Bullingero, fratri suo syncerissimo.
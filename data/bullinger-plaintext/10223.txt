In domino pacem ac salutem. Spectaram abs te, clarissime ac charissime vir, literas tuas, quibus et tuam aliorumque confratrum incolumitatem et quę tecum aguntur cepissem, verum nullas hactenus videram, ob adsiduos forsan, quibus detineris, rerum tumultus. Facile igitur ignoveram. Cęterum, charissime frater, consilio atque auxilio mihi adesse salubri tu una cum tuis confratribus velis impense rogo. Est homo Mgr. Ioannes Carion vocatus, qui insignis calumnię nota me nuper sua plausibili cronica in lucem iam prodita turpiter ac mendaciter credulo popello traduxit. Cuius hęc subscripta illic inserta sunt verba: «Ainer genannt Schappeler hat zwölff artickel gemacht, genannt von christlicher freyheit, daß man der oberkait nit zynß geben soft etc. Durch dyß artickel, meinet man, sey der pöfel des merern tails erregt.» Hęc per fratres contionatores Meminganos, amicos meos candidos, schedula quadam ad me transmissa. Nec enimvero articulos ullos unquam me confecisse certissime scio, de christiana item libertate, testor deum, ęque ignoro. Postremo magistratui seu prępositis decimas non solvendas autve tribuendas perinde verum est atque id, quod nugacissimi pharisęi de censu cęsari non dando innocenti domino Christo imposuere. Testatur hac in re innocentiam meam copię cuiuspiam inscriptio apud senatum Memingensem adhuc retenta, quam olim ad petitionem eiusdem senatus una cum meis commilitonibus eidem ultro tradideram. Testantur hoc idem boni quique mei illic auditores. Verum lividulus ille autore nescio quo false edoctus atque furia in me concitatus, ut non tam me quam evangelicam veritatem mortalibus exosam redderet, pictorum atque poetarum modo nugatoribus omnibus ludum perperam ac infęliciter obtrusit. Quid igitur illic mihi fatiundum quave via atrox illa iuste vindicanda iniuria sit, vestram omnium industriam ob dei nomen imploro atque expecto. Apologo, ut deceret atque ęxpediret, visum est fratribus quibusdam opus esse, cuius tamen formulam, si placet, mihi praescribere haud dedigneris peto. Novarum rerum quicquid apud nos erat, te neutiquam latere, imo d. D. Vadianum, qui plurimorum scius est, plurima tuę humanitati probe scripsisse arbitror. Satanico spiritu atque phanatico agitatur in suam misellam plebem abbas ille cum suis delicatissimis fautoribus. Iam omnes ferme contionatores e locis Thrasonico furore expulit idem. Civitatem nostram innumeris viis ac technis traducens exosam reddit inquietissimis nostris adversariis. Mentitur iniquitas sibi passim, ut dignas aliquando pęnas sentiat. Reliquum, quę ipse coram in re mea tecum atque aliis confratribus meis observandis exposueram, simulac fideliter commiseram, haud oblita duco. Interim domi otiosus adhuc delitesco. Tu, optime Henriche, tuum Christophorum nacto ociolo de rebus vestris certiorem reddas obnixe pręcor. His vale ac in domino Iesu vive cum tuis fęlix, quos omnes una cum confratribus, d. Leone, Pellicano, Erasmo, Bindero, Theodoro, viris doctissimis, amicis meis iucundissimis, nomine meo salvos dicas. E Sanctogallo, 17. februarii 33. Dominum pro me misello orato. Tuus ex animo Chris. Sertorius. Clarissimo simulac piissimo viro Heinricho Bullingero, contionatori Tigurino, suo amico in domino observando. Zürich.
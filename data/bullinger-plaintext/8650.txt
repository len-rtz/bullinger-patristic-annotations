S. Accepi heri a Linero nostro transmissum literarum fasciculum, quo istae etiam, quas tibi inscriptas vides, continebantur. Volui tuis meas quoque coniungere, quia quaedam cognitu digna habent, quae fortassis in tuis d. Stettanus non scripsit. Deploratissimus est Augustanae civitatis status, et utinam non similis esset fere ubique rerum conditio. Miraberis, sat scio, quae Zündelinus scribit; ego puto homines istos cum ratione insanire. An ergo non satis erat superstitionibus papisticis deum iam saeculis aliquot offendisse, nisi deos gentium quoque postliminio reducant? Scilicet Neptunus et Mars ipsos contra Turcarum rabiem defendent. Et quid magis ridiculum quam victorias et triumphos ostentare post amissam Cyprum et Cretam in extremum discrimen adductam? Sed quis mendax nisi antichristus? Quid ergo mirum, si eius coniurati serio quoque ludant cum deo et victorias in mediis cladibus simulent? Velim describi Zundelini epistolam, et libenter puto praestabit hanc operam nobis d. Wikius; nam res digna est, quae annalibus inseratur. Servabis omnia in meum adventum. Valemus omnes, et filiola quoque febri liberata melius habet. Tu vale, mi pater observande, cum tota familia, quam meo nomine salutabis. Urdorfi 25. augusti anno 1571. Tui observantissimus Rodolphus Gvaltherus. An m. Heinrichen Bullinger den elteren etc. Zürich.
S. Tametsi Simlerus noster certissime omnia referre possit, charissime Heinrice, quae de nostrarum rerum statu desideras, nolui tamen vacuus ad te veniret, quo perpetuos mei in te amoris testes habeas. Vidi, quae in Epistolam Hebreorum a doctis temporum nostrorum ferme omnibus neglectam edideris. Placet studium hoc et quidem absolutum, quod in sacris habes. Placet charitas, qua donis a domino tibi datis foenorari proximis omnibus velle videris. Placet laconismus et is ad sensus genuini scopum absolutissimus. Dominus tibi vitam, ocium et prae omnibus spiritum tribuat, quo in aliis quoque bibliorum libris reipublicae christianę commodare possis. Tribuat etiam, ut quae a domino habes, illi accępta referas, ne usquam extra te feraris in quantulamcunque ambitionis notam. Gloria te manet perpetua, qua te dignum illustrabit, cuius dono hec praestas, ubi solius illius glorię studueris. Ceterum Megander optima de vobis omnibus retulit, quod maxime me exhilaravit. Spero de homine in dies meliora. At quid de conditione sua, quam apud vos adhuc habet, egerit, nondum communicavit. Male audit apud aliquos nostratum, quasi utramque sellam sibi paraverit. Si quid habes, quo hominem excusare liceat, mone. Proinde age acta Zofingae, quam primum excusa fuerint, ad nos veniant magistratus sumptu; nam catabaptistarum fex ad mentiendum et imponendum instructissima augetur in dies, et qui in agro facile illorum trichis moventur, quottidie clamant procrastinationem illam indicium esse certissimum veritatem a catabaptistarum parte esse. Urge igitur typographos, ne excusa diutius delitescant et negligamur. Optarem utique te omnia iudicio perpendisse, ut ubi ubi erratum esset, alia via resarciretur. Tandem, ut sepe abs te petii, si quid superesset, quod congessisses in Epistolam ad Romanos, communicares. Trado eam pro contionibus, et quamvis iudicium habeam, tamen ita mihi non sum addictus, quin ad summum desiderem tuum maxime iudicium audire. Occurrit proxima contione locus de conscientia accusante et excusante in die domini tractandus. Quem cum forte pro modulo spiritus mei absolverim, tamen ego in multis adhuc de conscientia hęsito. Intelligo conscientiam legem intellectam aut naturę legem cordibus nostris insitam atque iis iudicari et contestari, quae bona sunt et quę mala. Caeterum, unde sit, quod conscientia reddatur uni lata, alteri arcta, quibusve causis erronea, ut absolute non potui praestare, ita cum silentio praeterii a te pendens, ut quemadmodum in omnibus, ita et hac in re iudicium tuum describas. Tam importunum tibi amicum tua collegisti humanitate. Postremo obsecro, me semper commendato ad vota utere, nec pęniteat te mihi aliquando operam praestare, qui absque praecęptoribus viva voce docentibus omnia iuxta domini bonam voluntatem utcumque peregi. O utinam hunc viverem diem, quo tua praesentia refocillaretur caro mea, hoc est affectus ille, quem iuxta spiritum et carnem et totus erga te habeo. Et utinam quam secretissime ad me venire posses, quo te nemo resciret, quousque ad aliquantulam saturitatem tibi locutus essem. Vale, animae meae pars non minima. Bernę, 8. septembris. De rebus publicis penitus nihil habeo. Quid Zuickius apud vos egerit et de turcico apud vos feratur bello, vel verbo indica. Salva sit familia tua, Pellicanus, quem opere suo pergere vellem, quod fratres agri nostri linguarum inscii maxime desiderent, Leo, Carolstadius, quem tibi comitem vellem - sed fiat, ut tu vis -, reliquosque omnes nostra salutatione non neglectos velim. Ora pro me dominum. Tuum minimum nummisma, ad obsequia quaevis addictissimum. An Meister Heinrich Bullinger, prędicanten ze Zürich, sinen insunders geliepten bruͤder.
Laus deo! Argentine, 26. die ianuarii 1547. S[alutem] et perseverantiam in domino Iesu Christo, spe nostra! Ad literas tuas, 28. octobris 4. que decembris datas, nunc tandem respondeo. Primum autem immensas habeo tibi gratias, mi domine observandissime, quod mihi dignatus fueris donare commentariis in Lucam, sicuti antea in alios evangelistas et apostolos. Deum optimum maximum precor, ut in eis assidue meditari possim, atque, ut hortaris iugiter, potissimas vite mee partes studio pietatis bonisque operibus dedicem. Ora autem dominum pro me, obsecro, ut ita faciam, et ut domino adheream usque in finem. Lavatero fratri dixi, que iubebas vel cupiebas saltem, et non dubito quin bene tempus suum hic semper collocabit, et in discendis bonis literis diligens erit; utque hoc faciet, non deerit mea exhortatio assidua. Vereor ne, ut scribis, tempus adest, quo dominus iniquitates nostras visitabit per bellum crudele, dabitque nos puniendos aut castigandos in manus hostium. Audio enim (spero tamen, quod non ita est), quod dominus de Buiren nunc Franckfordiae missas erigere conatur in aliquibus ecclesiis; permittit interim adhuc, qui volunt evangelium audire et veritatem sequi, id libere facere. In Anglia nuper, ut scripsit tibi Ioannes Burcherus puto, est aliqua mutatio, et erit proculdubio maior adhuc. Ducem enim unicum, Norfolcie scilicet, habuit Anglia iam ab annis aliquot. Illum cum filio intrusit in carcerem rex, quia (ut aiunt) cum rex deberet mori, primatum pontificis erigere conatus est; nuper autem audio (sed inde non recepi literas adhuc) decollati sunt illi ambo, pater et filius; succesitque, ut aiunt, in locum eorum, Turrem dico Londinensen, spiritus sanctus, imo papisticus potius, ille episcopus Wintoniensis. Deus det, ut omnia hec ad gloriam nominis sui et ad propagationem evangelice doctrine inserviant, sicuti multi nostrum putant. Potest autem fieri, postquam deus visitaverit peccata illius regni. Regina enim moderna et dominus de Herford, principis filii regis scilicet avunculus, bene favent pie et sane doctrine, et papistica inventa odiunt. Salutes dominum Bibliandrum, d. Pelicanum, d. Gvalterum, ceterosque mihi istic notos, precepue autem piissimam tuam coniugem, cui etiam mea uxor se commendatam habet. Vale, et vive semper feliciter. Tuus, Richardus Hillis. Dem furnemen und hochgelerten herren, herr Heinrich Bullinger, minem besunder gutten herren und fründen, zuͦ handen. Zuͦ Zurich.
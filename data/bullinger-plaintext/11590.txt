Gratiam et vitae innocentiam a Domino. Literas ad te iam pridem dederam, colendissime Bullingere; an redditae sint necne, penitus ignoro. De quodam adulescentulo scripseram, qui per biennium aut plus apud nos Curiae literis operam navavit, Latinis et Grecis probe iniciatus, cupiens deinceps Tiguri bonis literis incumbere. Filius est evangelistae in comitatu Werdenbergensi, ditionis Glareanae, viri honesti et probi et de evangelio optime meriti, qui et Zvinglii nostri piae memoriae conterraneus et coaetaneus fuit. Qui animo syncero ac pio filium suum evangelii ministerio consecrare desyderat, sed re familiari minor est, quam ut id commode possit. Inopia enim premimur plerique in terris nostris sacerdotiolis parvis sustentati, ut parce tenuiterque vivendum sit. Praecamur itaque plurimum, quatenus gratia et auxilio tuo adiutus et commendatus apud dominos venerabiles ut distributionis in pauperes aliqua saltem parte particeps fiat. Puer est bonus et pius; ego illum per dimidium annum in mensa mea alui, unde mihi cognitus est adeo, ut minime diffidam, quin benefitium bene collocetur in eum. Divertit ille ad Margaretam, quondam Zvinglii ancillam; Pontasella illum novit. Tu importunitati meae ignoscas, et si in gratiam aut commodum tuum unquam aliquid potero, cupidissime faciam. Caeterum de Ratisbonensibus comitiis, in quam catastrophen diverterint, miramur valde. Caesarem timemus Romano episcopo addictum esse et coniunctum ut squamae in Behemot. Coniecturam ex hoc habemus: gubernator ducatus Mediolani Christianos misere persequitur plus quam antehac unquam. Ad palinodiam turpissimam cogit et recusantes recantare in servitutem nauticam damnat, etiam viros ingenuos et de optimo genere natos. Ex Caesare habet hanc saevitiem marchio; ipse enim non admodum infensus evangelio. Vale. Ex Curia Rhetiae, decimo quarto kalendas Augusti. Salvum exoptant te cum dilectissimis fratribus omnibus Ioannes Blasius, Balingius et ego Comander. Tuus ex animo Ioannes Comander. De comitiis si quid habes, communica nobis, ut coepisti. Ornatissimo doctissimoque viro magistro Heinrycho Bullingero, Tigurinae ecclesiae antistiti, domino suo et amico observando.
Salus a Christo etc. Lieber bruͦder, wuß, das ich an mitwuchan bin zuͦ Bremgarttan gsyn; hat mir unsers Anni, das zuͦ Prug bim Jacoben ist gsin und im den handel des angnomnen spruchs hat gseit, hat er vast wild than, der Hediger heig im da nuyt anweg zegen. Aer doch so wel ers lassan bliben mit sölichem ding, das wir im innend' 14 tagan das gelt baar legendt, sust söls im nuit gelten, dan er wel das gelt han (ja sant Velti). Han ich den handal dem Schodeler anzeigt; hat gsprochen, er muͤsse den brieff neen und das haltan, er heig zuͦ Ottenbach verwilgat, und söndt wir mit dem unseren verfaran; er wel in da nüt lassan meer verbiettan etc. Die brieff wend sy my uff samstag gen. Wittar ist der Hartigel mit sampt der frowen in dem hußli an mich kon und mir wellen 20 rinsch gl. geen, han ich nit wellen, sid huß, schuyr und garttan als hinder einandaran stat. Sölichs und alle, die bym kuͦffi sin gsin (do das Vogtli dem Marthi zu kuffan hat gen), nit vermeinendt, bin ich bim Vogtli ouch gsin; ist mir anredt, wie der brieff lutt, und mit sölicher meinung hab ers im zu kuffan geen, doch so begerendt sy zuͦ bedan sittan den brieff zuͦ verheren. Magst du mir in by disam bottan schicken, so kan ich inan am samstag zogen, als ich verheissen han. So hat Vögtli gesprochen, so die 20 gl. ligendt, muͤssendt wirs neen und im den brieff usshan geen. Er und Hartigel hettend uns, das wir sölich gelt nemmendt, sid die 50 gl. nach wol uff dem huß standendt. Schribi mir ein antwart, und so etwas nüws vorhanden weer. Vale, salutato familiam. Ich han min roß, das vast feist und hubsch ist, dem Ruͦdi Staffar geen, der mirs gan Zurzich wil ritten und verkuͦffan. Hoffen guͦttes glücks. Ioannes tuus. So mir die brieff werdent, wil ich an zistag zuͦ uich kon und das gelt und brieff bringen; sol ich andars neen? Mich dunck, wir hettendt noch gnuͦgsamme underpfan. M. Heinrichen Bullinger, sinem bruͦder zuͦ Zurich.
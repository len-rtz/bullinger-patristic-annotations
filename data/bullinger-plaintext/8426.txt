S. P. Quod eas partes, quę meae esse debuerant, tibi prius usurpandas duxeris compellando literis, venerande senex, vir multo clarissimus idemque patris loco perpetua observantia colende domine Henriche Bullingere, ita gratum fuit, ut me immortalitate donatum prorsus existimem. Quamobrem, quum mihi gratulandum non modo, sed etiam gratiae, pro eo ac debeo, nunquam intermoriturae cum agendę tum referendę sint, superest, ut huius, quod postremum, ut primum occasio oblata, me debitorem constituam ac fidele nomen[?], illa vero in praesentia ex animo absolvam. Utinam vero meae literae, ad quas scribendas invitasti, eius generis etiam essent, ut te vel minimum oblectare possent! Quia vero ea aetate sum, ut hoc officii genus non magnopere me amplius iuvet, sive id senectutis meae grandioris tedio seu ingenii infelicitate adcidat, roganda mihi etiam atque etiam erit tua veneranda humanitas, ut inconditas et ieiunas literas meas percurrere saltem patienter non dedigneris cogitareque in epistola ad amicum etiam negligentiam (ut ille dixit) pro cultu esse. Ego enim te, ne quid dissimulem, clarissime vir, quo die primum lucubrationes tuas vidi legique, unice amare ac suspicere etiam coepi semperque ex eo tempore occasionem spectare ineundae tecum amicitiae, adeoque iucundissimo etiam conspectu frui, quod quia mihi tuo concessu nuper contigit [griechisch], non in fęlicitatis vulgaris parte numero. Habes me totum. Quod mens sentit, scribo, non adsentat, a quo perpetuo abhorrui. Hec ad literas tuas humanissimas. Quod scribis conspectum fuisse aditumque, cuius mihi copiam fecisti, tibi iucundum, amplector adcipioque in eam partem, quam debeo. Quod vero laudibus quibusdam me exornas et prosequeris, quanquam non meritus sum, imo indignus etiam a lauto viro laudari, tamen studium et voluntas tua quam gratissima est. Nam quod ea mihi tribuis, quę in me non agnosco, quia censeo non mihi, sed literis, sed virtutibus esse tributa, quorum me amatorem et sectatorem plerique cum arbitrantur tum praedicant, facile feram amplectorque ex animo. Nec defuturus nosse officio meo, sicubi occasio oblata fuerit, ut gratum animum declarare non solum, sed etiam ad ea contendisse pro mea virili videar, quibus me tua dignitas depingit. Atque hec pauca pro tempore. Plura luctus quidam fatalis, qui aliquot diebus exercuit me acerbissime, vetat. Tuam reverendam pietatem dominus noster Iesus Christus et salvator unicus sospitare, prosperare et tueri perpetuo dignetur. Vale et salve aeternum una cum filia, nepte dulcissima nec non tota familia. Datę Friburgi, diluculo 16. novembris anno etc. [?] 70. Tuę dignitatis ac tuorum ex animo purus putus Io[ann]es Hartungus. Praestantissimo viro cum eruditione tum sanctimonia vitae [...?] domino Henrico Bullingero etc. [?] coelestisque doctrinae ecclesiastae in republica Tigurina [...?], suo domino, fratri ac pro patre perpetuo observando amico. D. Ioannes Brentius Stutgardiae 11. septembris nuper diem suum obiit anno aetatis 71., de quo tale carmen Tubingensis quidam professor ad me dedit: Bis septem lustris iam Brentius addidit annum Corporis et posuit membra caduca sui. Illius in mundo semper pia scripta manebunt, Sed bonus in coelo spiritus arce sedet. Optarem meis verbis per occasionem clarissimos viros istic, medicinae doctores reipublicę vestrę, quam officiosissime salutari, ac dominum Abrahamum, humanissimum virum, reverenter. Io[annes] Hartungus. Ignoscat tua humanitas meam tumultuariam scriptionem, rogo.
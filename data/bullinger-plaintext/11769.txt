S. Literae illę, quas ad me per consobrinum tuum dedisti, per mercenarii hospitis famulum idque in alienis ędibus 16. huius inter prandendum redditę sunt, ut non potuerim quicquam in illum officii collocare, quandoquidem me nonnisi iam abituriens convenit. Scripsi tamen schedulam ad consulem Welserum, ut, si forte opus illi sit ampliore viatico, numerandum curet meque hic facturum sibi satis; nihil enim praeterea potui, nisi quod multum rogavi, ut rediens apud me divertat. Valde enim tua caussa deamo, quicunque tibi quoquo nomine chari sint. De banno ita est, ut scribis, et nihil aliud, si perrexerint iudices isti, expectamus nisi sacra et prophana semel confundi et terram misceri cęlo. Praestantissimus Vadianus noster non pridem Myconii literas misit tibique, tametsi nihil opus fuerit, bona fide patrocinatus est, ut maximas hinc tibi gratias agam. In Myconii literis valde doluit, quod ad calcem epistolę Buceri, quam describendam mihi curavit, suapte manu hęc verba adiecit: „Scripsissem pluribus; sed hactenus nunquam intellexi meas tibi gratas esse.“ Unde facile coniicio eximium hunc virum, et quem plurimi semper facio, in nescio quam suspicionem pertractum, quasi a me hactenus vel contemptus sit vel neglectus, id quod tam est alienum a me, quam soleo longe obscurioris pietatis et eruditionis fratres, quam ipse est, maximopere venerari pariter et arctissime in domino complecti. Proinde tuum hic patrocinium, mi Bullingere, vehementer abs te contendo; neque enim ferendo fuero, si non isto me plusquam gravissimo onere leves idque quamprimum. Novi nihil est, quod de comitiis perscribere ad te possemus. Dominus a Granvel, caesaris orator, ab Augustanis cum tribus suis filiis honorifice exceptus, tractatus et ad Norica comitia dimissus est. Iuliacensis totus in armis est; interim caesar quoque exercitum conscribit. Comes Gulielmus a Furstenberg cęnobium Dorsam ad tertium lapidem a Meti distans simulata magis quam seria oppugnatione adversus Gallum defendere creditur, ut facta pace milites Gallo maneant; ita omnia dolis hodie aguntur. De Turca constanter usque audimus, quod non dormiat, sed atrocissima in nostros meditetur. Dominus faxit, ut domesticis primum Turcis trucidatis truculento quoque isto et sevissimo hoste in suo nomine superiores evadamus. Amen. O servator et pacificator Iesu Christe, miserare propicius miseram sortem afflictę ecclesię tuę subque alarum tuarum umbra defendendam suscipe; effunde vero commeritam iram tuam in gentes, quę te non noverunt, et in regna, que nomen tuum non invocaverunt, ne quando dicant: „Ubi est deus eorum?“ Valetudinem tuam, mi Bullingere, vide ut cures diligenter, quo diutissime, quod facis, facere possis. Immodici isti studiorum et scriptitationum labores ante diem vires exhauriunt et corpus enervant, ut semel omnia concidant, ni iusta accedat moderatio, quam vix tamen admittunt, qui hunc in mod[um] toti in id genus labores incumbunt. Iam altera exhibetur epistola tua cum scripto Helvetiorum ad caesarem, Romanorum regem, ordines imperii et iudices imperialis camerę, ubi iam ab integro multam gratiam habeo diligentię et fidei tuę. Placet constans vestrorum libertatis studium, quod utinam omnes vertant ad gloriam dei. Mitto cantilenam Schwenckfeldicam, quam Frechtus, doctissimus et humanissimus vir, hisce diebus ad me dedit rogans, ut ad te quoque mittam. Tu hanc Vadiano quoque nostro mittendam cura; nam istuc quoque petit Frechtus. Peccat illa sępe non sententiis solum, sed etiam numeris, et pessime est descripta. Ego non puto operęprecium facturum, si quis forte respondeat istis maleferiatis hominibus, quos in hoc excitat satan, ut longe meliora conantes nugis istiusmodi infeliciter magna christianę et reipublicę iactura remorentur etc. Redduntur nunc literę quędam, quas legendas mitto ea lege, ut mox remittas. Commenda me omnibus fratribus, Pellicano, Gvalthero, singulari amico, Theodoro, Erasmo, Megandro, tuę domui in primis; nam vestris piis patrociniis iuvari apud celestem patrem vehementer etiam atque etiam spero et cupio. Salutant te nostri omnes. Tu boni consule tumultuariam istam scriptionem; tantum enim[?] non enecor perpetuis epistolarum scriptitationibus, nec sufficio vel uni illi labori, si singulis respondere coner. Tibi tamen, tanto amico, qui insubidę picturę nostrę iam diu assuetus es, nihil moveor, etiam si pessime scribam. Iterum atque iterum vale. 24. februarii 1543. Tuus Ambros[ius] Blaurerus.
Gratiam et pacem in domino, colendi et charissimi viri. Dominus quidem passus est quasdam incidere quaestiones, de quibus non dedit hactenus nobis utrinque idem videre, tamen dedit ut utrinque crederemus et doceremus d[ivinas] scripturas solas esse in religionis doctrina sequendas, omnia ecclesiae vetera symbola tenenda et praedicanda esse, et in vera vivaque fide domini nostri Iesu Christi salutem omnium hominum ponendam, et hunc quoque agnoscendum adesse suis, et esse efficacem ad augendam salutem suorum, cum in nomine eius congregati sacramenta ipsius legitime administrant atque percipiunt, ita ut in confessione Basiliensi confessi estis. His itaque de caussis existimavimus merito communionem Christi esse colendam vobiscum, atque adeo amice semper de vobis sensimus et locuti sumus, nostrisque, cum eos aliquando ad vos misimus, ut idem facerent diligenter commisimus, pergratumque habuimus, quod et vestros misistis ad nos; quos qua potuimus humanitate et charitate complexi sumus et tractavimus. Interim id, quod de quorundam locorum scripturarum interpretatione, de certis ecclesiis et ministris, non idem sit utrisque iudicium, domino commendavimus, precantes ut et de his eandem et suam vobis sententiam inspiret. Cum vero tres adolescentes, duo vestrates, Ludo[vicus] Lavaterus et Iacobus Gessnerus, et unus Schafhusianus, essent commissi fidei symmystae et fratris nostri d. Ioannis Marpachii, habuit certe hic illos instar filiorum, instituit ad pietatem, adiuvitque studia illorum quoad potuit, nec unquam eos disputatione de eucharistia vel alia scrupulosiore disceptatione perturbavit. Verum cum illi mensa domini hic nunquam communicarent, quod caeteri illius convictores merito subinde faciebant, et tempus iam paschae proxime praeteritum appetiisset, quo totam scholam ad s[anctam] domini communionem instituere et exhortari solemus, existimavit Marpachius sui esse muneris, et ut pastoris illorum, et ut domestici moderatoris, ut hortaretur eos ad communicandum mensa domini cum caeteris suis contubernalibus ac tota Christi ecclesia. Id ergo fecit admonuitque eos ut fide simplici instituti et verborum domini communicarent, nec se constituerent iudices controversiae quae hac de re agitatur, aut etiam de modo scrupulosius inquirerent, quo Christo communicamus; grave esse, eum qui velit unus esse cum caeteris fidelibus panis, unum corpus, detrectare cum his uno etiam domini pane participari. Ista paterna admonitione ad eos facta Schaffhusianus communicavit, vestri duo non communicarunt. Tulit id d. Marbachius et dissimulavit. Cum autem d[omi]n[us] d[octor] Gessnerus venisset ad nos in nundinis nostris, contulimus cum illo hac de re et ostendimus quam simplici et generali confessione de praesentia et efficacia domini in sacra coena simus contenti, atque nihil ad adolescentibus istis petamus, quam ut fide confessionis vestrae Basiliensis nobiscum communicent. Quam etiam res mali exempli esset, si ipsi in scholastica et domestica consuetudine nobiscum degentes ecclesiae nostrae communionem aspernarentur. Recipiebat ille se acturum cum adolescentibus et rem etiam ad vos delaturum; sperare se hoc offendiculum facile posse submoveri. Iterum dissimulata res est usque ad id tempus cum dominus nobis praesens tam horribile bellum excitaret. Ibi institutae sunt supplicationes graviores et habitae mensae dominicae communiones instituto domini et apostolorum veterisque ecclesiae exemplo frequentiores. Iterum vestri duo et cum his Schafhusianus, qui tamen tempore paschae communicaverat, soli ex domesticis Marbachii non communicarunt. Cum itaque et Schafhusianus apparebat abstractus esse a nostra communione, spargerentur etiam quaedam voces, quae ad exemplum rapiebantur, contemnendi ecclesiam nostram et eius ministeria, quae domino certe ita studemus praestare, ut illa confidimus ei nos posse approbare in die iudicii eius (non, proh dolor, quod attinet ad studium et religionem administrandi, sed tamen quod ad ipsa minsteria in se attinet), coepit gravari hac de re conscientia d. Marbachii. Videbat enim obesse disciplinae, tum ecclesiasticae tum domesticae, ista tam manifesta multis convictorum suorum in religione diversitas, tum etiam quae hinc sequebatur disciplinae et observantiae erga praeceptores suos, quae bonos discipulos decet, quaedam labefactatio. Quia autem vobis et ipse cupiebat in domino gratum facere, noluit a sua domo adolescentes ablegare, sed detulit rem omnem ad nos. Vocavimus igitur eos ad nos et paterne admoniumus de ecclesiae communione, et quam grave sit se ab hac subducere; neminem enim se ab ulla ecclesia posse sacramentorum unione alienare sine eius ecclesiae condemnatione et excommunicatione. Hoc nos non mereri, nec putare eos id iudicii de nobis facere. Nos nihil amplius petere quam ut communicarent nobiscum in fide confessionis Basiliensis, aut huius Paulinae: Panis quem frangimus est communicatio corporis dominici, calix quo gratias agimus est communicatio sanguinis eius [1Kor 11, 24f]. Quae acutius disputarentur, vel de praesentia domini in coena vel de certis locorum quorundam interpretationibus, ac etiam de ecclesiis ac ministris ecclesiarum in hac re dissentientibus, haec eos debere domino committere. Legem quoque scholae nostrae esse, ut qui eius uti beneficio velit, uti debere et ecclesiae; christianam enim scholam nos instituisse, quae nihil quam quaedam iuventutis christianae et literariae ecclesia esset. Nos denique pridem audivisse, Tiguri nec in civium quidem societate tollerari, aut saltem in ordine senatorio, qui mensa domini nunquam communicarent, et prae se ferrent, id se facere ideo, quod iudicarent, caenam domini apud vos non recte administrari. Haec et alia monuimus hos vestrates adolescentes cum summa lenitate, idque unum maxime urgebamus, cum non dubitaremus eos velle Christi esse, ne nos communione Christi damnarent, in quam essemus ac ipso domino assumpti. Cumque institutionem ecclesiarum suarum allegarent, respondimus, nos non dubitare, vos confessioni Basiliensi non contradicere, nec statuere in s[acra] coena nihil percipi quam absentis omnino Christi symbola, panem et vinum. Dimisimus itaque eos a nobis hortati eos, ut vellent invocato spiritu Christi rem secum deliberare et perpendere, quam non leve sit Christi communionem cuiquam negare, qui, quae Christi sunt, omnia credat et sectari studeat. Si essent mali instituti et vacui timore domini adolescentes, nos eorum a mensa domini abstinentiam minus morari. Immo si id de eis nobis et ecclesiae constaret, nos ipsos, etiamsi vellent, ad domini mensam non esse admissuros. Nunc autem haberemus eos ut pie et sanctae institutos probeque moratos adolescentes, ac ab illis ad nos ecclesiis missos, quae nihil prius ipsis, quam progressionem in pietate optarent, nobis necesario religionem esse, si hoc eorum peccatum negatae nobis communionis, quod multo gravius esset, quam ipsi existimarent, dissimularemus. Porho tertio post hanc illis factam admonitionem die defertur ad nos, eos quaestos esse, nos eiectionem e schola eis esse minatos, nisi communicarent. Vocavi itaque illos ad me rursus, ego Bucerus, qui nomine fratrum in communi admonitione praecipue appellaveram ipsos, cum eorum hospite d. Marpachio, et interrogavi, num tale aliquid de nobis quaererentur. Negabant se id quaeri, sed ex eo quod dixissemus, legem scholae nostrae esse, ut qui eius uti vellet beneficio, deberet et ecclesiae uti, et quod Tiguri non tolleretur civis qui non communicaret mensa domini, se metuisse ne forsan, si pergerent abstinere a mensa domini apud nos, scola eiicerentur. Respondimus, nos nihil ita praeciptare; monuisse eos et usos argumentis quibus sperassemus eos posse ad id permoveri, quod non dubitemus esse praeceptum domini et interesse salutis ipsorum, et iussisse, ut rem omnem secum expenderent, nec quicquam addidisse de eo, quod facturi essemus, si nostris ipsi monitis non acquiescerent. Non debere itaque ipsos verba nostra alio interpretari, quam essent ad eos a nobis facta. Debere ipsos animo tranquillo pietati et literis incumbere. Nos autem, cum animadvertissemus eos autoritate pastorum suorum, quos domi habeant, detineri, statuisse ad vos scribere et vobis exponere et quid ab ipsis peteremus et quibus de caussis; beneque nos sperare et vos vestram interposituros esse authoritatem, ne ipsi nos a communione Christi, quod ipsos attineret, negata communione mensae eius pergerent excludere, et quicquid scripturi essemus, id ipsis, priusquam literas ad vos mitteremus, velle legendum exhibere, ut et ipsi quod videretur ad vos perscriberent. Ita dimisimus eos, daturi huiusmodi ad vos literas, cum oportunus occurrisset tabellarius. Interim autem ipsi per se de mutando hospitio cogitarunt, et Schafhusianus inscio hospite et praeceptore suos libros et reculas suas compegit, nactusque institorem, qui satisfaceret pro eo hospiti suo, nihilque tale expectantem post horam accedit eundem, et hospitem et pastorem et praeceptorem suum, cuius certe fideli et paterna cura atque institutione fuerat non sine suo commodo usus, nequicquam dicit amplius quam: Domine praeceptor vale, ego abeo. Dominus Marbachius perturbatus, et iure, de ista adolescentis ingratitudine et inhumanitate, coepit eum officii sui leniter et ut pium praeceptorem decet admonere, ac deinde in pace dimisit. Haec cum ita acciderint et habeant, ut commemoravimus, visum est nobis ea omnia vobis simplici et fideli narratione exponere, quos non dubitamus optare, ut et vestri in omnibus offiium faciant, et schola atque ecclesia nostra quam altissima fruatur tranquillitate, et rogare vos in domino, ut, cum vestros huc, indubie, ut ad scholam christianam mittatis, autores ipsis sitis, ne communicare nobiscum sacramentis in domino detrectent, cum nihil ab illis prorsus, quam confessionem vestram Basiliensem requiramus, imo Paulinam tantum illam, quam commemoravimus. Ignorant adolescentes quantum sit peccatum, iis qui Christi sunt, ac etiam praeceptoribus suis Christi communionem negare. Deinde quid talia pariant exempla, praesertim cum aliqua praecipua iactentur autoritate, ipsi facile agnoscitis. Tempora sunt alioquin plus nimio afflicta, et furit ubique satanas, quomodo nos distrahat, quos in se dominus coniunxit. Interim malignus ille suos cogit horrendum in modum. Quae non dubitamus nos accepisse a domino, ea profitemur, et sine cuiusquam sugillatione. Erga eos, per quos nobis dominus sua amplissima dona est impertitus, studemus esse grati, sed absque cuiusquam contemptu. Unumquemque suo loco et numero in ecclesia dei habere cupimus: Christi libertatem, et ut quisque doceat et agat pro sua fide, sicut omnibus libenter concedimus, ita concedi quoque nobis iure petimus, dum nos intra regulam verbi dei continemus. Debent enim esse omnino sancta, tamen libera, in ecclesia iudicia simul et candida. Sic et vos animatos esse confidimus. Ergo, ut nos hactenus in fratrum vestrorum numero habuistis et adhuc habetis, sic oramus propter communem Christum ut illis, quos nobis erudiendos et instituendos indubie et in pietate mittitis, idem suadeatis. Optamus vos in domino feliciter agere et recte valere, nosque responso optato in praesentibus ecclesiarum afflictionibus recreare. Datum 6. demb[ris], Argentinae, 1546. Caspar Hedio D. Petrus Martyr, theologiÄ™ professor. Mart. Bucerus, vestri in domino fratres. Clarissimis viris d. Heinrico Bullingero, Cunrado Pellicano, Theodoro Bibliandro ac caeteris pastoribus ecclesiae Tigurinae, nostris in domino symmistis et fratribus venerandis et charissimis. Tigurum.
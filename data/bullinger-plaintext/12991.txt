S. Denuo scribo. Importunitatem ignosce. Tam te amo, ut nihil non mihi apud te licere putem. Fui hodie iterum apud Welserum et, quae tandem illorum sit sententia, plene expertus sum. Quandoquidem scripserunt domini Tigurini, ut me (nisi securam possint praestare defensionem) remittant, statuerunt se hoc facturos. Ne vero prodar aut periculum in itinere patiar, nunc (cum rumor per totam urbem vagatur me discessurum) volunt, ut simulem me mansurum. Sicque ipsos intra mensem me dimissuros. Cui consilio libenter obtemperabo. Confessus est mihi Welserus rem omnem et inter caetera dicebat etiam: „Nollem te, mi Hallere, post 3 menses hic esse. Nos sumus captivi, nostri non amplius iuris“, etc. Nam ego promittebam, si mea etiam in posterum opus haberent opera, me non eis denegaturum, siquidem consentiat amplissimus senatus Tigurinus - quibus ille ista inserebat, etc. Accidit heri denuo aliquid, quod his addam: Sacerdos quidam mulierem, apud quam hospitium habet, pecuniis porrectis ad stuprum provocavit egregie prius eam demulcens. At illa in ipsum invecta et pugnis in os incussis aufugit eiusque sacerdotis turpitudinem universae urbi evulgavit. Sic dominus arguit illorum nebulonum nequitiam, dum in scelere ipsorum eos comprehendit. 5. iulii, cum iam discessurus esset nuntius. Velim interim etiam te rogatum, ut, quia reditus meus certus est, ni deus impediat aut fatum, ut mihi prospiceres de hospitio aliquo commodo. Non enim possum vel meis vel aliis diu molestus esse cum pueris meis. Scio circa aequinoctium proximum solere fieri locationes et permutationes. Ideo suasu meae uxoris haec te rogare volui. De conditione non rogo, quia scio non opus esse, ut hic te rogem. D. Heinrycho Bullingero, domino suo unice observando. M. Heinrych Bullinger.
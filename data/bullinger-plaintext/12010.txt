S[alutem] d[ico]. Pro epistola Frechti ago tibi gratias, frater dilectissime. Eam hic remitto. Doleo Baderum, nec indoctum nec malum hominem, in Schwenckfeldianam incidisse haeresin. Verum consolatur me rursus, quod apostolus dixit: „Oportet haereses esse, quo, qui probati sunt, inter vos probentur“ [1Kor 11, 19]. Dominus reddat ipsi oculos coherceatque multis nominibus noxium hominem Schwenckfeldium, quo aliquot sęcula non habuerunt hominem ita ad imponendum pluribus appositum atque hunc hypocritam. Reflorescunt in hoc multa mala iam olim decussa. Nescivi huc usque Musculum scripsisse in Matthaeum. Utinam videre liceret hominis laborem! Sed de his cum ipso agam. Frechtus dicit Osiandrum reconditae eruditionis librum De fine mundi edidisse. Ego vero (citra affectum loquor) puto illum maiorem apud pios et eruditionis et pietatis existimationem obtinuisse, si illum librum non edidisset. Video hominem plurima ad ostentationem habere parata et delectari nescio quibus magnis et reconditis cabalisticisque. Indocte tractat et Danielis et Ioannis loca. Chronologiam pollicetur; sed in fine veteris Romae et initio novae satis declarat se non omnino peritum esse temporum et historiarum. Zvinglium, Oecolampadium et ceteros venenato morsu arrodit, ne non laudem perpetuo ex aliorum contemptu quaereret. Dominus misereatur hominis! Miserunt ad me superioribus diebus et priusquam coniecturas Osiandri vi-dissem amici „speculum Osiandri“, carmen videlicet doctum et satyricum in Osiandr[um] editum. Ac tum quidem cupiebam non scri[p]tum ab authore, quisquis tandem is sit; ubi vero coniecturas lego, cogito iudicium domini, qui ei quae non vult, ingerit, quum quae vult, loquitur. Certe utrumque interm[is]sum mallem. Frechtum salutabis, ac dices illi, neque Vadianum neque me favere Marti; neque hic ullum locum habet apud nos. Ergo propter Martem non tacent Musae, sed propter negotia. Dominus exercuit haud dubie in Cochleo meo iudicium Ozae, sed clementius; revixit enim ille, sed ad poenitentiam. Quod si perrexerit perpetuo manus temerarias et prophanas adhibere arcae, feriet tandem illum manus domini. Hic misereatur eius! Vale iterum. Tiguri, 31. augus[ti] a contione vespertina 1544. Tuus Bullingerus. Ambrosio suo Blaurero.
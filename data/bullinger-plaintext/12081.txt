Gratia et pax a deo etc. Doctissime optimeque mi Bullingere, non parum mihi dolet, quod me oporteat toties tibi molestum esse tuaque graviora negotia interpellare. Verum non privata res, sed publica et ipsius Christi domini nostri veritas agitur; quę ne expellatur istas literarum vicissitudines requirit etc. Prorsus nihildum de scripto senatus vestri percepi. Summo in silentio occultatur adhuc. Hoc duntaxat intellexi: Non prorsus ingratum fuisse; animum multis addidisse et propterea compelli ad contentiones turbasque evitandas; quo negotium istud expediatur. Sed hoc satis ex quorundam verbis intellexi et coniicio: Tumorem et ferociam desedisse concionatorum, qui fovent dissensiones etc. Petit scriba nostri fori iudicialis Biblia Germanica maiora; ea mitte per harum latorem; mittet pecuniam a Lucię nundinis. Non ausus fuit eam puero huic committere, ne amitteretur fortassis etc. Quod rursus cum stupido rabula luctaris, auspicatum tibi nobisque omnibus precor. Volo etiam vires tuas in Lutherum integras servari, cum quo in summa modestia, robustis tamen scripturę testimoniis contendendum est, verum sic, ut larva omnis detegatur neque quicquam idque veritatis studio parcatur. Quod ad me attinet, nullo pacto mihi parce neque nomini meo parce. In procinctu paratus sum vel extrema, si deus ita velit. Tecum atque vobiscum omnibus perpeti. Ideo oro me in vestrorum albo habere dignemini. Hic intrepide veritatem propugnabo et tuebor pro omnibus viribus meis, quas deus suppeditabit, si modo occasio mihi obveniat, ne praeter offitium egisse videar. Quamvis veritatis causa non semper etiam importunitatem excludat, hoc tamen unum studeo, quo colligam et edificem et non dissipem vel destruam. Tigurinus sum et permanebo. Et exhilaror, si mihi sit congrediendum cum fucatis et vanis locutuleiis et nugigerulis. Vale. Commenda me omnibus doctis, consuli quoque Lavatero et omnibus. Animus meus mihi praesagit omnia auspicata; nam et primates, quos mihi aliquando infensos sentiebam, mansuetiores iam esse deprehendo. Vale. Quicquid accidet, tibi scribam. Vale. Datum raptim, die Iovis a festo Martini anno 1544. Tuus Eberardus a Rümlang. Integerrimo, doctissimo fidelissimoque viro d. d. Heinrycho Bullingero, ecclesiastę Tigurino primario, amico suo ac patrono semper observando. Gan Zürich dem Meister Heinrich Bullinger.
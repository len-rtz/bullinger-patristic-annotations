Salus et pax Christi. De iuvene non est, quod posthac sollicitus sis; contigit enim nobis, qualem desyderavimus. De rege Angliae fac nos certiores, ubi, quae scripsisti, certiora audieris. Si nos fallit, imprudentes fallit; scire enim debuimus et debemus nullam in principibus sitam spem esse. Quod nunc princeps Georgius fortiter agit, laudemus dominum istudque sic recipiamus, ne fidamus hominibus. Pro dono Vigilii gratias habeo tibi relaturus, cum dabitur occasio. Vadiani epistolam adhuc non legi mille negotiis impeditus. Misi etiam Vadiano his diebus, quae per Schwenckfeldium ędita sunt de hoc articulo. Miserum est certe novas subinde quaestiones et intricatas admodum nasci. Dominus autem novit, quo vel commodo vel incommodo istud fiat. Porro spargunt quidam a me scriptum ad vos Bucerum fateri libere, quod fidem abnegaverit et veritatem prostituerit. Hoc non memini me fecisse; cupio autem scire, an tale aliquid in meis literis usquam ad te scripserim. Literas tuas Memmingam et Campodunum misi tabellione certo. Ex Augusta nichil audimus nisi maximam et omnino raram frequentiam esse audiendi verbi, quod felix sit et faustum. Reliqua apud Pellicanum. Vale non solum meo, sed fratris, Thomę et omnium fratrum nomine. Uxorem tuam et matrem salvam volo. Ex Constantia, 9. septembris 1539. Tuus Io. Zvick. Domino Hainricho Bullingero, amicorum et fratrum candidissimo.
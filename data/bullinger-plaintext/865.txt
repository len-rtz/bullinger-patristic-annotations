Per Christum Iesum S. D. Gratias tibi ago pro sancto et benevolo munere; nam me relaturum esse polliceri nullo modo possum. Hospiniano, collegae et communi amico nostro, tuum munus reddidi, literas communicavi. Quod autem me prae cÄ™teris amas, et charissimum est et honorificum mihi duco. Quod censuram tuorum sermonum nobis permittis, non sunt, optime et doctissime Bullingere (ut pro me dicam) in me ea dona, quibus fretus ausim de huiuscemodi rebus ferre sententiam, ac praesertim, quae a te et tui similibus proficiscuntur, quae ita laudo, ita probo, pro mea hac tenui rerum divinarum cognitione, ut vel multos tum in nostra Italia tum alibi optem esse, qui talia, hoc est tam solida tamque omnibus numeris absoluta, conscribant. Omitto illud periculosum esse et invidiae plenum hoc tempore de iis aliquid mutire, quae in caussa religionis non modo alienae, sed etiam nostrae huius sincerioris eduntur. Nam, quae tu magna animi simplicitate et candore dixeris scripserisve, ita sinistre accipientur, ut etiam ab iis, qui tuum iudicium rogarint, scriptis perstringaris, nec refert, quam aperte, modo ita, ut a quibusdam agnoscaris et ipsorum fastidio et stomacho satisfaciant. Vale per dominum Iesum Christum, frater optime atque amantissime, et me, ut facis, amare et ornare perge. Basileae 13. calendas aprilis 1550. C[oelius] S[ecundus] Curio, ex animo tuus. Sapientissimo ecclesiae Tigurinae pastori Heinrycho Bullingero, [a]mico et per Christum fratri observandissimo suo. Tiguri.
S. a deo patre per servatorem nostrum Iesum Christum. Scripsi ante paucos dies copiosius de electoris miserabili clade rerumque nostrarum periculoso statu; ideo nunc parcius scribo. Crescunt pericula; decrescit ecclesia. Apparet per hunc ignem, quid quisque hactenus aedificarit. In summa: Bene dixit propheta: Non esse salutem in filiis hominum. Nunquam vidi tantas simultates, odia, practicas, technas! Nusquam tuta fides! Quos putaram aheneos muros esse, cera fiunt molliores illo nos tribulationis sole urente. Quid ergo quaerar aut quo me vertam, nisi ad eum, qui dixit: „Mundus gaudebit, vos autem moerore afficiemini; sed moeror vester in gaudium convertetur“, et „Beati tristes, quoniam ipsi consolationem accipient.“ Non tam hostium offendor insolentia quam nostrorum capitum inconstantia. Iam declinant ad dogma illud anabaptisticum, evangelium non esse defendendum gladio. Verum solus deus defendit, sed per ministerium non modo sui spiritus sed et gladii externi. Ad quid enim habent gladium a domino, quam ut tueantur id, quod bonum et iustum est? Sed mavolunt miseri illi homines fingere talia contra deum quam fateri veram nostri infortunii causam, scelera et impoenitentiam. Ego aperte eis dixi: „Vos non vultis veritatem defendere gladio a deo vobis commisso, et hoc nephas esse putatis; at interim adulando, connivendo in impietatem omnem, quod deus nobis interdixit graviter, putatis vos evangelium conservaturos nec propter illa vestra facta conscientiam pungitis. Ideo metuo, ne a vobis auferatur regnum dei!“ Sed quid curant illi nostra? Et, quod pessimum est, habent et ex nostro numero non paucos, qui connivere possunt ad omnia, induituri denuo, si iubeantur, kappas. Hoc mihi multum negocii facit! Sed quid agam? Pericula alia (quae propter capitanei summi insidias non sunt parva) dissimulo. Si nostris indico, quid fiat, contra, quid factum oporteat, iubent  patientia omnia vincere, cum mansuetudine tolerandos esse malos. Interim tamen nolunt, ut erudiantur etiam hii, qui obsistunt. Si modestissime carpamus abusus papisticos, vocant nos seditiosos! Si tacemus, ut multi faciunt, vocamur a vulgo, et merito, muti canes! Unde non video posse consistere regnum hoc. Interim regnat satan potenter usuris, blasphemiis, ebrietate, aliisque carnis operibus, sine timore, sine conscientiarum compunctione. Licet cuivis quidvis! Haec sunt potissima, quae animum meum excruciant. Reliqua parvi facio: Si in nos debachentur, non possunt vel unum pilum torquere invito eo, cui nos servimus. Ita sedemus ad flumina Babylonis. Dominus liberet nos et servet in regnum suum coeleste! Ipsi gloria soli. Saluta d. Pellicanum, Bibliandrum, Gvaltherum, uxorem et liberos omnes. Salutat vos Musculus et Xystus atque Romanus, qui et ipse tibi scribit. Augustae Vindelicorum, 11. maii anno 1547. Nüws ist noch nüt sidhar uß Saxen kommen. Man sagt hie, die thuͦmherren laßend ire hüser rumen. Ist ein zeichen, das der tüfel mitt siben böseren geisteren wider herin wil. Got sys klagt! Clarissimo viro d. m. Heinrycho Bullingero, Tigurinae ecclesiae fidelissimo pastori, domino suo et patri venerando. M. Heinrych Bullinger.
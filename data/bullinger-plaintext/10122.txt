S. Quę fratribus in Bremgarten minantur Imontani, ex ore Sebastiani retuli nostris, maxime vero pandareto Pastori nunc quattuor posterioribus comitiis legatum agenti. Hi cum nec verbum rescissent, tamen lectis comitiorum articulis, vulgo den abscheid, id ipsum, quod Sebastianus retulerat, didicerunt. Lectę sunt literę Bremgartensium, quibus se papismo Quinquepagico addixerunt, similiter et quae pii verentur, diacosiis proposita. Hinc legatis iisdem, Stürlero scilicet et pandareto Pastori, comissum, quatenus moneant Quinque Pagos, ab instituto dehortentur. Qui si noluerint, iure forensi res transigatur. Tantum pro tua monitione, et quod potuimus, effecimus. Proinde, quod ad tuas literas respondeam, singulas scilicet, per ocium non licet. Hoc unum monuerim, cum Pellicano pergas iisdem fratribus prodesse donis, quibus utrumque donatum affatim testantur, quę in lucem prodiere. Spectandum erit utrique, quod plus indoctis et linguas ignorantibus, pio tamen zelo verbum ministrantibus vestra in scripturis dexteritate succurratis, quam erga doctos vos quoque doctos ostentetis, siquidem charitas sola edificat solaque omnibus omnia esse novit, scientia vero inflet. Uterque brevitati studet, ita tamen, quod vel mediocriter pii aut docti mox olfaciant, quid spiritus domini scripturarum simplicitate velit, quid proinde nobis docendum, quaque occasione omnia in vulgus spargenda sint. Hęc sunt, quae iam multi multis desiderarunt annis. Dominus igitur suppeditet, quatenus pergatis quam fęlicissime. Abhorruit Zuinglius noster plures edere commentarios, ne illis addicti citra iudicium a lectione bibliorum remoraremur. Sed cum non omnibus datum sit Corinthum adire maximaque pars remorata sit a lectione bibliorum, quod invia viderentur absque duce, pergite, pergite, et quousque sua quisque perduxerit, mecum communicate. Nec enim cesso fratres monere, quatenus a deo tandemque a vobis id impetrent. «De ratione studii» quod optima sit, quomodo displicere posset? Sed in hoc deficio, quod per omnium rerum et negociorum tumultum ita dies et horas partiri non licet. Antemeridianas horas ad feriam secundam, quartam et sextam consistorio vendicare cogor, nec satis est eas huic locasse, quin cum domum redierim, omnibus etiam rusticis, quicquid unquam in consistorio agere habuerint, expositus consultor esse cogor. Is enim apud nos est mos, quod sua quisque negocia singulis exponat. Tres sunt deinde contiones cuilibet faciendae. Quibus cum animum dedero, nocturnas aliquando cogor suffurari horas. Tu iudica, quantum temporis supersit vel ordinarię bibliorum lectioni vel linguarum aut historiarum studio. Taceo ecclesiarum curam, quae sic distrahit me, tot expostulat epistolas, ut aliquando animus et mens deficiat, ne dicam verba. Si quid igitur habueris, quo me ita obrutum iuvare poteris, consule. Bertrami libellus ab initio lectus Farello ita placuit, ut ad se receperit. Quodsi Froschouwer plures habeat, duos aut tres mittat, quos solvam. De praedestinatione quae miseras, legi, primaque fronte displicere non potuerunt. Sed sic nondum sunt a me expensa et diiudicata, ut cum iudicio illis respondere possim. Respondebo tamen quam ocissime, postquam a capitulis domum redierim. Sebastianus sua reliquaque omnia referet. Nobis commendatissirnus est. Vale, charissime Heinrice, et me ut cepisti commendatum, amare pergas nec desinas. Lupulus noster e vivis excessit. 5. maii. Tuus, quantulus est, Berch. H. Heinrico Bullingero, fratri suo charissimo.
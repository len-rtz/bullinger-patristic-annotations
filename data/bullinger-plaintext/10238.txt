Gnad unnd frid von gott. Lieber her gfatter. Nach allerley umbstennden wil mich beduncken, das die früntlichenn wort, so die 5 ort minen herenn geben, unnd der früntlich fürtrag, damit das rechten erspart, sigint ein uffzug, bis daß sy nach nottdurfft gerüst unns onsersenlich unnd ongerüst mogint überfallen. Dann es hat mir gester ein vertruwter uß den 5 orten enbottenn, die 4 wallstett sigint einhellig, das nit anzenemmen, so jetzt abgeredt ist, sonnder nit ein har von dem ze wychenn, das mine heren söllind den artickel uß dem mandat thuͦn, deßhalbenn er sich keins annderen versech dann eines schnellen uffbruchs. Daruff wenndent sich ouch die umbstennd, namlich des zügs im Meyland, des Müssers rustung das amman, Rychmuͦt in bottschaffts wyß hinynn (als sy sagent) zum bapst ryt. Dann, das sy sagent, si besorgent ir lannden enthalb dem Gotthart, ist ein blendung, dwyl sy des bapsts, keysers unnd hertzogs von Meyland bottschafft im land habennd. Nun han ich nit zwyfel, mine heren sigint der dingen aller bericht, unnd ir ouch, nütdester minder schrib ich das zuͦ üch, damit ir mir, ob bottschafft von Einsidlen käm, das man doch rechten muͤßt, schribint unnd radtint, wie ich mich hallten sölle, ob ich sölle etwas ab weg fuͤren; dann ich bin radtloß, mach nit gern ein gschrey, so verlaß ich nit gern minen heren das ir, das ich mit grossem kosten, muͤg unnd arbeyt zesamen bracht han. Damit sinnd gott bevolchenn. Datum ze Cappell, zinstags nach Judica im 1533. Üwer williger Petrus Simler. Dem ersamen, wolgelerten heren Meister Heinrichen Bulli, predicanten Zürich, minem lieben gfatter.
Min guͦtwillig dinst zefor, gunstiger, lieber her und gutter frewndt. Um des churfursten niderlag hab ich nach volgenden bericht: Mein sun schreibt mir ab dem landtgreffischen hoff, wie das der churfurst mitt ettlich anzal reissiger darnider gelegen und furnemlich uß dem feler, das der churfurst sin kriegßvolck in 3 hauffen geteilt habe. Aber unangesechen des verlurst habent sich die andern hauffen zwsamen gethan und zewchent dem keysser wider under ougen. Diß schriben ist ußgangen zw Cassel den 6. tag meyen. Schribt gar nutzit, weder von erledigong des churfursten noch von den Böchemen. Von dem potten aber hab ich fil ungewüßes vernomen, namlich, wie er dem Rein nach am ufher ziechen, an fil ortten gehort hab, wie das der churfurst gewußlich solle erlediget sin, aber anderer gestalt, dan wie bißhar wir vernomen: Nit mit hilff der Böchimen, sonders das der keysser habe wellen verschicken den churfursten, welches doch hertzog Moritz keins wegs wellen gestatten; deshalb er ettliche tag zw Tressen solle enthalten sin worden. Hiezwüschent sollent die churfurstischen die stat uberfallen haben und iren herren wider erlediget. Sunst hab ich von den widerwertigen kunthschaft: Nachdem der keysser ettliche reden mitt dem churfursten gehaltten, habe er in unverzogenlichen mitt einer anza[l] reissigen uff Inspruck zw abgefertiget, welcher redt ich nit wenig gloubens gib. Der landtgraff ist den 6. tag meyen noch nit uß sim landt verruckt. Hat sin kriegßvolck an 4 ortten in sim landt damalen ligen gehan. Hat sine vestinen mitt aller notturft bewart und sich gentzlich in krieg gerüst. Min  sun hat ich von im um urlob abgefordert; welches si er nit wol zefride[n] gewessen und zw minem sun gerett, ob er ouch von im welle abfellig werden! Uff das hat er sich wider z[w] im von newem verpflicht, so lang der krieg und sin lib were, im zw die[nen]. Daran er mir sonders gefallens gethan hat. Der her got gebe sin gnadt. So ich euch gewüst, ewer newe zeittong, so ir mir hiefor zwgeschickt, mit glich[er] frewden zwidergelten, welte ich nit und[er]lassen haben, euch for langest dessen zw berichten. Dwil ich aber nit bessers gehabt, hab ich das pester meinung underlaß[en]. Dan ich achten, allen guͦthertzigen sunst kummers gnog begegne, ist unwüssenheit deren dingen grosse urlabong! Wir habent den tyrannen, da wir wol mochtendt verhinderong thuͦn, nostra ignavia größer lassen werden; dan ich sorgen, uns zwkunftigen nit wol erschiessen werden. Aber der her got wirt von siner zal nutzit verlieren. Wiewol unpillicher gestalt, als den mit fil grossen gescheften beladen, so pit ich doch gantz dinstlich, minen um so fil ingedenck sin und ettwen zwn zeitten, nach ewer gelegenheit, an mich ze schriben. Disere sachen brechent mir fast fil ab. Hiemit, was ich euch liebs und dinst beweissen kan, sol ich alzeit willig gefunden werden. Datum Baden, den 28. may anno im 47. Hartman von Halwil. Dem getrawen und hochgelerten hern Heinrich Bullinger, predigern zw Zwrich, minem sonders geliepten hern und frewndt. Zwrich.
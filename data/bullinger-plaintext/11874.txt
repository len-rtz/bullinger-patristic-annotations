S. De comitiis scribit quidam cęsarem quidem Spirę parasse sibi et suis hospitium idemque fecisse Argentinenses, verum sibi non videri coitura esse ante epiphaniam, tum forsitan adparitura cum magis. Rumor est reginam Galliae una cum filio altero ad comitia venturam. Quod si fiet, divina, quid possit esse futurum de evangelio. Unde sunt, qui nihil minus credunt quam rumorem esse. Sęvit malus contra evangelium, sęviunt membra eius multo crudelissime; ἀκηδία nos occupavit valde turpiter, quamobrem ego nihil aliud expecto quam malum. Interim scio ecclesiam Christi non derelictum iri, sed corpori semel patiendum esse. Opus est itaque nobis certitudine doctrinę nostrę et multo robore spiritus, quo possimus in tentationibus perdurare. Ergo impellendus populus, ut in emendanda vita sit diligentia et labor, in implorando iugiter domino studium et fidelis constantia; secus enim si factum fuerit, periimus omnes. Vale per dominum cum tuis et Theodoro. Basileae, 16. decembris ante lucem anno 1543. Os. Myconius tuus. D. Heinricho Bullingero doctissimo, in domino suo. Z[ürich].
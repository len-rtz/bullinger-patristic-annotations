Salutem per Christum etc. Lieber M. H[einrich] B[ullinger], mich kumpt durch gloubhaftig leut für, ich sye dem nüwen landvogt von Ure anzeigt, als hab ich am fritag post corporis Christi wider den lantzfriden prediget. Das wel er den eidgnossen itz anzeigen. Und weiß ich wol, das ich gelert hab, wie ein christ solle gewapnet sin mit geistlichen waffen, wie es Paulus das beschribt ad Eph. ult. Den selben text han ich vor mir ghan und den uf das trulichest und einfaltigest ußgelegt, anzeigt, wie man mit dem schwert götlichs worts möge den tufel mit al sinem anhang vertriben. Exemplum by Christo ingefürt, Math. 4[1-11] etc. Sollichs han ich uch als mim herren und vatter nit wellen verhalten, uch darby bitten, das ir mir das best gegen minen herren redind, darmit ich möge zuͦ verantwurtung komen; dan ich hof, es werde sich erfinden, das ich die warheit hab geprediget und niemant gschmützt noch gschmächt. Datum Frowenfeld, in die Petri et Pauli. P. R. ex animo tuus. Dem erwürdigen, wolgelerten M. Heinrich Bulliger, trüwen verkünder des göttlichen wort Zürich, sinem lieben herren.
S. «Si deus pro nobis», ut est pro nobis, «quis contra nos?» [Röm 8, 31]. Hoc boni scribere possum, praeterea nihil. Malorum consiliorum plenus est mundus, nedum Helvetia. Laborant dies noctesque male pii, ut omnem pietatem extinguant. Pii contra vacant consiliis. Nescio, quid sit causae. Impietas videtur haec mihi potius quam quidpiam aliud, quia tentatur deus haud aliter, atque si in aquam decidens, ubi natando queas emergere, expectas, dum deus te servet et extrahat. Haec docenda sunt apud populum, usque dum rem paenitus habeant cognitam. Hisce diebus dum rogo, quonam pacto se gerat senatus Tigurinus in tumultu Salodorensium, respondet vir bonus, integer, authoritatis magnae: «Nihil equidem pii iamdum audivi, sed quid audirem? Habeus, alter ex legatis, qui iam Salodori versantur, nuper in Baden dixit: Sammir botz etc., man wirt uns nummen als bald über einandren richten von der pfaffen wegen!» Vide, mi Bullingere, quid sit in hominibus pravi. Si ille hoc dicit, et coram bonis viris quidem, qui putatur evangeliciss[imus], quid latet in aliis? An propter nos isthaec miseria? An dissensionem nos causa? Misereatur nostri dominus et det, ut postquam semel didicimus misericordiae eius in nos magnitudinem, cognitio in nobis augescat ad vitae perfectionem, usque dum satis in hoc mundo pro nutu ipsius toleratum est. Vale. Si quid habes, redde, et brevi. Non est enim mihi solatium, si literas bonorum virorum dempseris. Basileae, 10. novembris anno 33. Os. Myconius tuus. Domino Heinricho Bullingero perquam docto, fratri in domino suo.
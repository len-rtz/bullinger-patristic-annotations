Insperanti mihi plane sub prandium tuae literae, gratÄ™ mirum in modum, munusque gratius adhuc, quod a te, viro doctissimo ac gratissimo amico - profectum et ab optimo imperatore (quorum exiguus numerus est ac fuit) cusum sit -, traditum fuit. Ego vero, indignus tali munusculo ac amico, quid pro his tibi rependam, ignoro. In praesentiarum sane nihil habeo, nisi ut tibi immortales agam gratias, vir humanissime ac doctissime, quod me, amicum imparem tibi, non solum in numerum intimorum amicorum receperis, sed etiam hoc tuo munusculo praeciosiore multo auro tuum amorem in me declarare non dedignatus sis, rogemque deum optimum maximum, patrem nostrum coelestem, ut hunc amorem, quem ille in nobis incoepit, perficere velit ad laudem gloriae gratia suae, et si quid in hac vita compleri non possit, addat in futura vita, quae vera vita dicenda est, ubi abolebitur imperfectum et omnia fient perfectissima. Postremo hoc tibi promitto me hoc nummisma, quoad possum, imo quoad vixero (si deus volet), tuo nomine conservaturum in perpetuum amicitiae signum et studebo semper, si non beneficiis, saltem amore simplici ac ferventi nostrae amicitiae satisfacere. Maius, ut tibi, viro praestantissimo, promittam, nihil est et te nihil praeterea cupere scio. His igitur paucis valebis, et me sanum ac incolumem esse etiamnum scias velim. Prout omnia succedunt, optimus pater meus Pellicanus narrare poterit, ut non opus sit mihi et tibi scripsione prolixa molestum esse. Tu saltem roges dominum, ut non sine fructu ad vos redeam viribus corporis et animi firmior, quemadmodum mihi precaris. Verum hoc non mei solum causa cupio, sed et aliorum, quibus et hic et alibi prodesse possem; nam inprimis nobis, qui Christo lucrificare cupiamus aliquos ex hoc mundo pravo et perverso, efficacia ac robore spiritus opus esse sentio. Video etenim fortissime regno Christi a diabolo ac suis, in quibus aliquid adhuc potest, resisti. Quare rogandus dominus, ut, si maiestatem suam per potentiam suam declarare mundo non velit, per infirmitatem modo nostram (qui sumus opus suum, conditi ab eo ad bona opera, et ut fructum copiosum afferamus) ostendat. Amen. Dominus Iesus te cum tota familia servet incolumen ad gloriam nominis sui uxoremque tuam honestissimam pristinae sanitati restituat, ut liberos suos in timore domini educet. Illam, oro, meo nomine salutes necnon et Bibliandrum ac Gvalterum reliquosque praeceptores meos semper observandos. Badenae, ex termis Helvetiorum, 7. maii anno 1545. Gerardus zum Camph tuus, quantus quantus est. Ignosce, si quid erratum est, termis ac festinationi. Doctissimo pientissimoque viro d. Heinrycho Bullingero, pastori ecclesiae Tigurinae fidelissimo ac summo suo in domino amico ac fratri longe charissimo semperque observando.
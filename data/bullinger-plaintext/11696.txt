Gratiam et vitae innocentiam a Domino. Diebus iam multis, ut mihi videor, ne ad te scriberem, abstinui, observandissime Bullingere. Quamvis literarum tuarum interim cupidissimus fuerim, meis tamen te melioribus studiis deditum tocies defatigare non audebam. Nunc vero necessitas urget, ut denuo scribam. Prophetae Danielis oracula ad populum nostrum declamare pro contione statui. Sunt mihi commentarii divi Iheronimi, domini Ioannis Oecolampadii et domini CÅ¯nradi Pellicani. Desyderantur insuper Bullingeri nostri et Theodori, si quas habent, annotationes, aut si excusa typis pecunia comparari possint aut si scripta aliqua pro amititia accom(m)odari; ea optima diligentia conservabo atque illaesa reddere curabo. De rebus nostris scribere non libet; nam studium in evangelium, quod hucusque falso simulavimus, iam totum et ex animo ad scuta Francica convertimus, et nos, qui evangelium annuntiamus, ut aes sonans et cymbalum tinniens despicimur. Multi abierunt in militiam, multi denique abire cupiunt. Deus optimus tandem huic tragoediae catastrophen condignam retribuere velit, opto. Epistolas illas tu annexas rogamus, si fieri possit, una cum vestris ad Ioannem Pontasellam per vos mitti; fortassis hoc vobis commodum erit ad futuras nundinas Franckfordienses. Ex Italia vel Insubria nihil penitus novarum rerum habemus, quae scitu digna sint. Si quae habes ex Germania, scribere ad nos velis paucis. Vale, vir optime. Ex Rhetiae Curia, undecimo kalendas Septembris 1542. Salutem tuam optant Ioannes Blasius et Nicolaus. Salutem dicas plurimam Pellicano, Theodoro, Gasparo et Ammano fratribus. Tuus Ioannes Comander. Leonem nostrum ad Christum migrasse audimus; dolemus quidem ecclesiae iacturam, sed felicitati illius congratulamur. Deus optimus maximus vos reliquos conservare nobis dignetur superstites in multos annos. Pietate ac doctrina clarissimo viro magistro Heinricho Bullingero, Tiguriuae ecclesiae episcopo, domino ac fratri suo colendissimo.
Gnad, frid mitt allem gůtem durch Christum von gott, etc. Furgeliepter herr und brůder, ewer letst schreiben hab ich wol empfangen, etc. Daruff nichts sunders ze antwurten, etc. Der chronic halber ist im, wie ich euch geschriben hab, dann Mangolt hat kaine, noch ingebunden, neher geben dann um 5 ½ fl. und um 6. Von mir hat er buͤchle genommen d. Hansen Zwicken seligen siben wort Christi, die hie getruckt worden, an denen er wol sovyl gewynnen mag, das er ouch sovyl hat von mir. Er gibt ains um 6 d., cost inn ains von mir 4 ½ d. Der Froschauwer hat im warlich ain ruchen brieff geschriben, das er mich bedauret. Wellt etwas darum geben, das ir nichts zů im gesagt hetten oder ich euch nichts davon geschriben hette, etc. Herrn Andreas Kollis seligen suns halber thaindt ir recht, diewyl nichts zů hoffen, das ir mich des gůt rund berichten. Der herr gott wirt inn vyllicht in ander weg versechen. Der Gieslinger hat hie hochzyt gehapt und miner herren ordnung ubersechen, hat ouch sein brut ain tantz angericht, so man doch in vyl jaren hie nie getantzt hat, dann es yetz nitt tantzwätter ist by disen schwären löffen. Habend myne herren gross misfallen gehapt und yede person, die tantzt hat, um ain guldin gestraufft, den brutgam aber, ouch die brut und spylman in die gfencknuß gelegt. Sy werdend yetz widerum zů euch. Er lasst sich vernemen, er habe ain stand in Bernerpiet. Unser sach steht noch allso, wie ich nechermal geschriben. Was der uffzug uff im trag, gepirt mancherlay rechnungen. Der herr gott wells zů gůtem end ussfuͤren. Man wirt nuͤnmehr bald sollen die guͤter bauwen vor der statt. So wirt dann muͤh und arbait, aber der lieb gott wirts wol machen, etc. Den bittend on uffhören fuͤr unser statt, das er ob unß halte. Von Augspurg wirt euch zöger, des Marcell Dietri[chen] diener, wol anzögen, was das geschray da seye. Mir wirt nichts sonders geschriben, dann ain gůter, waidlicher bidermann zögt mir an, das er by ainem des von Peuren trabanten gessen habe. Der seye ouch ain seemann. Der hab im gesagt, das sein herr, der von Peuren, durch ainen aidgnossen, der seye naiswan nitt weyt von Ermatingen dahaim, kuntschafft gemacht, wie tieff der Undersee zů kalter wynterzyt gefriere. Der habe im ouch allen bschaid geschriben, etc. Stympt alles zů dem Tiergarten zů Äningen. Er schribt mir ouch, das er yetz offt zů Augspurg gehort habe, es seye gewyss, das die Aidgnossen der sachen nitt ainig seyen, und auch ettlich der besten evangelischen das or uff ain andere seyten henckind, etc. Der herr gott verlich unß bůß und besserung, das wir im gefallen und seinen frid erlangen mögind. Dem seind mitt den ewern wol bevolchen hie und dört. Wellt ouch als liebs und gůts von mir und den mynen sagen. Datum den 18. jenners 1548. A. Bl., e[wer] g[etrewer] l[ieber] b[růder]. Das ehvolckle ist noch nitt by mir gewessen. Praestantissimo viro d. Heinricho Bullingero, venerando suo longeque omnium charissimo fratri.
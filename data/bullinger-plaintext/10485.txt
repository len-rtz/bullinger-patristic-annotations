Gratiam et vitae innocentiam a domino. De Blaurero non possum non bene sentire, vir in domino mihi plurimum observande, utpote homine et pio et docto, et qui luculentissimis ad nos epistolis scriptis sancte testatus est se de pristina sua sententia nihil mutasse. Non ipse primus huius confessionis author est, sed certo consilio iam olim ab aliis concompositam protraxit atque turbulentum Schneppffii ingenium hac arte sancta sedavit. Iam vero quantumvis sim stupidus, attamen adeo vaesanus non sum, ut istum syncretismum, cuius occasionem et consilium non nescio, pro contione publica eveham ipsumque ecclesiae nostrae commendem. Mihi crede, frater charissime, huius ne verbo quidem a quoquam nostrum mentionem esse factam. Alia sunt, quae nobis inculcanda sunt nostris quam substantialitates et quantitates imaginariae. Ubi vero occasio iusserit de eucharistiae sacro disserere, nos id ecclesiae nostrae tradimus, quod ei traditum est ab initio a sanctae memoriae viro H[uldrycho] Zvinglio et quod ipse iam ferme decimum in annum credidi et docui. Non ergo est, quod tu vel alii vereantur nos recantare, quod hactenus bene docuimus. Neque Blaurerus, nisi prorsus fallat et propriis in epistolis mentiatur, quicquam revocavit. Quin nuper commentarios nostros in Paulum ad Corinthios tantum non approbavit, maxime id quod de eucharistia tradidimus in cap. II. Est nescio quis apud vos spiritus turbulentus, qui subinde infausta quaedam de Tigurinis fratribus Basileae spargit. Oro, ne quid temere de nobis credatis. Interim gratias tibi ingentes habeo, quod amice nos monueris. Obtestor te per communem fidem, ut tali in nos animo semper esse pergas. Nam nos tui sumus. In monimentum amicitiae nunquam intermoriturae mitto tibi ea, quae de vera Christi divinitate et humanitate 1. octobris aedidimus. [In] calce non[nu]lla de [eu]charistia com[pe]ries. Vive, vale, frater amantissime et in Christo nobis plurimum observande. Vale cum Gryneo, Marco nostro tuaque familia. Salvum te volunt uxor, mater, vicini. 4. octobris 1534. H. Bullingerus tuus Doctori Andreae Carolostadio, verbi apud Basileienses ministro, fratri in domino et venerando plurimum et longe charissimo.
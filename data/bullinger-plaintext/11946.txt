Frommen, ersammen, fürsichtigen und wysen, günstigen, lieben herren, min willige dienst, fruntlicher grůß und was ich üch eeren, liebs und gůts vermöcht, sye üwer lieb bevoran bereidt. Uwer früntlich schryben an mich gethon h. Hansen Hallern belangend, hab ich empfangen und verstanden. Und diewyl ich gar willig und geneigt bin, der kylchen gottes und üch minem besten vermögen nach ze dienen und ze radten, sag ich uff üwere vrag also: H. Hanns Haller ist noch ein jung man, aber wol geleert, ouch gespräch, der heiligen geschrifft und des evangelischen handels wol bericht, und hatt gnad zů leeren. Sines wandels und wäsens halb ist er gantz züchtig und bescheiden. So hatt er ein stille, züchtige eerenfrowen, m. Cammlis, des zunfftmeisters, dochter, etc. Alls ir ouch ze wüssen begärind, ob er vor mee gepredget habe und ob er minen gnädigen herren ettwas zů versprächen stande, so wüssend, das er ettwas zyts hie in der statt zů dem grossen münster gepredget, und vor einem jar gen Yllnow, in der graffschafft Kyburg gelägen, zum predicanten von minen herren verordnet ist, dann mine herren inn von juget ufferzogen habend. Deßhalb er inen verpflichtet ist, das er one iro erloupnuß und geheiß gar nienan hinziehen kan noch wirt. Ob sich aber min herren sinen gar und gantz entziehend, oder ob sy inn von Yllnow (da er der kylch, die groß, gar lieb und angenäm ist) lassind, mag ich gar nitt wüssen. Und alls ich inn zů mir beruͤfft und mitt imm geredt, was willens er were, so er zů predgen von einer christlichen kylchen in Berner gepiet beruͤfft wurde, gab er dhein andere antwurt, dann was gottes eer, der kylchen nutz were, und inn min herren hiessend, das wölte er thůn. Sines berůffs gen Yllnow, in dem er jetzund stande, sye er wol zůfriden, etc. Sömliches hab ich üwer lieb gůter meinung uff uwer schryben und begären berichten wöllen, das ir daruß nämind und radtschlagen köndint, was nun mee üch das allernutzlichest üwer kylchen zu sin bedüchte; ob ir vermeintend, fruchtbar ze sin, imm und minen herren ze schryben, oder umb einen anderen ze wärben. Was ich üch dann eeren, diensten, liebs und gůts bewysen könde, wil ich zů allen zyten willig sin. Bitt hiemitt, ir wöllind mich üch alle zyt befolhen haben. Und die gnad gottes sye mitt üch. Datum Zürych, 25. aprilis anno 1544. Uwer lieb alle zyt williger Heinrych Bullinger, diener der kylchen Zürych. Den frommen, ersammen, fürsichtigen und wysen schuldheissen und radt der statt Aarow, sinen günstigen lieben herren.
S. Si in tuis illud tantum adderes, ubi locorum nomina scribis, pagus est iuxta oppidum hoc vel illud, seu oppidum a fluvio vel civitate aliqua nominatiore sic distans, clariora mihi redderentur tua omnia. Ubi sit Baltershofen, ignoro. Boni consulito, mi venerande Bullingere, has meas ineptias. Dum scribis tristia illa, pulchre consolaris in domino. Et ego magis magisque, quam dominum esse oporteat in cordibus suorum solidius, experior, ut recte dixerit Christus: „Sine me nihil potestis facere.“ Quamobrem et David illud intelligens subinde clamavit ex toto corde, ex tota anima, nemini fidens nisi domino soli. Quam vero id sit difficile, experiuntur pii, qui dum suam operam in rem collocant illam seu aliam et successit ex voto; bone deus, quam difficulter caro patitur se sua (quam putat) laude spoliari! Age! Sic fieri oportet, ut omnis fiducia sit sita in domino, vel hostes pręvalebunt. Olim te rogare volui, quosnam habeant principes concionatores et qualem observent in praedicando modum. Mihi videtur enim dexteros praedicatores, et qui dominum ex oculis nunquam dimittunt, multa posse inter exercituum summates. Norunt te, si qui sunt, et tamen hactenus non intellexi, quenquam illorum ad te aliquando scripsisse. Stultum, quod dico. Attamen miror, ut res habeat. De cęsare infelici miror, undenam sint felicia ista (id est felicitatem prae se ferentia) consilia, nisi forsitan sint ex aliis. Habet Hispanos plus satis astutos, interim tamen ἄθεος! Quamobrem consilia sunt humana atque ideo neutiquam solida. Si nos habemus deum, vincemus! Vale in Christo. Resalutabis in domino omnes, qui me salutarunt. Oremus dominum ex corde et fide, ut tueatur verbum suum. Basileę, 24. novembris anno 1546. Tuus Os. My. D. Heinricho Bullingero, in Christo venerando suo. Zü[r]ich.
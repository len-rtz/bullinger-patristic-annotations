S[alutem] p[lurimam]. Gratias tibi, Bullinger clarissime, etiam atque etiam ago immortales, quod meas ad te literas una cum levidensa tanta gratia acceperis ac tuas liberali adeo ad me animo perscribere dignatus fueris, maxime inter tot tuos Herculeos labores et certamina cum monstris, quibus non sine magna literarum et pietatis iactura distraheris et impediris in restituenda christiana literatura et pietate. Quas viperas mallem ego a te contemni potius quam vel unam horam optimorum studiorum tuorum in refellendis eorum insaniis interire et te molestiam aliquam capere! Nam et nos hoc genus pharisaicum nulla alia re facilius quam risu et contemptu domamus. Quam vero illę mihi fuerint gratę et iucundę, haud facile dixerim. Ut eas accepi, protinus venerabundus tuae manus scripturam cupide deosculatus sum. Legi deinde atque relegi (ac iuvit usque morari!). Tandemque reposui inter ea, quae ut pretiosa habere soleo charissima. Ibi sempiternum tuae erga me benevolentiae locum tenebunt. Ago praeterea cumulatissimas gratias pro tuis libris, quos Gastius noster ad nos transmisit, unde studium erga me tuum magna voluptate cognovimus. Nolo tibi in os; unum non tacebo, me malle et pluris facere tuos istos libros - quantumlibet per te extenuatos - quam sexcentos quorundam sophistarum Epicuri de grege porcorum, mole - ut graphice scripsit Quintilianus - quam sententia graviores. Equidem incertus sum, ne hoc genus hominum - qui tuis sanctissimis laboribus, quos Christi vineae iam inde pene a puero magno sudore impendis, non desinunt obstrepere (miseram insaniam!) - rideam, an potius doleam tibi perpetuo cum talibus excetris et tam ignobilibus antagonistis conflictandum esse. Cochlei enim ad te libello ego nihil unquam vidi neque amarulentius neque petulantius, ineruditius ne fingi quidem potest aliquid. Tigurina, inquit, ecclesia victitat propinato veneno per Bullingerum. Alio loco sanum se esse clamat, cum deierare ausim Oresti plus fuisse cerebri. Quod si vel semunciam sani cerebri haberet, temperasset ab isto scripto, postquam priores libelli pagellatim a multis studiosis concerpti ac publicum ludibrium suspensi fuerunt. Sed valeant id genus scriptores! Olim vivet Bullinger et erit in precio apud omnes, cum illorum memoria perierit cum sonitu! „Si post fata manet gloria, non propero“, scripsit quidam, ut, ne dicam vivo tibi tantum gloriae atque admirationis contigisse apud doctos ac bonos omnes, quorum hoc seculo tuo tuique similium beneficio magnus est proventus, ut non temere, cuiquam mortuo tantundem unquam contigerit, ut interea rumpantur quidam male stolidi; quanquam tu eiusmodi gloriam nihil moraris, contentus tua Christo et conscientiae probari. Quem precor cum bonis ac doctis omnibus, ut te orbi ac theologiae adhuc diu servet incolumen, etiamsi ad portum spectare videaris. Ego interim toto pectore in hoc incumbam, ut et remis et velis ad pietatis illud studium carpendum contendam, ad quod tu me prudentissima ac eruditissima tua epistola amanter admones. Et quoniam, praestantissime Bullinger, mihi inter eos nonnullum fecisti locum, quorum tibi studium et obsequium non ingratum esse solet, curabo summo posthac studio, hunc ut tecum observantia strenue tuear. Bene vale, Helvetiorum et seculi nostri praecipuum ornamentum. Datum Nozerethi, 10. calendas iulias anno christiano 1545. Tui studiosissimus Gilbertus Cognatus Nozerenus. Summo theologo d. Heinrycho Bullingero, domino suo in praecipuis observando. Tiguri.
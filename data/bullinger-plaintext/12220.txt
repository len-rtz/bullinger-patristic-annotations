Salve, mi venerande et charissime Bullingere. In hoc unum epistolium hoc mitto, ut te, quam possum, rogem, quo vel mea caussa, quantum quidem in te est, caveas, ne typographi vestri istic mox suis typis excudant, quę noster hic iam magnis sumptibus pro sua tenuitate invulgat, idque ex optimi Zvicci nostri enarrationibus in septem postrema domini verba cum aliis nonnullis, etc. Aequum enim videtur, ut charitas istuc ab eis impetret, ut lubenter primum videant lucro, qui priores hac in re sumptus fecit, praesertim quum alioqui satis illis sit materię, unde lucrum venentur, et vos ipsis abunde suppeditetis argumenta, quibus prela sua exerceant. Age igitur, mi Bullingere! Pro tua apud illos authoritate effice, ne intempestiva ipsorum sedulitas miselli huius nostri honestis conatibus quicquam officiat. Quodsi forte senatus aut consulum vestrorum officium implorare hic oportet, tu etiam istuc nostra caussa haud gravatim, scio, facies, nisi me forte facere hoc malis. Gratificaberis non mediocriter non mihi solum et typographo nostro, verum etiam Conrado Z. nostro, qui non ignoras, quam te amet pariter et observet. Misi ad te epistolam Welseri, Augustani consulis, per Röstium, cui sororius noster hanc tibi reddendam mandavit. Induciae cum Turco an impetratę sint, a nostris etiamnum ignorantur, nec existimant rediisse adhuc legatos. Sunt, qui plane sibi persuadent caesarem et Gallum miris modis colludere totosque in eo esse, ut totum etiam orbem, si fieri possit, inter se partiantur non defraudato interim Romano pontifice. De consobrini negocio sororius ad te nonnihil perscribet. Cupit ille modis omnibus animo suo satisfacere et suam liberare conscientiam, quod ad vos quidem attinet; deinde satis erit occasionum, quas arripere absque christianę legis praevaricatione poterit et suam rem facere. Horrenda sunt et plusquam crudelissima, quae de Waldensibus scripsisti. Dominus illis adsit; quos reliquos fecit ista clades, ut in veritatis via, quam semel ingressi sunt, strenue pergant. Ultorem olim sentient et vindicem sanctorum suorum adversarii, qui domini tolerantia et longanimitate hunc in modum abutuntur. Scimus nos, in quem usum simus positi, atque unum hoc nos consolatur, quod ad dexteram patris consedit, cui militamus, et omnia videt, qui olim dicebat: „Saule, Saule, quid me persequeris?“ [Apg 9, 4]. Quod si ita visum illi fuerit, ut nostro sanguine evangelium suum testemur, age, fiat voluntas ipsius addatque sua benignitate gratiam, ut ne quid indignum suo nomine nostraque professione designemus. Sororius istuc nuncium abmandabit, cui literas istas properiter scriptas tibi reddendas commisi. De comitiis nihil, quod scire te referat, audio. Rex et episcopellus Augustanus aliorum etiam nomine valde solliciti sunt nec quicquam intentatum relinquunt, ut Suevicum foedus instauretur. Et audio multorum ex nostris etiam corda eo inclinare, quum nihil aliud hac re pontificii nostri quaerant, quam ut ipsi, de nobis securi, nos vicissim mille periculis obiiciant. Sed vale in domino, mi venerande et charissime frater. Plura omnino nequeo. 3. iunii 1545. Age, caussam meam - de qua certiores nuper reddidi consules vestros Lavaterum et Habium - optima fide illis commendes. Salutant te nostri; salveant istic omnes fratres te amici. Tuus A. Bl. Domino Heinricho Bullingero, amico suo incomparabili.
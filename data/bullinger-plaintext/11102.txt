Wolglerter, wirdiger, insonders gunstiger, lieber her, uch sige min früntlich gruͦtz und gantz guͦtwillig dienst zevor. Besonders gunstiger, lieber her, her Hans Nußbuͦmer, gennantt Schuͦlmeister, diacon alhie zuͦ Winterthur, hatt mir anzaigtt, wie das er gen uch und anderen uwern mitheren sines wessens, ler und wandells halb testamonium zehaben notturfftig, und mich deßhalb zorn höchsten päten, ime sölich kundschafft guetlich mittzuͦtheillen. Hierum, dwill dem begärodten zugnuß der worheitt bilich mitt zuͦ theillen ist, so bezug ich hiemitt, wie mir dan sölichs zethuͦn gepürtt, daß mir nit anders wüßend, dan das der ernämpt her Hans Nußbuͦmer bitz här truwlich sim verstand nach gepredigett und gellertt, ouch sich fromklich und züchtenklich gehalten hab. Sölichs thuͦn ich uch sinem begären nach guͦter meinung zuͦ verständigen. Dan üch, ouch dem guͦten heren, zuͦ gedienen, wer ich gantz geneigtt. Datum mittwuch vor aller helgen tag anno etc. 1500 und 37. Hans Husser, Schultheis zuͦ Winterthur. Dem wollglerten, wirdigen heren Meister Heinrich Bullinger, lütpriester und predicantt zom munster Zürich, minem günstigen, lieben heren.
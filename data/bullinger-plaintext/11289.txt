Salus. Nova expectamus quotidie ex comitiis, utinam felicibus. Turcam vero certo aiunt reconciliatum cum Tartaro; legem reconciliationis esse, ut coniunctis manibus Poloniam infestent. Quod si dominus hos servos suos excitat in nos, facile potes coniicere, quo in statu futurae sint res Germanorum ebriosissimorum. Dominus adsit nobis; adfuturus est autem, si dederit sanam mentem. Spyrae in publico foro a quodam nobili latrone interemtus est insignis iuris doctor et evangelicorum omnium procurator; nescitur autem, quid istud sibi velit. Statim enim homicidio patrato effugit equo homicida. Forte talibus exemplis conantur papae coniurati terrere partem nostram. Dominus tueatur nos! De proditionibus quorundam principum contra Hessum forte alias audisti. Vale cum tota domo et fratribus omnibus. Benedictus Euander hodie mecum fuit et testatur nunc ecclesiam Campodunensem sedatam; conveniunt enim Sympertus et Radocomus. Datum Constantiae, 18. martii 1539. Ambrosius occupatus non scribit, sed per me multas salutes mittit. Tuus Io. Zvick. Domino Hainrico Bullingero, ecclesiae TigurinÄ™ integerrimo pastori, fratri meo selecto.
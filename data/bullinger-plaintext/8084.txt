Gratia filii dei tecum. Anna Voglera nuper ex vestris rediens Alpibus significavit se propediem repeditaturam Tigurum, ultima scilicet huius mensis. Hinc non potui non scribere tuę humanitati, doctissime Bullingere, a quo ego etiamnum tot annis admodum plures receperim epistolas, quę ferme numerum excedunt ducentenarum, quas ad me hominem proletarium, ne dicam indoctum et barbarum dedisti. Unde colligo tuam humanitatem erga me semper fuisse (etsi a fatie me non noris) optime et pie adfectum. Vidi tamen ego te prior Premgarti, imo te salutavi paucis, cum redirem cum Bernensibus a bello infęliciter confecto, anno scilicet 31. Mansimus enim paucos dies in tuo oppido, dum pacis foedera cum maleferiatis hominibus composita sunt. Audivi te tum et Gervasium, tuum collegam, in mense novembri publice concionantes. Ab eo tuam humanitatem nec vidi nec audivi; sed nostra amititia tot annis literis intercessit firmaque constitit, quam neque hic neque in futura intermorituram spero. Et quamvis superiori anno quidam proditor, cui nimium fidebam, suis consulturus rebus tuo scripto abuti voluerit, ut Vogleri aestimationem extenuaret (at nunc de proditoris insolentia operę pretium non fuerit plura scribere) ipseque Zellenbergicę pręfecturę succederet, verum matrona hominis imposturam intelligens dudum pacata quiescit; deinceps cautius agam. Rumores belli ex inserta scheda. Vale in Christo, saluta fratres tuosque generos. Raptim Rapoltsvillę 23. novembris 1569. T[uus] M[atthias] Erbius Salutat te noster Ioannes Wolffius. Pręstantissimo viro d. Henrycho Bullingero, ecclesię Tigurinę antistiti et theologo, suo domino observando.
S. Equidem adeo sum facilis in scribendo, ut cęcus videre queat, quid velim, et ea facilitas a nonnullis mihi vitio datur, forsitan, quod imprudentia vel barbarus simul currit. Quid causę est igitur, quod tu me non intelligis? Sic scripsi mense, credo, novembri: „Mirum, quod ais: ’Nolui te vasto onerare codice’ etc. An ignoras libros ad aurum comparari? Verum hoc, quo gravius, eo gratius. Quamobrem aliud esse oportet, quia nihil misisti, qui tamen nihil hactenus ędidisti, quod non miseris etc.“ Ad hęc tu taces paenitus et me meę - malę fortassis - cogitationi permittis. Habes igitur, quod petisti; sed vis, ut clare pandam tibi animum meum. A sincero amico (qualem te iudico et habeo et habebo, quoad vixero) nihil unquam accidit, quod tulerim iniquius, quam quod Gastium mihi praetuleris in donando commentario tuo, et dolor fuisset forsitan lenior, nisi amici quidam veluti obprobrassent: „Quur huic? Quur nihil tibi?“ Equidem enim dixeram librum me necdum vidisse. Ea res adeo me vexavit, ut dicere nequeam. Nam quod suspicionis causas tu iampridem diluisti, recte accepi; mansit nihilominus tamen, quod extorsit, ut dicerem et tacere respondere esse. Agnosce, quęso, candorem hic meum, ex quo tam clarus sum; non possum etenim ferre, ut scrupulum de me retineas aliquem. Pręterea scribis tu inter alia, tanquam Basilienses de morte cęsaris aliquid vel dicant vel teneant. Si ex meis literis id excepisti, miror, quid exciderit mihi; nam ne my quidem de eius obitu hic. Aliunde ad me venit ea de re, maxime ex Wormatia, deinde per mercatorem quendam ex Inferiore Germania et nuperrime ex Argentina, quod videlicet omnia, quę de cęsare dicantur, sint ambigua, quamvis nuper certo perlatum venisse ipsum in Italiam. An vero non potuerunt citari Basilienses a iudicibus camerę, etiamsi defunctus esset ipse? Scis, quę agant isti, ubi quid lucri sperant aut ubi viris evangelicis facessere possunt negotium. At sive cęsar vivat, sive mortem obierit, calamitatem temporum ego doleo; adeo, quocunque aspicio, truculenta sunt omnia. Et nos hic certe plus satis anxii sumus. Clam quoque disputant viri, quibus dominus non est spes atque refugium: „Si“, inquiunt, „victoria favebit Carolo, bene nobis; sin Gallo, ubi nos erimus? Adversabitur Gallus, adversabuntur ex pagis, qui stant a Gallo, et hic nonnihil dissidemus; non patet, quo nos vertamus.“ Hęc inter se, verum occulte; nesciunt me illorum conscium, quamobrem et tu ea tibi servabis. Quid animi vero putas esse talibus disputatoribus? Principio deum, ut dixi, pro refugio non habent. Deinde libenter vellent pallium, ut ita dicam, obvertere vento, quo possent ipsi esse in tuto. An evangelii gratia apud illiuscemodi homines fructificabit? Quid autem animi putas habere me inter tales, nisi devotus essem domino? Et fratrum quoque gratia rara est; ideo magis perturbor. Sunt enim, quibus, quicquid, qui nobis adversantur, instituunt, haud displicet, tametsi valde dissimulant. Nescio, quo respiciant, quid cogitent, quid in animo habeant; nam esse tales temere non possunt. Didici iam aliquanto tempore, quam hoc genus hominum, falsorum inquam fratrum, bonos viros graviter oneret; sed de his alias. Redeo ad timidos istos, de quibus coeperam. Mire molesti sunt fratribus nobis iam per integrum annum propter flagitiorum correptionem, imo non hoc, sed ob correptionis modum; hic etenim audent nobis praescribere ad hanc formam: Si quis concionatoribus defertur propter peccatum correptione et multa dignum, non protinus e suggestu detonandum in id, sicut hactenus factum; nam hac importunitate et senatus et plebs extenuantur et inquietantur, sed ad capita prius referendum, ut ea idem referant ad senatum et inquisitio fiat et reperto flagitio multetur seu puniatur, prout dignum. Is est enim animus senatus: prohibere, multare, obprimere flagitia omni tempore pro virili. Hic, dico, contendimus integro anno, quamvis placide et probis rationibus; nolumus esse delatores (kalthansen), nolumus in ius vocari ab accusato, nolumus authoritatem evangelii sic imminui. Volumus autem uti nostro officio, arguere, increpare, exhortari cum omni lenitate et doctrina, ne quando sanguis hac parte neglecti requiratur a nobis. Hęc autem ideo plaenius exposui, ut intelligas, quid illi pertinaciter velint quidque nos obponamus, et ut sententiam tuam nobis perscribas; nam hocipsum fratres omnes petunt. Scripsissem vobis omnibus; sed non audeo confidere. Tu, si placebit, cum eis communicato, quos fidos et taciturnos arbitraris. Sin aliter videbitur, solus respondeto. Apud paucos enim res tutius peragetur. Nostri, si quid huius cognituri essent, pro traditoribus forent iudicaturi. De his hactenus. De Bucero post ea, quę nuper scripsi, nihil accepi. Fuit per noctem hic Sturmius, sed ne[c?] is aliquid norat, nisi quod etiamnum esset Bonnę et reclamatorum esse numerum maximum. Ex cive Argentinensi audieram Andernaci disputationem esse inter Bucerum et dominicastrum Coloniensem, hęret[icae] pravit[atis] inquisitorem. Sed de veritate nec Sturmio constat. Uxor interim Bucero peperit domi filiolum. Nova nulla sunt, nisi quod medicus quidam scribit ex Austria ad Theobaldum Nigri, Arg[en]tinensem fratrem, inconsolabiliter lugere Pannonios ob certum suum in proximam ęstatem interitum, n[i]si dominus misericorditer antevertat. Anxium me reddidit illius scriptum, postquam desperationem [vi]ri intellexi; patere nanque videtur dominum a Germanis abstulisse consilium et robur. Sic [a]git autem cum his, quos vult perdere. Quid agatur Nurembergę, ignorant etiam, qui omnia sciunt. M[i]rum, ni consilia clam velint esse principes. Quod quidem non malum, si bona sunt. De concilio ne verbum quidem, nisi monachorum et pfafforum ingentem numerum Tridenti fuisse. Rumor hic fuit legatos cęsarianos, Gallicanos, Venetos et papales congregatos c[um] Septem Pagis; an sit, miramur. Cupio te tuosque valere in domino. Basileę, 15. februarii anno 1543. Tuus Os. Myconius. Olim scripsissem, sed desunt tabelliones. De Appiano nunquam respondisti. D. Heinricho Bullingero, doctissimo vigilantissimoque gregis dominici pastori, fratri in domino charissimo suo. Z[üric]h.
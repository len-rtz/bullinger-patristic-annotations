Gratia et pax a deo patre et domino nostro Iesu Christo. Quod tantopere pro concordia inter Lutheranos et nos laboratis vobis, quas possumus agimus gratias, optimi in Christo fratres ac symmistae. Nam et nos cum omnibus hominibus gloria dei et veritate illius salva pacem et concordiam habere pro virili nostra satagimus. Verum hoc nobis summopere spectandum est, ne male sarta concordia sementum longe maioris discordiae non solum inter Lutheranos et nos, verum etiam inter ecclesias nostras iaciamus. Equidem citra immodicam ecclesię nostrę offensionem vestrae confessioni per omnia vix subscribere poterimus, utpote quę huiusmodi locutionibus non assueverit. Huc accedit, quod magistratu nostro inconsulto hoc facere tutum nequaquam videtur. Is enim non solum pars est ecclesię, sed et patronus, quippe cui summa ecclesiarum cura concredita est. Quando itaque vos, charissimi fratres nostri, monendi nobis copiam fęcistis, si quid vestra confessione minus circumspecte aut inconsulte positum fuerit, non ob hoc solummodo id faciemus, sed quod fratres nos mutuo agnoscimus fratrumque sit se vicissim commonefacere mutuaque pericula ob oculos ponere, nihil dubitamus vos omnia boni consulturos. Quę itaque in confessione vestra nobis displicent minusque circumspecte - quod cum omnium vestrum pace dictum volumus - posita videntur, ad hunc se habent modum: Primum, quod in confessione vestra adseritis corpus Christi verum vere in cęna fidelium adesse, vobis subscribimus. Sic enim ex verbo dei ecclesias nostras hactenus docuimus. Verum quod subiungitis illud idem corpus illic dari et distribui, aut certe vos non intelligimus aut plus satis confessi estis. Nec est, quod obiiciatis: Attamen exposuimus nos. Etenim quod ad corporis Christi pręsentiam attinet, satis explicuistis, nec id a nobis improbatur. Sed quod sub finem inde colligitis, hoc demum inexplicatum reliquistis, cum dicitis: «Credimus ergo ipsum verum domini corpus in caena» etc. «eo interim modo eaque ratione, qua dominus se suis praesentem exhibet, qua se suis fruendum distribuit.» In hoc enim asserere videmini, quod Christus se praesentem exhibeat tum primum symbolorum administratione, qui tamen antea per fidem et spiritum exhibitus, distributus et in electorum cordibus suscęptus est. Quod vero mox additis de eo, quod Christus se nobis det ac distribuat, rursum ad cęnam referre videmini, cum id ipsum iam antea factum esse oporteat. Alioqui cęna Christi et fidelium dici non poterit. Hinc durius videtur esse dictum, quod Christus summus pontifex noster virtute sua hic - hic, inquam in caena - hoc ipsum agat. Deinde dicitis Christum seipsum nobis exponere et declarare, quo pacto se in caena - eum nanque se istic dari et distribui affirmatis - distribuat, citantes e 6. capite Ioannis [51]: «Panis, quem ego dabo» etc. Que ut huc faciant, nobis plane non videtur, sed ut diximus, ante cęnam fieri necessum est. Id quod Zvinglius olim in nostra disputatione contra Benedictum Burgouwer multis et certissimis evicit argumentis. Sequentia vero: «Hunc panem dat manducandum» usque ad hoc: «distribuuntur et manducantur in symbolis» etc. vobiscum confitemur et iam mox confessi sumus. Atqui ad vestram confessionem vel explicandam vel probandam parum aut nihil facere videntur. Quum vero sequitur: «Distribuuntur et manducantur, etiam cum in symbolis manducantur», si ad iam dicta retuleritis, nihil absurdi, si vero ad sacramentorum esum, ut scilicet illo distribuantur, quemadmodum confessio vestra habet, vere scilicet et non symbolice tantum, probatum cuperemus. Deinde cum de symbolis vos explicatis, hoc est, quod non capimus, nempe symbolis ecclesiam reddi certam et indubitatam, quod scilicet Christi corpus pro nobis traditum sit et fractum etc. Id quod nec verbi externi praedicatio nec simbolorum administratio nec quicquam externi poterit, sed solius dei spiritus virtus, operatio et efficacia hanc certitudinem electis confert. Cęterum, quid de symbolis sentiamus, paulo post fatebimur. Cum tandem sequitur: «Ut panem vobis ore corporis edendum porrigo» etc., quandoquidem in symbolis explicandis adhuc versamini atque hoc symbolorum administratione porrectioneque fieri adseritis, paulo ante diximus: Iam antea per fidem manducatum corpus et bibitum sanguinem esu panis et vini potu testamur. Alioqui non accessissemus fideles, sed potius in cęna iam primum fideles redderemur. Quod autem mox additis, «fructum indico», longe mitius et quasi pugnans donandi verbo videtur. Hęc sunt, charissimi fratres, quę in confessione vestra nobis sunt visa obscuriora, quam ut ea ab ecclesia nostra acceptari possint, et quorum vos ex charitate admonendos censuimus rogantes enixe, ut omnia eo animo, quo etiam facta sunt, plane fraterno et integerrimo, suscipiatis. Aut enim in summa vestra non intelligimus, aut vera sunt, quę scribimus. Sic autem nostram ecclesiam hac in re doctam esse paucis vobis significamus: Credimus nos et ecclesia nostra Christum vere adesse in cęna fidelium, non tamen naturaliter pani unitum et sumpto pane sic distributum, sed fideli innovatęque menti sacramentaliter atque mystice exhibitum, sacramenta vero esse signa, testimonia atque memoracula gratię per Christi mortem praestitę, et quę divinas promissiones ac gratuita dei beneficia - quemadmodum vos quoque sentitis - non solum significant, sed suo quodam modo sensibus subiiciunt ac repraesentant et propter analogiam rerum, quarum simbola sunt, nomina recipiunt, fidem excitant, exercent, testantur et ad charitatem invitant. In summa: Quicquid hac de re Zvinglius in Confessione ad principes Germaniae et plerisque aliis lucubrationibus confessus est, idem nos quoque confitemur, non quod in hominis verba iuraverimus, sed quod veritatem simpliciter ab eo doctam et assertam agnoscamus. Neque vero in hoc confessionem nostram vobis transmittimus, quod eam vulgari aut typis a quocunque tandem excudi velimus, id quod inscio nostro magistratu nobis nunquam licuerit, sed ut in his nostram qua utimur simplicitatem in proponendo hoc ecclesiis nostris negocio cognoscatis. Veritatis enim oratio et simplex et aperta esse debet. Volumus nanque in hac tragoedia cum Lutheranis componenda non solum nobis consultum, sed et veritati ecclesiis nostris ac posteritati, necubi scilicet hę periclitentur - siquidem non ignoratis, quidnam patrum illę Augustę de eucharistia sententię nostro saeculo contulerint, utcunque se explicaverint. His enim magis quam simplici scripturę papatus innisus hunc de eucharistia errorem orbi obtrusit. Vos igitur, a quibus per Zvinglium nostrum primum in orbem sparsa est hęc veritas, admonitos et rogatos volumus fratres nostros charissimos, ut re penitus circumspecta pro vestra singulari prudentia sic agatis, ne dum pacem a Luteranis sperandam putetis, novam nobis tragędiam excitetis. Valete in domino, charissimi fratres, et nostra quantulacunque, ut soletis, boni consulite. Bernae, 16. decembris anno 1534. Fratres et ministri ecclesię Bernensis. Heinrico Bullingero, Leoni Iudę, Conrado Pellicano cęterisque verbi ministris, lectoribus et diaconis ecclesię Tigurinę, fratribus et dominis in Christo charissimis.
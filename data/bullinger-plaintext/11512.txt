Charissimis in Christo fratribus Evangelium Tyguri annuntiantibus Simon Grynaeus. S.D. Istis Comitiorum circumcursitationibus et amicorum salutationibus ac appellationibus et rerum, quae gerebantur, negotiis et occupationibus et brevi denique hyberni diei spatio factum est, ut totum mihi tempus absumeretur, ac ut scribere ad unumquemque vestrum, quae maxime vellem, quaeque maxime debuisse fateor, minime potuerim. Ergo domum reversus iam et otium ea, quae annotaram, describendi nactus una ad omnes epistola semel omnia, quae isthic gesta sunt, nunc scribendo omnibus cupio, si possim, satisfacere. Vos autem de me vobis sic persuadete, qualiter ipse de me apud vos semper sum professus, ut fratre in Christo et vos vere amante et communis ministerii salutisque publicae vobiscum divina electione custode, cuique nihil in vita possit evenire gratius, quam si vera et solida mentium nostrarum conspiratione cohaereamus. Christum huius meae confessionis et studii erga vos testem advoco. Non solum autem haec, quam dixi, occupatio mihi obstitit, ut ad vos hactenus nihil, sed et haec, quia vel qui mihi, quae vellem, desciberet, nemo, vel quod ipse scribere cupiebam, aut nihil aut quam minimum fuit. Nam et vos pro Comitiorum istorum fama pro hominum undique concursu aliquid magnum et admirabile et quendam inter partis utriusque proceres congressum talem animo effinxisse scio, quam posteritas miraretur. Et mea quoque fuit haec eadem expectatio: sed quae ita me lusit, ut nisi quid sit non factum scribam, quid factum sit, scribere non possim. Enimvero quanquam de re non magna, magnifica dicere non est meum, tamen qualis est res, iam effitiam, ut intelligatis. Principio, cum partis utriusque legati praecipui omnes praesto fere ad diem fuissent, praesidum adventum in vigesimam et secundam usque diem praestolari coacti fuerunt. Nam a nostris Saxones, Hessi, Wirttenbergenses, Brandenburgenses, Lunenburgenses, alii ante, alii ad diem, pauci secundo aut tertio ad summum post die venerunt. Soli Pomerani, ut remotissimi, tardius caeteris urbium vero legati, Argentinenses, Augustani, Ulmenses, Nombergenses, Francfurtenses, Constantienses, Hamburgenses, Bremenses ad ipsum propemodum diem omnes adfuere. Nec de parte adversa quicquam in mora fuit. Sero praesides, Colonienses decima, quarta decima Treverenses, octava et decima Moguntinenses, Palatini vigesima post terminum constitutum die, et quidem ex vicino maxime loco (credo, quia ante caeteros frustra venissent), post haec etiam pontificis et Ferdinandi legati venerunt. Nomina vero eorum, qui ad ista Comitia missi fuerunt sunt haec. A Caesare Nicolaus Perinotus Granvella legatus et cum hoc filii primum duo, alter Attrebatensis episcopus, deinde familiares duo, alter Gerardus Veltuvichius, homo omnigena doctrina, linguae praesertim Hebreae usque ad miraculum excultus: alter praepositus Marvillensis, Joannes a Navia, et doctores Hispani tres, unus Malhanda, alter Muscosa, tertius de Hortis, Parrhisiensis scholae alumni venerunt. Sed a papa episcopi quidem Faltiensis, Aquilanus, Mutinensis, item Petrus Paulus Vergerius, et quem supra diximus Attrebatensis, et quem mox dicemus, Secoviensis, et post hos Pogius, perpetuus in aula Caesaris a pontifice legatus: et denique ab Anglo Rege Vvintoniensis, qui solutis iam Comitiis venit. Doctores vero Thomas Mutinensis, Magister sacri palatii, Robertus Rogt. Scotus, Petrus Gerardus, Gallus. A Ferdinando rege: Secoviensis episcopus, Fridericus Nausea, Joannes Cocleus, Martinus nescio quis. A Moguntino: Joannes Erenbergius, Julius Pflugus, Conradus Bruno, Jodocus Butzfeldius, Joannes Minsingerus, Ambrosius Pelargus. A Coloniense: Dietorichus comes a Manderschid, Bemardus ab Hagen, Joannes Groperus, Ebrardus Bellingus. A subrogato Treveri: Joannes Hussingus, Georgius Eltzius et quidam alius. A Palatino: Ludovicus Fleckensteinius, Henrichus Hasus, Henrichus Stoll, Matthis Keiler. A Marchione electore: Christophems Scherding, Leonardus Cellarius, Alexander Alesius, Joannes Embeccus, Joannes Pannonius. A Salzburgensi: Martinus Marstellerus, Nicolaus Apella, Joannes Vuinterus. Ab Argentinensi: Joannes comes ab Isenburg, Jodocus a Sebach, Christophorus Vvelsinger, Joannes Armbrusterus. A Ludovico et Vuilhelmo Bavaris: W. Sebelsdorfferus, Joannes Eccius, Joannes Kretzems, Joannes Apella. A Juliacense: Joannes Vlatenus, Conradus Heresbachius, Albertus Regius venit. Et illa quidem nomina sunt eorum, qui ex adversa parte venemnt. Haec nostrorum. A Saxone electore: Joannes Deltzius, Franciscus Burckardus, Chilianus Goldstein, Philippus Melanchthon, Caspar Crucigerus, Justus Menius. A Saxone Henricho: Andreas Camitianus, Andreas Francus, Nicolaus Scheublin. A Lunenburgensi: Nicolaus Hostein, Urbanus Regius: sed is expectabatur, non venit. A Brandenburgensi Marchione: Friderichus Knoblochsdorffius, Sigismundus Schneewyß et quidam alius. A Vuirtenbergensi: Bernhardus Göler, Balthassar Giltlinger, Philippus Langus, Erhardus Schnepfius, Balthassams Cuslinus. Ab Hesso: Alexander a Tanna, Hartmannus Schleyer, Joannes Feyus, Adamus Krafftus, Gerardus Noviomagus, Joannes Pistorius. A Pomerano: Vuolfgangus Vueddelius, Jacobus Esselems, Nicolaus Glossenus. A Straßburgo: Jacobus Sturmius, Joannes Calvinus: Et cum Argentinensibus. A Basilea: Bonifatius Amerbachius, quem ab itinere instituto morbus avertit, Simon Grynaeus. A Nornberga: Erasmus Ebnerus, Huldrichus Vuerdhemems, Andreas Osiander, Vuincelaus Linckius. Ab Ulma: Georgius Besserems, Martinus Vueickmannus, Martinus Frechtus. Ab Augusta: Matthias Langmantellus, Jacobus Herbrotus, Joannes Heelius, Vuolfgangus Musculus. Ab Hala Suevomm: Joannes Brentius. A Brema: Daniel Burrenus, Joannes Amsterdamus. A Franckfurto: Oierus Melenius. A Constantia: Joachimus Malems. Ab Hamburgo: Nicolaus. Et partes quidem hae fuerunt. Sed colloquii totius praesides et velut arbitri futuri: a Palatino Ludovicus Fleckensteinus, a Bavaro V. Sebelsdorfius, a Moguntino primum quidem Julius Pflug, qui quod liberalius eruditus esset, ne quid nobiscum ageret, statim revocatus fuit: post illum Joannes Erenbergius: ab Argentinensi, comes Isenburgius, missi fuerunt. Et partium quidem praesidumque nomina et adventus talis fuit. Sed nulla a partibus mora allata colloquio est. Nam in his unius et alterius non necessarius adventus, cum obstare caeteris non posset, etiam non expectabatur: praesidum autem cunctatio, quia et expectabatur necessario et in secundum et vigesimum usque diem negotium produxit, remorata tantisper sola colloquium est. His igitur duobus et viginti diebus, dum praesidum adventus necessarius expectatur, ne nihil agerent nostri de doctrina experiri ac futurum certamen praesentare volebant. Haec congressio talis fuit. Conveniebant enim docti nostrae partis homines inter se, atque articulus aliquis in commune proponebatur, omniumque de ea re sententia audiebatur ordine. Nec solum, quid adversariis respondendum, sed etiam nostra qualiter confirmanda essent, exquirebatur. In hoc circulo Melanchthon praefuit. Caeteri pro se quisque sententiam suam deprompserunt. De fide et operibus prima fuit disputatio, in qua, an fides ipsa iustitia, an causae iustitiae, an neque iustitia neque causae iustitiae, sed tantum loco nobis iustitiae esset, disputabantur. Deinde renati qui sunt, ecquid sua aliqua, an vero nulla sua, sed solius fidei iustitia in iudicio consisterent. Postremo, quia id saepissime obiiceretur, Qui velit in vitam ingredi, mandata ut servet, et multa remissa esse ei, quae dilexisset multum, et, si remittamus nos, etiam remissum iri nobis, et, si quis fidem omnem habeat, charitatem non habeat, eum nihil esse: haec, in quam, quia saepe producerent adversarii, quaesitum est, an ullo pacto vitam novitas sanctorum mereretur. His de rebus prima disputatio fuit. De Missa, altera, in qua duabus de rebus, operis eius applicatione et corporis Christi sacrificatione adversus Scholarum sententiam est actum. Tertia de votis monasticis et cultu electitio. Quarta de primatu papae et potestate Ecclesiae: quae quidem quaestiones has habebat: An Petrus et huius successores potestatem supra ceteros aliquam ordinandi qualis et confirmandi caeteros, est, haberent. Item, an errare Papa possit in fide: an, si non divino tantum iure Romanus episcopus summus sit, aliqua ei obedientia debeatur. An presbyteri et episcopi gradus iure divino sic dividantur, ut hi ius ordinationis teneant. An episcopi cultus et cerimonias novas possint instituere, iidem an traditiones προς ἐν ταξίαν spectantes possint condere. An occupandi gubernandique imperia ius tenere: an singulare privilegium prophetiae supra apostolatum et episcopatum existat. Quarta de poenitentia et partibus illius disputatio fuit instituta tantum. Haec igitur, dum a nostris hominibus fiunt, venisse praesides iam dicebantur. Itaque quia instare deinde verum cum ipso hoste certamen videbatur, finem isti congressus utilissimi habuerunt. Haec dum in Comitiis geruntur, dumque pacis et concordiae expectatio est aliqua, hostile ac horribile maxime Caesaris edictum ad nos adfertur, in Brabantia paucis ante diebus propositum, in quo doctrina nostra publice istis in locis proscribebatur, et qui eam profiteri fuisset ausus, ferro et igni excindebatur. Cum hoc edicto, quod in libellis istic Gallicana et vernacula lingua editis circumferebatur, allata etiam fama dirae persecutionis est. Nostri enim homines, qui tum ex aula Caesaris redibant, omnem haereseos suspitionem capitalem esse narrabant. Si quis imagine praeferita caput non aperuisset, si quis imagines nullas domi habuisset, si quis voce aliqua incircumspectius usus fuisset, si quis leve contemptius iuditium praebuisset, omnia haec ad haereseos suspitionem certam valere, ac satis esse, ostendebant. Addebant etiam homines, qui domi imaginem nullam haberent, eo coemere, tantum ut capitali suspitione se liberarent. Porro, in quem haereseos suspitio semel cecidisset, eum mox in iudicium trahi, et ecquid ea suspitio ad inquirendum satis iudicatur, iudicio mox constitui, postquam satis esse pronuntiarit iudex, ibi statim ad tormenta hominem rapi et ad sceleris confessionem adigi. Eum, qui extortam haereseos confessionem recantaret, capite tantum plecti, qui in ea profitenda persisteret, vivum exuri, non ita, ut in cineres vertatur, sed ut ambusto corpore denigrataque ac horrenda forma, ad palum affixus, suspensusque caeteris in terrorem ostenderetur. Vestes etiam damnatorum in templis patenti conspicuoque in loco suspensas asservari, ut utriusque et vivi et mortui haeretici memoria cunctos metu percelleret et absterreret. Addebant etiam, ab hoc inhumano et crudeli inquisitionis genere, quosdam ipsi Caesari charissimos, summa Caesaris autoritate eripi vix potuisse: quippe tam magno Caesarem inquisitoribus istis obstrictum esse. Haec ubi allata sunt, nostris hominibus mira videbantur, cum is, qui de pace nobiscum concilianda instituisset agere, tempusque et locum ad eam rem designavisset, tantum non in conspectu, et inter ipsa pacis ineundae principia, tam infeste in nostram doctrinam grassaretur, et legatum omnium eorum consiliorum factorumque conscium ad nos de pace cruentis adhuc nostro sanguine manibus mitteret. Itaque omnium animi antea ad aliquam concordiae spem arrecti, hac fama consternati fuerunt, nec quisquam inventus est, qui pollicitationibus Caesaris fidem ullam habendam esse iudicaret: qui de pace pollicens hostilia interim exerceret. Ita enim sapientes homines iudicabant, quoniam Caesar suam de religione sententiam veram, nostram falsam esse persuasum haberet adeo, ut exquisitissimis tormentis hanc firmare, illam extirpare institueret, non simul et pacem simulandam, et hostiles minas intendendas fuisse. Accedebat eodem tempore, quod urbs imperii maxima et antiquissima Goslaria, publice in ea causa, et ab iis hominibus proscripta esse ferebatur, a quibus prius in eadem causa ipsa absoluta, is autem condemnatus fuisset, in cuius illa nunc gratiam proscriberetur. Videbatur enim nostris quidem hominibus, convenisse hoc tempore etiam in causis summis et certissimis tantisper libertatem iuditiorum moderari, et tam graves sententias suspendere, et minime odiosissimas et gravissimas in Imperio res excitari oportuisse, dum paci publicae omnium consuleretur. At vero postquam causa etiam bona praecipitato iuditio condemnaretur, omnem hanc de concordia spem frustra esse nostri arbitrabantur. Sed haec Goslaria causa ut habeat, alibi erit et alios per homines narratione integra perfectaque docendum. Sed nos ad institutam Comitiorum narrationem redeamus. Igitur vigesima Novembris die, quae secunda et vigesima constituti colloquii fuit, praesides postquam advenissent, vocatis in Curiam partibus, se suis a principibus praefectos colloquio legatos venisse, et audire paratos esse ostendebant. Itaque tempus videri ad rem ut veniretur Orare, ut omni cum moderatione partes se praeberent, petere, ut Ferdinandi legatio, quae iam venisset, colloquio adhiberetur. Duas deinde epistolas, unam Caesaris, inscriptam utrique, alteram legati Granvellae, parti tantum alteri inscriptam, adhibuerunt. Iis epistolis excusare moram conabantur. In Caesaris epistola ostendebatur, Granvellam ad haec comitia destinatum, negotiis subitis impeditum esse, Caesarem orare, ut si ille in tempore non adesset, res tanta ne differreretur, nec sumptus frustra fierent, sed colloquio praefecti praesides pergerent, et illum ne expectarent. Data haec duodecimo Octobris cum esset, et reddenda sub primam colloquii diem fuisset, reddita vix tandem vigesima secunda est, viginti et duobus diebus per Praesides retenta, et serius, quam oportebat, partibus proposita. Itaque qua re se excusare volebant Praesides, eadem palam se in suspitionem iniectae morae vocabant. Granvella vero in sua ad adversarios epistola, primum quaerebatur, quod exclusus negotiis adesse rei tantae in tempore non potuisset, cum id maxime et celeritate itinerum, et summo confidendorum negotiorum studio conatus esset. Significabat deinde, praemittere se Joannem ä Navia, perspecta prius iisdem in negotiis prudentia virum, qui occupationes ipsius apud partes excusaret, atque efficeret, gravissima res ut ne moram pateretur. Postremum orabat, ut ne se expectarent. Eius epistolae finis voluntatem et studium erga veterem religionem conservandam singulare parti adversariae pollicebatur. Data haec secunda Novembris, reddita vigesima et secunda fuit, palam ipsa quoque quaesitam, non vitatam per Praesides et legatum moram esse arguens. Erat enim de legato minime dubium. Quo nam enim pacto res ulla privata, quali in re illum hoc se tempore Vesontii occupavisse constabat, misso ad tantum colloquium audiendum Caesaris ad imperium legato obstare potuit? Audita oratione Praesidum, et iis epistolis lectis, adversarii primum, et quidem pro se, responderunt, diligentiam principum sibi placere: paratos se esse colloqui: et in mora non futuros: moderationem summam polliceri: de Ferdinandi legatis non pugnare: petere, ut ante omnia de colloquendi forma constitueretur. Sic adversarii tum. Nostri sumpto spatio in eandem propemodum sententiam, se quoque de praesidum principumque diligentia in religionis causa iam aliquando cognoscenda gaudere: ac etiam eam ad rem paratos adesse: sed omnibus superioris temporis protestationibus salvis. De colloquendi modo ubi propositum fuisset, perhumaniter omnia facturos polliceri. Ferdinandi regis legatos, si adhibeantur, caeteri quidem omnes nihil se repugnare dicere, salva modo lege colloquii Hagnoae proposita, eademque nostris libertate permissa, quos ipsos quoque spectatum huc ad futuros verisimile esset. Saxones vero, regem se Ferdinandum legitime electum non agnoscere, testabantur. Ad haec partium responsa paucis Praesides moderatum utriusque partis ingressum laudabant, magnam sibi spem affulsisse ostendebant, si caetera eodem deinde modo fierent. De formula se consideraturos esse ostendebant. Caeterum, quod ad privatam Saxonum protestationem attinebat, protestatione opposita, Ferdinandum regem rite et legitime electum esse affirmabant. Interea, quoniam adventare Caesaris legatus, et intra biduum adfuturus esse diceretur, in eius adventum differendam rem esse putabant, per cuius absentiam omnis haec actio impediretur. Haec vigesimo secundo die acta fuere, taleque initium Comitia habuere. Quarta deinde et vigesima cum legatus veniret, ab iis episcopis, qui tum ibi erant, obviam omnibus euntibus honorifice acceptus est. Postridie ab utriusque partis proceribus seorsim salutatus, et de re proposita appellatus, benigne respondit, et pollicitus amplissime fuit. Tertia deinde post adventum die, quae sexta iam et vigesima a coeptis Comitiis fuit, convocatis partibus, primum quidem literas et mandata Caesaris exhibuit et legi iussit: Earum haec summa fuit. Caesarem omnibus semper modis Germaniam componere fuisse conatum, ideo Hispanios reliquisse, et in Germaniam non sine periculo venisse, ideo ad Comitia nostra semper festinasse. Sed tumultu Belgico impeditum, antea praecipuos homines, nuper etiam fratrem pro se misisse, ideo dicto hoc nono die, ut res aliquando tota cognosceretur, curavisse, ideo venire ad catholicum colloquium se ipsum studuisse, sed eadem de causa et iisdem motibus impeditum, legatum hunc, ex quo omnis ipsius sententia intelligi posset, huic colloquio cum pleno mandato praefecisse. Itaque orare, ut huic perinde ac si ipse praesto Caesar esset, fidem haberent, et rem bene agerent. Talis sententia mandati et instructionis Imperatoris fuit. Literis et mandato Caesaris exhibito, usus deinde hortatione legatus est huiusmodi. Primum extenuatione sui studio et voluntate erga nos suae praedicatione benevolentiam captabat. Postea cum de studio Caroli Germani Caesaris in Germanos quaedam, quaedam etiam de statu Germaniae, et qui olim fuisset, et qui nunc esset, tum de insecutis civilem hanc discordiam calamitatibus non nulla, non incommoda ad concordiam disseruisset ad extremum, ut virus deinde mali domestici extra Germaniam in omnes vicinas iam nationes redundasset, et consistere iam ipsa nusquam posset, multaque id genus alia permoleste et incaute, et ad concordiam minime apposita, ingessit; precibus postremo usque ad lachrymas effusis et obtestationibus summis animos est mollire conatus. Ea oratio non eodem modo accepta a partibus fuit. Adversarii mirari et laudare, nostri reprehendere, nec prudentis esse hominis dicere, quem re ipsa velis adducere ad te, eum verbis alienare et absterrere, et quod tegere in toto negotio debueris, id dissimulare ne principio quidem potuisse: denique qua de re cognitum venias, de ea re antequam audiveris, in partium, quas conciliare oporteat, alterius gratiam, alterius odium pronuntiare. Benevolentiam vero iactanti, cum et mandatum Brabanticum (cuius ille autor esse credebatur) et paucos ante dies exercita in nostros homines Vesontii crudelitas, quam etiam imperialis iuditii autoritate exequi conatus erat, repugnarent, fidem nemo habebat. Graviter etiam et acerbe ferebant nostri homines, quod omnis et domestici mali, et quantum in vicinis gentibus esset causa, nobis ut pestilentibus haereticis attribueretur. Presertim vero legati principum valde commoti, pro se quisque hanc a suo principe iniuriam repellandam esse iudicabant. Et responsum acriter fuisset, ni motus hos insecuta deinde consultatio partim, partim industria praesidum et legati mitigavisset. Et nostri enim, quae de utraque parte ac in commune dicta fuissent, ea ad se solos transferenda non esse putabant: et legatus ipse per quendam, qui se consultationi nostrae admiscuerat, certior de indignatione nostrorum redditus, homine familiari et erudito ad nostros misso, deprecatus est, ne aliorsum oratio quam ipse intellexisset acciperetur: Et presides, ad quos haec oratio communiter esset instituta, ab iis more imperii communiter, et non seorsim respondendum esse iudicabant. Novus autem agitandi in Imperio consilii mos hic est. Tribus ex ordinibus consilia publica, primum electorum, deinde principum caeterorum, postremum urbium comparantur. Et electores quidem seorsim, seorsim principes et status caeteri deliberant, mox consilia inter se hi duo ordines conferunt, tum quicquid a se conclusum est, id ita denique ad ordinem tertium, qui urbium imperialium existit, referunt, ut non sententiae quaerendae, aut suffragii colligendi, sed consilii tantum communicandi ratio habeatur. Non enim urbes suffragium in iis deliberationibus veluti nullum habent. Porro in isto secundo, quem esse principum diximus, ordine hi etiam, qui inferiori gradu existunt, comites, barones, abbates numerantur. Et cum de comitum ordine unus fortasse et alter ad ista consilia adhibeatur, abbas fere nemo abest: ita fit, ut abbas unus in dicenda in Imperii consultationibus sententia plus possit quam urbes omnes. Olim autem secus res habebat, parique omnium ordinum libertate et iure sententiae dicebantur. Ortus autem novus hic mos ex eo est, quia cum ad publica consilia principes necessario semper venirent, urbes autem, quia causa aut non magna, aut non valde ad se attinens videretur, saepe non venirent, factum est, illorum suffragia ut necessaria, horum ut non necessaria viderentur. Itaque veluti de iure suo cessissent urbes, consiliorum moderationem totam ad se Principes spectare crediderunt. Cum igitur nostri quidem pro se dicere, et legati libertatem retundere, praesides vero et adversarii hunc quidem minime offendere cuperent, nostris autem palam repugnare non possent, et in commune tamen respondendum esse contenderent, facile suffragiorum numero vincebant, tum etiam movebant. Si penitus nostri propositum pro se et seorsim respondendi urgerent, se quoque legato seorsim, sed extra publicum congressum et privatim in ipsius aedibus responsuros esse. Itaque depulsi nostri ab hoc proposito fuere. Non enim publice nos quidem auditurus esse legatus credebatur, postquam privatim illos audivisset: et nostra oratio sine teste apud illum futura, adversariis, in quorum gratiam sibi in nos indulserat, et praesidibus, quorum de nobis opinioni medendum fuerat, remotis, omni gratia et utilitate caritura videbatur. Ita denique cum nostri et legatum et praesides, et eos, qui inter adversarios concordiae studere videbantur, acriore responso in ipso praesertim colloquii principio frustra se alienaturos, et apologia hac nunc quidem nihil effecturos esse viderent, in commune responsum concesserunt. In eo responso actae gratiae Caesaris primum, mox legati erga Germanos, benevolentiae et studiis fuerunt: tum ei querelae, quae gravis et acerba in illius oratione fuit, sic est responsum. Videri frustra fieri, ut quisquam de magnis Imperii incommodis hoc tempore et loco quereretur, ubi de causis et remedio malorum inveniendo instituta esset deliberatio. Huc legatum Caesaris, huc Principes, huc ex omnibus nationibus sapientes homines venisse, non ut mutuis se querelis et iurgationibus vexarent, sed ut quae res orbem Christianum turbaret, lucide iam aliquando intelligerent. Itaque tum appariturum esse, quis causam querelae iustae praeberet; ubi recte finitum esset colloquium. Ad id rite peragendum, opus sapientia, fide et constantia bonorum esse. Hic se operam suam pro virili polliceri. Et quidem talis legati oratio, taliter responsum legato fuit. Futuri colloquii formam praesides talem proposuerunt, ut eorum hominum, qui ad dimicationem utraque ex parte ordinati fuissent, et loca et nomina ordine conscripta praesidibus exhiberentur: ut legati Ferdinandi in colloquium reciperentur, et ut inter undenos numerarentur, suffragandique locum haberent: ut ab Hagnoica forma in colloquio ne discederetur, in qua cautum esset, ne extra bis ter undenos in colloquium quisquam reciperetur, neque aequum videri, quod idem sibi suisque licere quisquam postulet, quod Regi Ferdinando permitteretur: non enim decere Principem eum ab hac disputatione excludi, qui eius instituendae autor fuisset: ut ne singuli singula, sed ut undeni singula suffragia constituerent, utque numerus personarum non ad multitudinem, sed ad certitudinem suffragiorum spectaret: ut undeni hinc inde soli in disputatione loquerentur, caeteri non actores essent, sed advocati loquentibus assisterent: ut notarii tantum quatuor, duo hinc, duo istinc constituerentur iure iurando astricti: ut legati principum actorum copiam principibus suis ita communicarent, ut ne quid omnium ante factam Caesari relationem evulgaretur: ut articuli, quibus de disputari nos vellemus, in ordinem redacti ac descripti praesidibus traderentur non paradoxi, sed Christiani, et ad concordiam apti: caetera deinde sese curaturos esse. Hanc peragendae disputationis formam principio per praesidem propositam, postea disputationis vitandae producendaeque, et morae nectendae materiam fuisse compertum est, eorum hominum industria quaesitam, qui quicquid ad concordiam spectare videretur, id prorsus prae se ferrent, concordiam ipsam prorsus fugerent. Caeterum, antequam de istorum articulorum disceptatione, et velut iuris quadam inter nos et Praesides actione dicam, pauca prius de totius colloquii ratione sunt explicanda. Tribus ex partibus colloquium totum, qualiter institutum fuerat, constare oportebat, arbitrorum, reorum, qui nos eramus, et accusatorum, qui erant nostri adversarii. Excuti enim nostra confessio ut aliqua emissa vox digna iudicii severitate, et facta per nos religionis mutatio, ut aliquod infame crimen gravi poena multandum, utrumque ad communem Christi doctrinae regulam, praesidibus audientibus et iudicantibus, adversariis accusantibus et refellentibus, nobis autem defendentibus, debebat. Ea disputatio, qualiter supra diximus, quanquam non diffinitionem sententiae, sed causae et controversiae aestimationem erat habitura, tamen praeiudicii instar futura erat, ut qualis ibi causa apparuisset nostra, talis deinde in concilio hominum de nobis caeterorum sententia pronuntiaretur. Istud autem quod fieri in omnibus ut litigationibus ita arbitrationibus solet, ut is qui arbiter aliqua in re sit, idem in eadem re cum eo, cuius est arbiter, aut nihil, aut non magis in una quam in altera parte communicet, istud hic minime custodiebatur. Eorum enim consilio, qui in adversaria parte erant, illi qui erant arbitri, cuncta gerebantur, eosdemque homines, cum agendum contra nos esset, inter adversarios: cum de nobis arbitrandum, inter arbitros stare vidisses, et eos quidem plerosque maxime et veritati et nobis infestos, quod illorum libelli seditiosissimi non ita pridem emissi palam declarant. Ad haec arbitri tres non hi erant, qui se possent inferre medios, cum ex professo partis alterius causam tuerentur, et Palatini legatus unus fungi offitio vere posse videretur. Quonam enim pacto hi episcopi, quorum unus episcopatum unum maximum, alter maximos duos, tertius tres maximos, et inter eos archiepiscopatus duos, omnia haec contra omne divinum et humanum ius tenent, quique nullum in vita munus episcopi unquam obeunt, de iis hominibus aut arbitrari aeque, aut arbitros in eorum causa audienda aequos constituere possent, qui totum hoc tyrannidis in Ecclesia genus ceu blasphemum et impium ex professo execrantur. Nam quod Caesaris legatum attinebat, de eius, eiusque principis, cuius legatus erat, de nobis nostraque doctrina et factis sententia, magis evidens argumentum nullum expectari poterat, quam id mandatum, quod erat eodem tempore contra nos velut iudicatum certum editum, quae quanquam talia essent, nostris tamen hominibus, doctrinae suae, quam esse solidam et firmam scirent, rationem reddere, loco semel quantumvis iniquo facto, est visum. Ad hanc igitur futuri colloquii formam per praesides propositam, quid adversarii responderint, quanquam non scimus, tamen conficere difficile non est, ut quorum consilio et suffragio prius composita et constituta fuisset; non enim praesides sine illorum consilio quicquam aut agebant, aut agere etiam poterant. Nostri vero permulta in iis necessario desiderabant. Gravabat enim principio, non quod legati Ferdinandi in colloquium adhiberentur, sed quod hi quidem adhiberentur, nostri vero excluderentur, qui supra hos ter denos et pauci et praestantes viri, et tales denique erant, quibus cum isti ter undeni nostri consilia omnia communicare necesse haberent. Itaque absurdum videbatur colloquio excludere, et principum ad hoc colloquium legatos et eorum qui in colloquio essent consiliorum omnium socios. Illud autem nullo pacto dissimulandum esse iudicabant, quod ex undenis suffragiis facere suffragia singula niterentur. Nam quamquam illud consentiebant nostri, ut ne suffragiorum multitudine, in colloquio libero sacroque, quicquam diffiniretur, tamen minime faciendum esse iudicabant, ut ne ullius suffragium non annotaretur. Quae enim expositio disceptatae fieret controversiae, aut quomodo existimatio iniri vera posset, in ea re, in qua momenta praecipua legerentur, et sententiae hominum de religione disceptantium dissimularentur. Itaque non tam sua, quam Caesaris interesse credebant nostri, si de re ut acta fuisset quam clarissime instrueretur. Caetera quanquam agitata sunt, disceptationem tamen levem habuerunt: quale fuit, ut ne quid eorum, quae hic acta fuissent, prius quam relatum esset ad Caesarem quoque evulgaretur, tum etiam notarii duo hinc, duo isthinc constituerentur. Nam in priore gravabat hoc, quod nostri homines ad eos principes, unde erant missi, iis de rebus, quibus de tum ageretur, assidue referre multis ex causis opus haberent, et promittere de editione rerum earum non possent, quae edendae an supprimendae essent, tum sciri posset, cum esset intellectum in causa religionis iam iudicanda qualiter se hominum iuditia prodidissent, non quando de quando de eorum ipsorum iudiciis aut informatus Caesar esset, aut sententiam suam ipse pronuntiavisset. In posteriore nulla difficultas erat, nisi inventa postea ab adversariis nova eius articuli interpretatio fuisset. Quoniam enim hi homines, quos ob praesentem tum necessitatem nostri ad excipiendum acta designarant, huiusmodi erant, non qui descriptum, sed qui expensum aestimatumque disputationem eam venissent, ut conscribendi acta laborem et ferre, et non illibenter suscipere videbantur, ita autographa iterem describendi molestiam honestis hominibus imponere iniquum iudicabatur. Itaque postulatum hic fuit, ut notariis singulis substitutos singulos habere liceret. Reliqua conveniebant. Confessio namque et apologia nostrorum oblata tum praesidibus eorum articulorum loco, quos antea a nobis postularant, ita fuit, ut omnis in iis futuri colloquii disputatio existeret. Doctorum autem nomina et loca, quos in hanc disputationem nostri quidem destinassent, exhibita statim principio fuit. Eius autem rei talis erat utraque ex parte ratio, ut ter undeni hinc inde homines pro Principum urbiumque suorum numero et loco ad hoc certamen adhiberentur. Et a nobis quidem pro electore Saxone: Franciscus Burckardus, Philippus Melanchthon, Justus Menius; Pro Hesso Joannes Fry, Martinus Bucerus, Adamus Fuldanus; pro Saxone Henrico: Andreas Camitianus, Joannes Brentius, Nicolaus Schoublinus; pro Marggravis Georgio et Albrechto: Fridrichus Knoblochsdor, Sigismundus Schneewyß, Chilianus Goldstein; pro Lunenburgensi: Nicolaus Holstein, Joannes Calvinus, Joannes Sturmius; pro Wirtenbergensi: Balthassar Giltlinger, Erhardus Schnepff, Balthassar Cuselin; pro Pomerano: Nicolaus Glossenus, Jacobus Philippus, Vuolfgangus Weddelius; pro Strasburgo: Wolfgangus Capito, Jacobus Sturmius, Simon Gryneus; pro Augusta et Ulma: Conradus Helus, Georgius Bessems, Martinus Frechtus; pro Nornberga: Erasmus Ebneres, Vincelaus Lingkius, Andreas Osiander; pro Brema, Magdenburga et Hamburga: Nicolaus Ambsdorfius, Joannes Amsderdamus, Daniel Burenus stetit. Sed ab adversariis instituta phalanx taliter fuit. Stetit pro Moguntino Mihahel Heldling, Ambrosius Pelargus, Conradus Bruno; pro Treverensi: Joannes Hußring, Georgius Eltz, Nicolaus N.; pro Coloniense: Bemhardus ab Hagen, Ebrardus Billig, Dietericus a Manderschid; pro Palatino: Henricus Stoll, Mathias Keiler, Henricus Has; pro Marchione electore: Leonhardus Keller, Alexander Alestius, Joannes Ludovicus; pro Meidenburgo et Halberstatto: Joannes Minsinger, Conradus Mucosus, Jodocus Hutzfeldus; pro Saltzburgo: Leonhardus Marstaller, Nicolaus Appell, Joannes Vuetzler; pro episcopo Argentinensi: Joannes Armbrester, Christophores Vuelsinger, Joannes a Seebach; pro Vuilhelmo Bavaro: Matthias Kretzeres, et quidam minister Franciscanus; pro Juliacens: Joannes Vlatenus, Conradus Heresbachius, Albertus Küng. Et hunc quidem in modum ordinata utraque acies et ad pugnam instituta fuit. Hoc nostrorum hominum super propositos articulos responso vigesima octava Novembris dato, in quo nihil nisi non tolerabile reiiciebatur, nihil nisi necessarium postulabatur, et notariis deinde in conspectum adductis, et doctrinae nostrae confessione oblata, et nostrarum denique copiarum catalogo et ordine exhibito, et protestatione de superiorum Comitiorum pactionumque iure facta, cum nihil iam amplius quam congressus expectaretur, longe spem et expectationem nostram praesidum responsum fefellit. Id propositum altera Decembris die est, fuit autem huiusmodi: Hagnoica ratione omnes a colloquio, praeter bis terdenos excludi. Itaque eam se mutare non posse, proinde de caeteris aut iam praesentibus, aut deinde futuris, in colloquium admittendis, frustra disceptari. De bis undenis suffragiis quid faciendum esset, utriusque partis legatis videndum. Se quod officii sui esse crederent, curaturos esse, relatio gestae rei diligens Caesari ut fieret. In nostra vero ordinatione plus quam undecim status numerari: itaque supervacuos reiiciendos esse. De Ferdinando quod respondissent nostri, placere. Placere etiam de notariis, sed ita ut eadem iuramenti lege substituti eorum obstringerentur, colloquio excluderentur, et iuramenti utrisque praestandi forma a se ut constitueretur. De principum vero in vulgando moderatione, se quidem non dubitare: verem hoc perpendere oportere, si antequam ad Caesarem acta haec relata essent, vulgarentur, quanta et quam iusta id Caesaris indignatione sit futurum. Postremo, oblatam confessionem quod attineret, facile nos intelligere, confessionis exemplar unum sufficere non posse, itaque plura offerenda esse. Uno praesides, uno Legatum Caesaris, uno adversarios opus habere. Quod autem ad Nornbergense Augustenseque pactum attineret, si intra hanc formam consisterent, periculi nihil esse. Hoc responsum quoniam nostrarum praecipuarum postulationum alteram de legatis reliquis adhibendis manifeste, alteram de suffragiis non notandis obscure per ambages reiiciebat, postulationem autem alteram de exemplaribus ridiculam, alteram de statuum multitudine aeque levem inferebat, nostri paucis hunc in modum exceperunt. Adhuc se ita, ut prius, postulare, ut caeteri, qui huc legati venissent, ad suffragiorum numerum non destinati, colloquio Interessent: tum ut voces singulorum valerent, ac notarentur. De Ferdinando vero nunquam pugnasse, de substitutis autem ut colloquio interessent, minime debere mirum videri, quos et ob descriptionem actorum, et ob legationis munus verum omnium conscios fieri oportere. Iuramenti formam, qualiter notariis proponeretur, et qualiter utraque pars in eam convenisset, ita se recipere. Quod plures quam undecim in sua ordinatione status numerentur, nulla fraude factum esse. Itaque paratos se rem eam emendare, ac personis ternis unum tantum statum attribuere. Hoc enim ab illis reprehensum fuit, quod in nostra ordinatione urbes alicubi vel duas vel tres copulavissemus. Exemplaria porro quod attineret, nulla esse nunc quidem recentia mundaque, sed paucos intra dies copiam plurimorum affuturam, tum abunde nos exhibituros, interea talia acciperent, qualia nunc forte nobis suppeditarent. Mirum autem et incredibile videri, adversarios ad eam disputationem, in qua Augustana confessio esset excutienda, sine eius libri exemplaribus venisse. Sic nostri responderunt: alteraque haec super articulis disceptatio fuit. Ad haec iterum Praesides, nobis omnia, ut prius, recusare, et in sententia sua persistere, constitutam colloquio rationem Hagnoae fuisse, eam mutare se non posse. Itaque nec alium auditorem, quam qui in ipso colloquio versaretur, admittere. De vocibus suffragantium idem, quod prius, statuere: etiam substitutos, ut omne superfluum rescinderetur, colloquio removere: de iuramenti forma penes se esse constituere, tamen hoc non sine legati consensu facturos esse. Quod ternos singulos statui uni praefecissent, hoc sibi placere. Responsum nostrum si quod post hoc scriptum offeretur, id utraque in lingua facere oportere. Trium rerum recusationem hoc responsum habebat. Nam et legatos reliquos nostros et substitutos colloquio excludebat, et voces certas in suffragando diffiniendas esse negabat, et postulationem de responsis in utraque lingua offerendis novam ingerebat. Igitur postridie eius diei, quae tertia iam Decembris fuit, nostri cum rationi Hagnoae conceptae postulationes suas non obstare, rei vero propositae multum etiam conducere docuissent, tamen quia secus praesidibus videretur, et obtineri apud illos non posset, se eas ob res colloquium dirimere non velle ostendebant. Itaque de excludendis legatis reliquis se autoritati ipsorum deferre, ac etiam de substitutis colloquio removendis cedere: de forma iuramenti, si prius inspitienda detur, amplius nil disputaturos esse: personas se pro statuum numero ordinasse: denique utraque in lingua omnia deinde responsa non gravatim oblaturos esse. Itaque sperare, postquam omnia propter colloquium maturandum de se concessissent, caetera praesides, ut duae et viginti voces seorsim singulae audirentur, tum ut in unoquoque articulo sententia cuiusque diligenter annotaretur, curaturos, et moram omnem deinde remoturos esse, sane nemo nostrum post hanc liberalitatem nostrorum, tergiversaturum quemquam aut praesidum aut adversariorum esse. Verum enim vero caetera quidem omnia praesides laudare, quae nos concessissemus, sed de numerandis duobus suffragiis aeque ut antea lubrice respondere, cura et diligentia sua se ea in re Caesari satis facturos, formam vero iuramenti ab se et legato comprehensam nobis exhibituros esse per praesidum responsum datum tertia Decembris fuit. Nostri cum post longam ultro citra dierum aliquot altercationem omnia praesidibus permisissent, et illud de suffragiis responsum lubricum et dubium etiam in praesentiarum dissimulassent, ob colloquium maturandum nihil de illorum sententia iam amplius commutabant, tantum id orando instabant, res ut aliquando inchoaretur, ac ad colloquium veniretur prorsusque persuasum nobis amplius iam nihil excipientibus fuit, colloquium necessario consequuturum esse. Sed aliam novamque veluti telam exorsi praesides sunt. Certis iam nostra a parte sibi redditis, etiam apud alteram persecutandum: tum ut gravi magnaque in re opem prius divinam implorandum, denique rem omnem legato Caesaris communicandam, atque ita tum ad rem veniendum esse monebant. Ad has quatuor res perfitiendas dies insumpti totidem fuerunt. Prima die actum cum parte, altera cum legato communicatum, utrisque omnium rerum prius probe consciis, tertia Missa de spiritu sancto cantata ab illis, a nobis concio et precatio publica habita, quarta sic denique ut in crastinum parati adessemus, indictum nobis fuit. Equidem sic opinionem nostram lusit haec fabula hactenus, ut rem aliam, quam quae promittebatur agi, ne suspicari quidem cuiquam in mentem veniret. Serio conditiones colloquii habendi propositae, serio difficultate earum adversarii moti, serio rem divinam factam credebamus. Sed ubi fieri nihil vidimus, postquam omnia, quae solent fieri, esse facta vidissemus, et postquam omnia nos de nobis concessissemus, dubitare iam deinde, et quicquid fieret nihil vere fieri credere coepimus. Igitur octava Decembris die sacris hinc inde peractis, cum e templo in Curiam venissemus, aliudque nihil quam classicum illud expectaremus, spectaculum longe aliud novumque obiectum fuit. Legatus enim Pontificis, Feltrensis episcopus, partibus hinc inde stantibus, et quid faciendum esset expectantibus, per medios ingressus, et loco infra legatum Caesaris humiliore collocatus, orationem huiusmodi habebat: Dominus noster Jesus Christus, viri clarissimi, inquit, et antea dum inter mortales egit semper, et inde in coelum migrans unam maxime rem precatus patrem fuit, unum ut omnes essemus. Hoc mandatum novum dedit, hanc mutuam charitatis benevolentiam omnibus semper inculcavit. Idem divinus Apostolus Paulus ubique et assidue fecit. Nempe haec una vere vivendi lex est, et vitae summa, caetera vana sunt omnia, et nihil. Huius praecepti si fuissemus, inquit, nos memores, nunquam ortae inter nos inimicitiae tantae fuissent. Sed ubi relicta Charitas, et praeceptum Domini neglectum fuit, patriam hanc vestram tumultu completam esse, tum caedes et funesta bella successisse videtis, quae quidem tanta per Germaniam aliquo iam tempore fuere, ut hanc qui prius viderim, cognoscere vix nunc possim. Huius igitur Germaniae Romani pontifices saepe miserti, cum succurrere calamitatibus eius conati fuissent, tamen efficere nunquam potuerunt, saltem ut audirentur. Paulus adeo nuper Ro. Pontifex magno cunctos ad liberum concilium studio, et expectatum a vobis, et sepe etiam postulatum, vocavit. Verum ubi id indixit, et legati nostri repulsi, et mandata contempta, et denique res omnis infecta fuit. Quanquam autem coactus tum quidem concilium differre reiicereque, et id propositum iisdem de causis mutare est, tamen id eo consilio distulit, ut tempus idoneum nactus, id quod coepisset, aliquando persequeretur. Et hactenus quidem occasio se nulla dedit, cum essent quaesitae multae. Nunc autem Carolus primogenitus Ecclesiae filius ad id concilium Pontificis exequendum (ut fidus Sanctae Romanae Ecclesiae advocatus est) cum hoc colloquium, tum illa mox deinde futura Ratisponae Comitia, velut viam aditumque ad generale Concilium instituisset, me ut hic vobiscum adessem iussit voluitque. Et quia is nunc dies adest, quo de salute publica, et de Ecclesiae dignitate summa, deque rebus maximis deliberatur, oro, ut cogitare velitis, quid vos conveniat facere per omniaque divina et humana iura obtestor, ut conciliationis rationem habeatis. Polliceor omne studium, quod me quidem attinet: Vos operam date, ut vere vos studuisse paci intelligatur. Dominus adsit vobis. Haec illius orationis summa fuit. Sed introducti legati Pontificii causa haec fuisse videtur. Valde pontificii laborabant in negotium religionis summi unde abesse Romani Pontificis autoritatem nefas esse credebant, potestas Pontificis ne ius suum amitteret, quomodo sic adhiberetur, ut ne intoleranda nostris esset, ac ut ne palam repelleretur. Id ita fieri posse putabant, si legato pontificis, qui tum aderat, non pontificis, sed Caesaris nomine posito, non mandato rigido, sed hortatione blanda, non ad nos tantum, sed utramque ad partem instructo locum darent, atque ita ad nos inducerent. Neque consilium hoc illos fefellit. Nam quia non venisse se pontificis, sed Caesaris nomine professus est, recta a nostris protestatione ut pontificis legatus exclusus non fuit. Sed longa post hanc orationem deliberatio et partium inter se, et seorsim, et partium cum legato Caesaris fuit, qui dum pontificis legato respondendum esset, quaereretur, intercessit. Caesaris legatus, tolerabilius iudicans pontificis authoritatem prorsus dissimulari, quam illius legatum, coram se teste, aliqua ignominia affici, cum crederet nostros protestatione contra pontificem gravi usuros esse, omni studio laboravit ut ne privatum, sed ut commune partis utriusque responsum daretur. Nostri, quia ab adversariis pontifex et dominus et pater et sanctissimus vocaretur agnoscereturque, a nobis omnia contra, ut Antichristus, et ut inimicus veritatis saepissime notaretur, respondere eadem ad orationem eandem tam diversa sentientes minime posse existimabant. Nunquam hoc ne Caesarem ipsum obtinere potuisse, ut Pontificem iis in caussis agnoscerent. Itaque Caesaris legatum orabant, ipse pro se ut pontificis legato responderet, quod maxime vellet, et quod optimum iudicaret: sibi vero aut necessitudinem hanc adimeret, aut libere respondendi locum faceret. Post longam decertationem hoc denique legatus a nostris impetravit, ut legato Pontificis, ceu privato homini, omni pontificis mentione omissa, responderetur. In eo igitur responso actae primum pro ista ad pacem hortatione gratiae, tum studium et voluntas erga concordiam declarata, verbis utrunque paucis fuit, omni pontificis mentione praetermissa. Erant autem in illa pontificii legati oratione duo nostris hominibus commemoranda necessario: alterum, pontificem tyrannidem sibi in regno Christi et Ecclesia occupantem, scissa charitate causam tumultibus et funestis bellis dedisse, flammis adhuc eos, in quibus charitatis aliquid superesset, delentem. Vos regni Christi et Ecclesiae, contra ipsius tyrannidem assertores et vindices, divina gratia exortos, aliud nihil quam charitatem cupere conservare. Deinde ostendendum fuit, si qualiter de se profiteretur, Caesaris iussu et imperio, non pontificis nomine adesset, nos eo nomine ut hospitem et spectatorem et adiutorem pacis libenter laturos, ac gratias habituros esse: sin mandatum aliquod nobis offerret a Pontifice, et quod hic faceret, facere se aliqua Pontificis Romani autoritate declararet, nos iam principio protestaturos esse, nobis cum illo negotii nihil hic futurum. Cum iam omnia, quae quidem ad huiusmodi certamina parantur, transacta, et haec de colloquii futuri conditionibus disceptatio composita esse videretur, ecce novam et copiosam magis litigandi materiam adversarii invenerunt. Proposita enim nona Decembris die iuramenti forma notariis, plena conditionum intolerabilium fuit. Itaque nostri homines trahi de industria rem, et colloquium simulari, non quaeri, videntes, causam diligentius circumspicere coeperunt. De ea re antequam ad iuramenti formam venio, paucis est dicendum. Quanquam enim haec sententia pontificis Romani multis iam annis fuit, ut ne colloquium nobiscum iustum ullum haberetur, tamen quia id nostri semper urserunt, simulare saltem aliquem congressum adversariis necesse fuit. Itaque cum duae res ipsis propositae essent, altera, extra iactum dimicare, et hostem procul lacessere: altera, dilati interceptique colloquii causam in nos convertere: posteriorem rem multis conditionibus iniquis obiectis, priorem fama sparsa, et multorum hominum consensione efficere voluerunt. Sed ipsis contra res utraque cessit. Nam iniquas conditiones omnes non repulimus, sed recepimus nos, una fortasse et extrema excepta, qualiter mox intelligetur: et contra ipsorum expectationem, maxima eorum pars, qui in colloquio fuerunt, a nobis, non ab illis stetit: in quibus revocando ad se, et a nobis avertendis tam laborarunt, quam in iniquis conditionibus inveniendis et obiiciendis. Alia praeterea, et quidem maior, adversarios difficultas circumstabat. Non enim isti solum in ipsorum parte ab ipsis dissentiebant, quorum sententia de religione diversa ex professo fuit, et qui palam a nobis sentiebant: sed hi etiam, qui conspirare contra nos cum illis maxime cuperent, convenire ipsi inter se non potuerunt. Obstrepere sibi Theologi et Monachi, et cottidie inter se rixari, sine ordine sententiam dicere: ii praesertim, qui illud agmen ducebant, Pelargus et Eccius. Contemnere Eccius veteranus iam miles, Pelargum, et Monachum, et in iis certaminibus hominem novum: contra Pelargus, ut literis tinctus male, barbarum et agrestem hominem Eccium, et stultis victoriis inflatum, non ferre. Haec contentio tanta fuit, ut legatus Caesaris coactus sit, missis doctoribus suis Hispanis mitigare animos, et incendium restinguere, quod minime tamen impetravisset, nisi hostium metus in propinquo existentium istos homines paulisper continuisset. Tantaque Sophistarum ira fuit, ut in hoc coetu moderationis laudem aliquis obtinere potuerit maximus et impetuosissimus rixator. Qua de re pulchrum legati responsum fuit, nam cum a nostris hominibus ad maturandum colloquium assidue urgeretur, confessus aliquando ingenue est, nos non dividi, illos componi non posse. Itaque se, quomodo colloquium procederet, non videre: in quo spes omnis esset in nostra dissensione collocata. Sed iam ad propositam ab ipsis iuramenti formam redeamus, quae materia deinceps protracti usque in adventum Caesaris colloquii fuit. Ea talis erat. Omnia scripta dictaque colloquii huius, a se annotata et in ordinem digesta notarii conservarent, ac nihil nec adderent, nec detraherent: actorum copiam nulli extra colloquium facerent: nec ullo pacto cuiquam, quicquam ea de re communicarent, sed simul ac descripta per amanuenses essent, ad se reciperent: postea colloquio finito, collatis conformatisque utriusque inter se exemplaribus, alter alterius exemplar subscriptione sua ratificarent. Et haec quidem notariis proposita iuramenti forma fuit. Substitutis autem, ut acta tradita creditaque sibi, et a se descripta, fide summa intacta ac mortali nulli revelata, mox ut descripissent, notariis restituerent. In hac utriusque iuramenti forma primum quidem pars nostra omni actorum copia excludebatur, deinde notarii et substituti nostri, qui iidem et legati, ad hoc colloquium missi erant, ne, domum reversi referre ad suos quicquam possent, iuramenti religione obstringebantur. Ergo caeteris hic dissimulatis, res duas nostri in hac forma correxerunt. Alterum, ut post colloquium habitum, cum essent quatuor notariorum quatuor autographa, ut singulis partibus singula traderentur, Caesari reliqua duo reservarentur. Alterum, ut quoniam hi notarii substitutique iidem aut principum aut Urbium suarum legati essent, de actis referre iis, a quibus fuissent missi, possent, et notariatus et legationis offitio pari fide fungi. Additum illud denique fuit, quod natura rerum postulabat, ut aliqua necessitate orta, pro notario notarium alium substituere liceret. Haec in illa praestituta iuramenti forma desiderata a nostris principio fuerunt, perpensa diligentius ea clausula, qua cavetur, ne cui quicquam quisque notariorum communicet, ne quis hoc de iis intelligeret, qui in ipso colloquio versarentur, quos actorum copia excludere contra actionis naturam erat, addendum necessario videbatur, ut de iis tantum intelligeretur, qui ad colloquium destinati non essent. Valde autem nova hac postulatione perculsi nostri fuerunt. Primum enim cum iis actorum copia qui non legati, postea etiam iis, qui quanquam legati, non tamen destinati ad colloquium essent, negaretur, iam denique diserte omnibus haec eripiebatur, ut quicquid actum foret, ad unum Caesaris legatum per praesides remittendum esset. Videbatur autem praeter actionis naturam esse, ut quid actum esset, hae partes cognoscere non possent, quae in actione ipsa versarentur. Nam ut autographa actorum ad Caesarem pervenirent, valde nostri cupiebant sperabantque recte iis informatum, aliquando de doctrina nostra melius sensurum esse. Sed quod actorum copia ideo partibus non fieret, id vero nullo pacto tolerandum esse iudicabant. Quanquam enim liberum et arbitrarium futurum erat colloquium, tamen quia referendum ad proxima Comitia, et ex eo de nostra doctrina, velut praeiudicandum erat, sua plurimum interesse credebant, scire, quid esset actum. Nuper certe qua in re actorum exemplum nostri nullum habebant, ea in re adversarii suorum exemplorum fide ostendere conati sunt, nobis cum illis de plerisque rebus iam diu Augustae convenisse. Ad haec cum hae res, de quibus rebus hic disputaretur, essent eius generis, quas scire maxime expediret, sive verae essent, ut dissimularentur minime, sive falsae, hominum errore ut in re periculosa deprehenderentur, quo facilius publico concilio aut error tolli, aut veritas restitui posset, non videbant nostri, quorsum premere attineret disputationes eas, quarum argumenta in illustri deceret esse posita, et vel ad memoriam rei tantae copiam actorum apud partem utramque conservandam videri. Iniquum etiam hoc et contra legationis fidem esse putabant, quod substituti, quos ex legatorum nostrorum numero subsidio notariis adiunxeramus, domum reversi, quid actum esset, narrare ne iis quidem auderent, unde essent missi. Easdem postulationes causasque, cum apud legatum Caesaris eodem die exposuissent nostri, legatus actorum copiam ideo partibus non necessariam esse iudicabat, quoniam liberum colloquium hoc et extra diffinitionis periculum esset, deinde videri intutum putabat, ut partibus committeretur. Edi enim sine ingenti multorum offendiculo non posse, omnem hanc turbam natam ex incerta librorum editione fuisse. Caesarem ipsum si quid utile in editione esset, bono publico consulturum esse. Hic cum nostri conditionibus iis se acquiescere non posse ostenderent, subinde legatus: Ergo colloquium impedire vultis, inquit. Illud deinde addidit, nullam causam videri, cur actorum copiam tantopere urgerent nostri, quam quia ad evulgationem festinarent. Eo denique progressa haec disputatio fuit, ut penes Caesarem esse positum diceret, actorum copiam cui vellet permittere, se vero cum praesidibus ea de re acturum esse, ostendebatque vix se magno negotio rem huc perduxisse, conatos illos fuisse longe secus nobiscum agere, multa se dissimulare, illos interea se perdi clamare. Haec a nostris apud legatum sunt acta, quem aequiorem causae, quam praesides esse sperabant. Ab hoc deinde ad praesides ipsos est ventum. Hi sic responderunt, ut dicerent, formam iuramenti a se propositam adhuc sibi placere: originalia soli Caesari reddenda esse: hunc caetera curaturum, copiam actorum suo tempore ab illo impetrari posse, etiam originalia a Caesare repetere licere, eum aequum nihil recusaturum esse, propter substitutos autem colloquium turbare non decere. Hoc responsum datum decima sexta Decembris fuit, cum hactenus plus minus septem diebus de forma iuramenti disceptatum fuisset. Nostri postridie tametsi praeiudicium horum Comitiorum sibi periculo esse, et quicquid hic fieret, proximis in Comitiis, ceu pro transacto habitum iri, viderent, tum quanquam Caesaris mandatum astipulari sibi intelligerent, quod notarios colloquio praeficere se ideo testatur, ut partes habeant, in quo acta probe perpendant: tamen antequam vellent colloquium institutum remorari, conditiones has se accipere, et actorum nuda copia sine autographis contentos fore respondebant, modo ab utriusque partis notariis eam repetere liceret. Novos deinde substitutos crearunt, ac postremum ut sine mora ad colloquium veniretur, postularunt. Decima iam octava Decembris fuit, cum de colloquii conditionibus omnibus omnino transactum videretur, cumque iam nihil quam ipsum superesse colloquium crederetur, novas hic rursum morae causas adversarii excitare, et viam quaerere, quomodo in proximorum Comitiorum diem usque vicinum iam res extraheretur. Nam et contionem publicam avertere sunt conati, et suffragia trium istorum, qui inter ipsos a nobis stabant, praeripere, et privatum colloquium ex publico facere. De unaquaque re paucis dicemus. Questi de contionibus, ut maxime concordiam remorantibus apud legatum gravissime fuere. Itaque in eam rem sic incubuit is, ut non mediocriter Senatum turbaret prorsus enim, ut in praesentiarum contio tolleretur, agebat. Novum hoc et inexpectatum nostris hominibus, a contionando suos ultro prohibentibus erat. Ut ne enim dicendi vehementia libertateque, quas secum res ubique verbi Dei veritas trahit, adversarii incitarentur, contenti contione publica suos a contionando privatim continuerunt, praesertim cum ea respublica, in qua conventus erat, non dum composita prorsus, factionibus, ut fere multis hodie in locis fit, suis adhuc fluctuans, parem utrique parti copiam populum docendi relinqueret, et hactenus contionatum, nemine interpellante, plus sesquimense fuisset. Sed quoniam (ut fit) is contionator, qui doctrinam Christi more nostro vere proponebat, longe adeo superabat, ut illo altero relicto ad hunc solum populus omnis conflueret, ac templum totum compleret, hoc praesertim tempore, cum praestantissimi homines, qui de religionis controversia aderant, ad eius conciones accessissent, adversariis hic concursus plaususque populi intolerandus fuit. Ergo, ut contio haec prohiberetur, per legatum egerunt. Atque quo facilius id efficerent, ipsi suam quoque sterilem illam, et ad quam extra unam et alteram anum nemo adibat, abrogare parati fuerunt: ut hoc toto tempore, quo conventus istic esset, contio nulla haberetur. Hanc iniuriam quo magis accenderent, eo die, quo contionem veniens populus expectaturus frustra erat, ritum confirmationis, quem per annos duodecim istic omiserant, instauraturi erant, ut praeberet res ea speciem apud populum, velut instauratum Pontificis regnum, Christi regnum eo die in illa urbe collapsum esset. Hoc fomentum ad haec Comitia vel prorsus dissolvendum, vel in nova usque Comitia usque producendum, satis ipsis idoneum videbatur. Nostri, adito Senatu, ostendebant, eum virum, qui tredecim annis antea, et nunc toto Comitiorum tempore, interpellante nemine, contionatus fuisset, sine eorum ignominia, qui huc evangelii defendendi causa venissent, refici hoc tempore et se praesente non posse. Turpe futurum sibi, si culpa sua non solum non promotus evangelii cursus, non solum alibi, sed etiam eo loco, ubi in eam rem nunc maxime incumberent, impeditus fuisset. Neque illius rei exemplum ullum extare, cum tot in locis ab annis iam viginti iisdem de rebus pars utraque saepe convenisset: sed Evangelii praeconium, de quo certatur, in iis publicis conventibus liberum semper fuisse. Semel Caesarem impetrasse, ut quo tempore Comitia celebrarentur, eo tempore Evangelii doctrina sileret: caeterum hoc illi certas tum ob rationes ita permissum fuisse, ut certa cum protestatione, ne id unquam postea a nobis peteret, exciperetur. Quod si omnino silentium huic imponatur, sperare se eum locum, quem huic negavissent, suis contionatoribus negaturos non esse. Curaturum se, ut pro uno contionatore decem substituantur, proque eorum moderatione sponsurum. Sin autem hanc quoque tam honestam postulationem reficerent, se principibus suis significaturos esse, neque legatis neque doctrinae ipsorum amplius hic locum esse. Senatus et ratione sua ductus, et hac hominum nostrorum oratione motus, contionem hoc tempore minime abrogandam esse iudicabat. Itaque illum, qui contionatus fuisset hactenus, iubebat pergere. Sed ubi contra illorum expectationem contio nostra processit, ipsi quod spectaculum confirmationis instituerant, eodem die exhibuerunt. Et quidem de avertenda contione tantum. Sed iam de ea disceptatione, quae habita cum illis viris fuit, paucis dicamus. Trium principum legati fuerunt, qui doctrinam nostram in iis Comitiis contra spem adversariorum sunt professi. Primus Palatini apud Heidelbergam contionator erat, cuius viri sententiam cum is princeps ante Comitia non ignoraret, cum nostra per omnia convenire, caeterorum, quos in eadem Academia Theologos habebat, non convenire, illis praeteritis, qui a nobis dissentirent, eum misit, quem consentire certum esset. Quare principem hunc singulariter evangelicae concordiae studuisse consulere, dubitari non potest. Legati alteri duo Brandenburgensis Principis apud Francfortum alter pastor, alter Theologus professor erat. Is princeps proximis Hagnoae Comitiis adversariorum nostrorum factis offensus, domum rediens, Evangelio per omnem ditionem sublectam locum statim fecit Christique doctrinam non solum recepit, sed incredibili pro se studio colit, ut nemo hodie libellos hos de religione aut diligentius legere, aut melius intelligere credatur: illustri et pleno solatii ingentis bonis omnibus exemplo. Postremi duo, Clivensis Principis legati, Conradus Herebachius et Joannes Vlatenus, fuerunt, quorum uterque mirabili studio in publicam Germaniae concordiam pro singulari sapientia, qua praediti sunt, incubuerunt. Horum princeps quantum per aetatem iuvenilem ac inter initia gubernationis licet doctrinam Christi praeclare tuetur, ac spem bonis omnibus certissimam de se praebet. Sed iam ad hos viros redeamus. Formae igitur quaedam orationis propositae iis fuerunt, verbis taliter attemperatae, ut convenire cum nostra doctrina videri non bene cautis potuerint. Sed isti viri cum primum sententiam suam pro se quisque diceret et ab adversariis intelligeretur verba viris frustra dari, agi cum Palatini legato ceptum est, ut Theologum suum in verbis pertinacem compesceret, ac intra potestatem haberet. Hoc Bavarum, hoc alios principes facere, nec Theologis hanc libertatem permitteret, quod ipsis, non autem quod ipsorum principibus videretur respondendi. Actum etiam cum ipso principe Palatino est. Sed ad hanc tam impiam postulationem praeclare legatus, principem Palatinum Theologum hunc ideo misisse, quia virum esse bonum iudicasset: Eum hoc mandato instructum esse, ut regulam viri boni conscientiam adhiberet, et secundum hanc in iis disputationibus omnia diceret ac faceret. Principem legem posse civibus ferre, conscientiis hominum non posse. Hoc responso perculsi adversarii, cum viderent se nihil hac via proficere, alia aggressi, unumquemque illorum ad se privatim vocatum excutere instituunt, sententiamque suam in iis mollibus formis, quibus diximus, ceu mellitum pharmacum propositam, viribus omnibus obtrudere et glutiendam dare conantur. Omne de merito congrui, quod affirmabant, de iustitia, quae per solam fidem est, et de reliquiis peccati in sanctis, quorum utrumque negabant, certamen fuit. Huius rei periculum primum in Palatini Theologo fecerunt, ad caeteros deinceps ordine venturi. Sed enim vir ille immotus per omnia stetit. Ad hanc igitur rupem cum essent luctati frustra diu, desperata re, hunc impetum a caeteris abstinuerunt, sic cum illis actum fuit, igitur cum omnes iam vias frustra ad colloquium publicum, qualiter ipsi volebant, peragendum tentassent adversarii, ad privati colloquii rationes totos se converterunt. Principio legatus per privatum hominem egit cum Melanchtone nostro, eam in rem ut consentire vellet, multis ostendens, nisi id faceret, de colloquio hoc quidem tempore prorsus actum esse. Huius postulationis eadem adversariis causa, quae morae fuit. Melanchthon publice sese cum quovis paratum esse colloqui, ac rationem fidei suae reddere paratum esse ostendebat. Verum enim vero nulli se autorem ab ea forma discedendi futurum, quae a Caesare proposita, et ab utrisque partibus recepta fuisset. Scire se et expertum saepe privatis in congressibus, quae res gratia et autoritate paucorum tententur ac perficiantur. Haec pro se Philippus, cuius tamen consilium a nulla nec publica nec privata concordiam quaerendi ratione abhorrebat: sed causis aliis impediebatur. Legati vero nostri ideo privatim agere se non posse respondebant, quoniam mandatum nullum principum suorum de ea re haberent, et aliter ab illis instructi ad Comitia venissent. Et hanc quidem causam nostri prae se tulerunt: sed alia et maior erat, cur sibi genus hoc colloquii fugiendum esse censerent. Intutum enim esse iudicabant, teste remoto, cum illis quicquam agere, quorum de fide erga se dubitare multis ex causis cogeret. Itaque haec quoque spes privati colloquii praecisa adversariis fuit. Vigesima iam sexta Decembris erat, cum nostri toties iam spe sua frustrati, nullum deinde colloquium expectarent, sed magis domum respicerent, et ludum hunc, qui cum tantis impensis tantaque temporis et rerum iactura, tanta cum ignominia istic luderetur, effugere cuperent. Itaque expostulare cum praesidibus aggressi serio fuerunt. Gravis ibi hominum nostrorum oratio fuit: in qua de bonorum omnium et publici iuditii summo contemptu, de salutis publicae maximo neglectu multa sunt amplissime dicta. Verum enim vero non dum satis Caesar vicinus erat, ut proelium dirimere: non dum satis Ratispona Comitia propinqua erant, ut certantes avocare possent. Mora adhuc opus erat. Ergo ad expostulationem nostrorum praesides, cur colloquium non procederet, a se non stare: viam nullam eius inchoandi videre, responderunt, nisi ut Hagnoici mandati institutum servaretur. Eius hanc sententiam esse: ut suam quaeque pars sententiam super proposita quaestione non de omnium, sed de plurimorum suffragio collectam, legato Caesaris et praesidibus aut per interpretem, aut scriptam proponant. Sic constitutam ab una parte conflatamque non ex omnium, sed ex plurimorum suffragiis sententiam, et praesidibus oblatam, alteri deinde parti excutiendam tradant. Ibi paratos esse se concedere, ut si quae dixisset pars una, alicui ex ea parte, qui quidem de plurimorum numero esset, veluti ex sententia sua non dictum non probaretur, ut is sententiam suam praesidibus aut scriptam offerat, aut presens apud eos exponat, sed utrunque privatim et extra colloquium. Eorum autem sententiam qui inter colligendum suffragia non quod plurimi, sed quod pauciores sensissent, nec in colloquium inferendam, nec parti adversariae per praesides ostendendam, sed scriptam usque factam Caesari relationem custodiendam esse. Hoc si reciperent nostri, fieri colloquium posse, valde se sperare. Ad haec nostri: Excusatione morae moram necti, et nunc denique post duos menses novam colloquii formam quaeri, neque Hagnoici instituti sententiam hanc esse, ut una ex parte sententia unica, de plurimorum tantum suffragio collecta parti alteri proponeretur, pauciorum si qua esset non proponeretur, sed reservaretur, ac seorsim Caesari exhiberetur. Scire se, diffiniendum hic nihil esse, nec etiam postulare, ut suffragiorum pluralitate certetur: ac de Caesaris in hoc rescripto sententia satis constare. Et verba haec de Christiano et amico colloquio habendo secus intelligi non posse, quam ut collatione et voce libera, unusquisque ad id colloquium delectus, rebus agitatis pie et modeste dicat. Ac ut nequis ad id adhibitus liberae sententiae pronuntiatione fraudetur. Denique si secus fieret, huic negotio minime conducere, si enim iuxta propositam ab ipsis rationem esset peragendum colloquium, adversarii prius dictata quaedam sua suis proponere, ut eis assentiantur, urgere velint, tum futurum esse, ut prius sententia apud illos diceretur, quam pars altera audiretur: Ea re in religionis quidem negotio intolerabilius excogitari nihil posset. Quod autem paucorum dissentientium sententiam, quominus parti alteri innotesceret, premere instituerent, hoc absque eorum principum, quorum isti pauci legati essent, iniuria fieri non posse, et futurum interim forte, ut quorum esset sententia melior ac moderatior, hi dicenda sententia excluderentur. Praeterea hac forma, quam iam proponerent, non tam pluralitatem suffragiorum, quam nemo hic quaereret, sed prorsus ipsa delectorum suffragia tolli, si tantum duobus colloquendi locus daretur, caeteris omnibus silentium imponeretur. Mirum autem esse, cur duos tantum loqui oporteat, undenis hinc inde ad loquendum destinatis. Si autem hos undenos silere oporteat, quid sibi bis hinc inde undeni adiuncti vellent: de quibus solis, ut ne sententiam dicere, sed tantum ut velut advocati sententiam dicentibus in causa adesse possent, cautum fuisset. Iam quia compertum esset, pauciorum sententias saepissime meliores, his praesertim in rebus esse in eo colloquio, ubi sine praeiuditio veritas sola vestigetur, elidi cuiusquam sententiam sine religione non posse. Itaque certum esse, neque ab ipsis secus Caesaris mandatum intellectum fuisse, quam ut delectorum voces et sententiae essent in hoc colloquio liberae, ac ut omnes ad Caesarem referrentur. Quod nisi fieret, re ipsa principes quosdam antea per ipsos ad colloquium destinatos, inde nunc ab iisdem excludi. Itaque quoniam haec nova forma, et scripto Caesaris, et legatorum mandatis, et naturae colloquii repugnaret, eam se recipere non posse. Proinde neque an placeat interrogare oportere, placere enim non posse. Quod porro adornato iam scripto adversarii pugnare nobiscum instituerent, quanquam stilo se suosque melius instructos scirent, tamen quia infinita mora scribendo ducenda esset, nequaquam hanc pugnae rationem ingredi velle. Non enim conventum colloquio destinare, et tot homines doctos convenire necesse fuisse, si stilo disceptare pararent, ac melius etiam potuisse domi fieri tot septimanas consumpsisse adversarios hic in uno fortasse articulo procudendo: quid sperandum sit, si stilo persequi caetera omnia conentur? Sin breves tantum articulos proponere, in quibus nostra doctrina velut sententiis dictis damnaretur, multo se minus hoc laturos. Magnis de rebus Ecclesiae esse controversiam, quas concisis sententiis et diffinitionibus brevibus obrui non oporteret, sed erui ac patefieri praesenti colloquio ut appareant, et potenti scriptura copiose confirmari. Ergo legitimam colloquio formam se poscere, a qua si ad alias quasdam praeiuditiales formas fugeretur, se iam testatum esse velle, sibi et suis minime esse ferendum. Hanc formam responsi nostri verbis ipsis propemodum retulimus. Sic legati principum nostrorum. In eandem sententiam et apud eosdem docti nostri: Non nescire se, qualia essent hominum de se iuditia, sed Deum se testari, se et concordiam vere quaerere, et pio studio doctrinam hanc profiteri, et ad summam Ecclesiae necessitatem spectare credere: eius rei aerumnas infinitas, quas propterea tulissent, testem optimum esse. Itaque quam doctrinam complexi conscientia bona fuissent, ad eius defensionem rectissimo studio venisse. Orare se Praesides, ut quia huc de doctrina benigne et placite cognitum ventum esset, ne breves articulos obiici, et super iis nuda interrogatione insidiose se premi paterentur, sed expositione copiosa et lucida causam totam pertractari curarent. Non enim eo se missos esse, ut articulos flexiloquos et insidiose scriptos ab adversariis sibi propositos reciperent, ac domum referrent, sed ut praesenti ope ac industria et fide in rebus obscuris eruendis, et veritate iuvanda, adversariorum aut imbecillitatem aut errorem relevarent. Iniquum esse, parte utraque nondum audita, ire in suffragia: quod adversarios facere ac instituere certum esset. Posse enim fieri, ut, audita una in re multorum sententia, et doctorum hominum disputationibus versata, de sua quidam sententia desistant. Itaque grave et intolerabile praeiuditium hoc esse, cum ante causae ex utraque parte cognitionem suffragia praeriperentur. Pontificiam Synodum ideo se recusasse, quia iudicem et adversarium eundem ferre minime voluissent. At istic minus futurum sibi periculi, quam hic: siquidem adversariorum articulis praepositis, sine ulla eorum pertractatione simpliciter sit aut contradicendum, aut assentiendum. Scire se, quod sepissime a multis et dicatur, et iudicetur, verborum hic controversiam, non rerum esse, eamque tolli levi horridiorum verborum moderatione et concinna partium interpretatione posse. Verum enim vero eos, qui ista dicunt, non videre, pars utraque illorum sententia quam graviter violetur. Nam et ipsos crudeles esse, si propter verba sanguinis tantum fundant. Barbaram esse rem hanc nimium, et perinde ac si Sarmata interficere Germanum velit ideo, quod lingua alia, et non illius, utatur: duras nos nimium inscitiae poenas hactenus luere, si plectimur ideo, quia aut non balbutire satis cum adversariis, aut non aeque diserte loqui possimus. Nos vero etiam sceleris ab illis accusari, si Ecclesiae et rei publicae tranquillitatem rixis verborum non necessariis turbamus. Quasdam porro verborum pugnas esse: ex eorum impetu et vehementia, qui in hanc arenam descenderunt, natas, sic qualiter in omni fere contentione fieri videmus, ut moderationis terminos partes incitatae praetervehantur, libenter se et concedere, et ita etiam rem se habere scire. Sed eas neque difficile esse tollere neque de verbis se unquam litigasse, quanquam tuendam in Ecclesia sermonis proprietatem esse fateantur. Sed extra hanc verborum pugnam summis hic de rebus controversiam agitari: Verum Dei cultum adversus idololatricum et corruptum, veram dei invocationem contra superstitiosam et simulatam defendi. Quae res si logomachiae vocandae sint, omnium gentium de religione dissidia et contentiones logomachias esse: Sed ab hac tam horrenda philosophandi ratione procul Christianos abesse, unam veram religionem certo Dei verbo traditam ac nixam existere, catholicae Christi Ecclesiae confessione, prophetarum et Apostolorum testimonio confirmatam, in qua Christus verus Dei filius et regnet, et salutem cultoribus suis impertiat. Quae cum ita sint, cumque non de verbis levibus, sed de maximis rebus certetur, orare valde, ne novis articulis, novis iterum formis res involvatur, tempus extrahatur, Christi causa rideatur, arte et dolo suffragiorum libertas intervertatur, sed ad colloquium liberum et Christianum iuxta Hagnoici instituti rationem recta veniatur, ac patefacta veritate error eliminetur ac tollatur. Sensuros esse praefectos colloquio nostrorum hic hominum moderationem et lenitatem. Vere se hoc affirmare de suo erga concordiam studio posse, mori cupere, ut sit pie conciliata. Quam sinceritatem si ad conciliationem doctrinae sacrae adferre adversarii voluissent potius quam vel superstitiones pravas confirmare, vel fucosam concordiam quaerere, non secius quam iuxta nostram postulationem acturos fuisse, persuasos esse se, invictissimi Imperatoris Caroli virtutem eam esse, veritatem ut patefieri, veris commodis ut consuli velit potius, quam aut errores defendi, aut summum Ecclesiae incommodum diutius dissimulari. Itaque orare, ut haec postulatio profecta non impudenti, sed a pio animo iudicetur. Quod si pergant adversarii suffragia praeripere, facile bonos omnes et ubique intellecturos esse, qua mente ad concordiam venissent. Futurum enim esse, ut nos de talibus praeiuditiis necessario conqueramur. Sed sperare se, Praesides autoritatem suam interposituros, ac effecturos esse, ut aliquando veritate patefacta, uno sensu, una voce, omnes Ecclesiae Christum celebrent ac glorificent. Petere denique, ut benigne sibi ad haec respondeatur. Hanc fratrum postulationem quam ipsam quoque verbis quibus est habita propemodum reddidimus, legati principum evangelicorum una cum sua praesidibus et proposuerunt, et placere sibi ostenderunt, simulque ut res tam diu producta aliquem saltem exitum inveniret, petiverunt. Ultima Decembris tum fuit. Interea Coloniensis Palatinusque legatus appellati eadem de re fuerunt. Verum ad has nostrorum legatorum doctorumque hominum querelas, altera Januarii praesides sic responderunt, ut primum in superiore sententia perstarent, deinde ut conditionem novam, eamque vel ad concordiam vel ad veritatis inquisitionem minime accomodatam inferrent. Volebant enim, ut ne acta per singula, sed summis tantum capitibus, in quibus partes aut convenissent, aut dissensissent, annotarentur. Haec summa tum sententiae Praesidum fuit. In quo ut erat illud primum naturale, et in omni propemodum disceptatione necessarium, unus ut pro multis loqueretur, ac in certamen duo inter se componerentur, quodque nostri homines non solum libenter admittebant, sed etiam iamdudum ultro instituebant, sic in eo colloquio, quod esset de rebus sacris et liberum, et ubi sine religione silere et dissimulare nihil potest, uni sic potestatem loquendi facere, ut caeteris (alteri si visum esset) silentium imponeretur, et ab omni ratione prorsus abhorrebat, et ad eruendam veritatem plurimum incommodabat. Saepe enim fit, ut loco postremo sedenti, praesertim ubi loca non pro cuiusque industria, sed pro statu Principum, attribuuntur, facilius aliquid in mentem veniat, quam ei, qui loco summo sedet. Illud autem, quod adversus omnem usum forensem, et contra omnem publicae et privatae actionis naturam erat, acta res ut ne per singula, sed summis tantum capitibus, notaretur, valde mirati sunt nostri, prorsusque inexpectatum fuit, cur nunc denique id denegaretur, quod esset constitutum ab ipsis prius. In ipsa quippe iuramenti forma, ut acta singula scriberentur, cautum fuit. Ne vero conclusiones, et a suis apodixibus avulsae, odiosaeque apud adversarios antea, plus nunc odii excitaturae videbantur, post contentionem obtrusae, utpote quae cum instituere animum nullius possent: interim ut res involutae, omniumque calumniis expositae, quorsuncunque cuiusque animus tulisset, detorquerentur ac depravarentur. Erat etiam haec difficultas, quod actorum relationem suo Principi facere legatus nemo posset, iustam saltem, si quid actum esset, nemo prorsus annotavisset. Cum igitur duarum postulationum utraque iniqua esset sive ad colloquium delectus suam in colloquio sententiam dicere prohiberetur, sive in actione rerum maximarum quid actum esset supprimeretur, quod ad suam partem attineret, neutrum se nostri concedere posse ostendebant. Quantum vero adversarii de sua concessuri essent, ipsis curandum et committendum esse iudicabant. Huic nostrorum orationi, quae habita quinto Januarii fuit, vix undecima post Januarii die Praesides responderunt. Igitur cum iam in vicino Caesar esse, et dies Ratisponenses instare, et proelium si iniretur subito dirimendum esse videretur, praesides adesse nostros postridie et legati Caesaris mentem cognoscere, iusserunt. Eorum sententia ad nostram recusationem data talis fuit. Ut loco caeterorum duo tantum viri colloquerentur: ab nostra parte si quis quid post illos vellet subiicere, cum parte sua non pugnans, sed consentiens, ei ut id liceret: (prorsus quasi solliciti de nobis essent, ne nos inter nos pugnam cui diceremus) Acta per singula integreque ut conscriberentur: protestationes temporum superiorum utrique parti salvae ut essent. Illud autem, utrum pauciorum sententia sententiis divisis praeiudicare sententiae plurium, et utrum ea res ad Caesarem referri debere, nec ne, disputatione opus non habere. Eam rem ex uniuscuiusque consilio et commoditate constituendam esse. Eodem die, qui duodecimus Januarii fuit, nostri ad haec ita responderunt, se, quoniam ad postulationem suam, qua id agitur, ut omnium vox libera in hoc colloquio esset, de sua tantum parte responsum fuisset, intelligere eam de parte altera negatam sibi esse. Sed eam, sic ut per multa hactenus alia, missam facere, acta modo per singula notarentur, et salvis superiorum temporum protestationibus aliquem saltem exitum colloquium haberet. Sequenti die iuramentum notariis et substitutis propositum, et ab illis receptum, et in diem posterum colloquium nobis indictum fuit. Quatuor deinde fuit dierum disputatio, quae qualiter peracta sit, tum apparebit, cum integre in lucem edetur. Eius autem summa haec erat. Proposita confessione nostra, adversarii articulos, qui in ea essent, ordine excutere instituerunt. De primis conveniebat, nam in communi fidei formula, et trinitatis placitissimi, nemo quicquam monebat. In tertio articulo disputari coeptum est, quae res post baptisma ex originali labe, et naturae depravatione reliqua esset, in sanctis vere ne peccatum appellaretur, quae disputatio parti utrique fundamenti vice ad doctrinae suae confirmationem esse videbatur. Si enim haec vis contagionis tanta non est, quae per omnem nos vitam sic infestet, ut perdere et evertere, quantum in ipsius natura existit parata sit semper, valde magna dubitatio de merito hominum, et de boni operis praestantia oriri potest. Quibus de rebus inter partes certamina maxima existunt. Itaque nostri homines summa cura hic agendum esse credebant. Qua in re incredibilis intelligendi dicendique vis et industria Melanchthoni nostro fuit. Sed eius viri paucorum licet dierum orationes continuo de hac re habitae, et quid in hac controversia positum sit, et quam ridicula adversariorum contentio fuerit, satis superque docebunt. Decima et octava Januarii die, binis ab utraque parte delectis viris, et ad se domum vocatis, legatus, cum satis se iam hanc rem intelligere, et ad informandum Caesarem sufficienter instructum esse diceret, sententias partium conformare conatus est. Erat autem adversariorum non eadem hac de re sententia. Alii id reliquum originale, et ex peccato esse, et peccatum ex se gignere, et legi divinae natura repugnare, et hoc pacto de ista re Apostolum loqui, itaque et peccatum appellari confitebantur. Alii ei sententiae palam reclamabant, et se vero minime id nobis concessuros esse testabantur. In priore sententia Eccius, in posteriore Pelargus fuit. Caeteri duces hos sequebantur. Nos hac forma allata contenti esse poteramus, si quod verbis praeferebatur, id agi vere ab iis re ipsa persuasum fuisset, mirumque in re tam manifesta, post tam clara scripturae sanctae testimonia hesitare quemquam potuisse. Non enim si furiosus homo inclusus cancellis est, et nocere nulli potest, ideo ipse nocens conditione sua non est. Neque si ignitum ferrum attingere sine lesione is potest, qui forcipe ad eam rem est instructus, ideo ferrum conditione sua aut ignitum non est, aut exurere tenentem non potest. Sane ita gratia Dei fit, ut peccati furentem semper in nobis vim et rabiem, cancellis illius circumdatam inclusamque, et fidei in Christum forcipe praehensam, tenere sine lesione nostri queamus. In qua re incredibile est, id Sophistarum genus quam hallucinetur. Eam stupiditatem scholasticis et philosophicis documentis debent, in quorum libris nusquam invenitur, neque etiam in illorum scholis fidem habet, infectam naturam hominis peccato letaliter ab ea contagione per omnem vitam solius Christi spiritus arte et virtute refici ac reparari opus habere. Sed ad narrationem reliquam redeamus. Dum haec igitur decima octava Januarii fiunt, allatum subito mandatum Caesaris est, ad proxima Ratisponae Comitia omnes festinare iubens. Itaque legatus ipse prorsus iam et disputatione, et sententiarum istarum conformatione missa, tantumque mandato partibus reddito, primus omnium summa cum celeritate, postridie eius diei ubi satis illuxit, abibat. Eodem die, quae Januarii decima nona fuit, omni congressu publico ab utrisque partibus omisso, in abitum unusquisque sese comparabat. Postridie denique omnes abierunt. Itaque trium dierum disputatio haec, et dimidii, ipsa ad disputandum comparatio mensium propemodum trium fuit. Hunc finem Comitia haec habuerunt. Duae vero sunt res, quae legenti haec sponte se praebent coniicienda. Altera, illos non colloqui, sed rem in adventum Caesaris usque producere voluisse: altera, dilati colloquii causam in nos convertere studuisse. Posterior res iniquis postulationibus est quaesita, quasi non qui iniquas conditiones obiecisset, sed qui eas repulisset, moram quaesisse et colloquia fugisse dicendum esset. Iniquum fuit autem in re summa annotare acta non sinere: delectis in colloquium sententiae dictionem non permittere: copiam actorum agentibus partibus denegare: legatos ad colloquium missos colloquio excludere: singulorum suffragia in re sacra audire non velle: accusatorem posteriore loco dicere. In qua re id illos fefellit, quod has conditiones omnes, duabus ad summum exceptis, praeter ipsorum expectationem accepimus. Unde liquidum est, nullo pacto colloquium nostros vitasse. Sed quum priore loco diximus, colloquium ipsos fugisse, ex eo manifestum est, quia penes ipsos quolibet momento rem incipere fuit, penes nos nunquam fuit. Cumque id nos iam inde a principio urgentissime semper postularemus, id ab ipsis extorquere nunquam potuimus. Deinde arbitros ipsi quidem ex sententia et factionis suae omnes, uno Palatini legato excepto, nos contra omnes aversos nobis habeamus. Clara sunt haec, itaque per quos steterit, videre sine dubitatione licet. Illud autem omnium est manifestissimum, colloquium ab illis prorsus vitatum fuisse, quia sub ipsa statim Comitiorum initia, constituta dies novis Comitiis, et velut terminus iis Comitiis adeo angusto intervallo praefixus, ut etiam si colloqui placitum fuisset, tamen post tam serum legati adventum vix ut institui, ne dum fieri colloquium potuerit. Sed ego narratione nuda contentus esse, et vobis haec iudicanda relinquere volui. Itaque instituti huius memor epistolam nunc ita claudam. Nam de privato colloquio longum esset dicere. De futuris autem Comitiis quid speremus, certum propemodum nihil habetur. Vos in Domino valete, et me, sicut coepistis, amate.
Frommer, fürsichtiger, wyser, fürgeliepter, günstiger herr, min früntlich gruͦß, williger dienst, unnd was ich üch liebs unnd guͦts vermöchte, bevor. Es langt ein handel an mich, der ist mir so gar beschwarlich, das ich nit hab underlassen mögen, üch zuo zeschriben, wie ungern ich üch joch beschweren; dann ich wol weiß, das ir sunst mit vil geschefften belestiget sind. Darumb ich üch ouch früntlich pitt, ir wollind mir min schriben nit verargen, sunder fur guͦt uffnemmen und mir in minem anligen beradten unnd beholffen sin. Ich hab ein guͦten, lieben fründ, günner und bruͦder ze Bernn, heist Erasmus Ritter, ist vormals zuo Schaffhusen predicant gsin, jetzund prediget er gar trüwlich das evangelium zuo Bern. Darumb er ouch von ettlichen lüten gar grossen uffsatz hatt, die inn understand dannen zelupfen oder an sinen eeren zeschwechen unnd zuo nüty zuo machen. Da hatt sich vergangner tagen begäben, das einer inn schmecht unnd mit verwegnem mut geredt: „Erasmus ist ein lottersbuͦb, ist nit redlich von Memmingen gescheiden, sonder hatt einem biderman sin dochter dannen gfuͤrt unnd hatt sich da zuo den uffruͤrigen gsellet, hatt unruͦw gemachet, dar umb ich guͦt kundtschafft hab von dem burgermeyster zuo Memmingen“ etc. Nunn mag ich nit wüssen, ob er üch oder ein andren burgermeyster zuo Memmingen gemeint habe; einmal aber hatt er gantz klarlich heruß den burgermeyster zuo Memmingen benamset unnd zum zügen angezogen. Da were jetz min fründtliche und trungenliche pitt an üch, das ir so wol weltind thuͦn unnd mir oder genamptem minem lieben christenlichen bruder Erasmo Ritter zuoschriben, ob üch doch neißwas der dingen, wie sy der schmeher fürtragen, zuo wüssen, oder, ob ir Erasmi gar kein kundtschafft habend, ob doch ein annderer burgermeyster zuo Memmingen sy, der etwas der sach halben wüste, deren Erasmus, als obgemelt, anzogen wirt. Dann Erasmus mich bericht, das er zuo Memmingen sin leben lang dhein besonderen wandel gehept, allein im 1525 jar nach der unruͦw dar kommen unnd nit vil über vierzehen tag da gewesen sye. Da möge er wol geredt haben mit lüten, die im vergangen uffruͦr verdechtig, er habs aber nit gwüst; so hab er mit niemans überal von unruͦw geredt, er habe ouch niemans die sinen bosßlich oder uneerlich hinweg gefuͤrt. Diewyl ich mich dann gentzlich versich, solliche zuored habe gemelter schmeher uss bossheit, nyd unnd uffsatz erdacht, zuo nachtheyl unnd unndertruckung des predigers der warheit, das ouch ir oder ein annderer burgermeyster von Memmingen anders nüt dann liebs unnd guͦts von gemeltem predicanten zuo Bern wüssend oder wol als bald sinen gar dhein kundtschafft habend unnd gar nüt von im wüssend etc., so bitt ich üch abermals umb gottes unnd der warheit willen, ir wellend mich oder in üwers gmuͤts berichten oder rathen, was ir meyntend das best zuo sin. Dann Erasmus sich embüt, hinuß zuo üch zeriten unnd zestellen für ein eersammen rath zuo Memmingen oder sich üch anzuͦzeigen, solte jemans unnderstan, kundtschafft von üch oder jemans inzuonemmen. Begert ouch, im fryen platz by üch zuo geben, das er sich redlich versprechen möge, ob ützid sinthalben anzogen etc. Unnd hab ich im zuolieb unnd zuo dienst der waarheit, ouch gottliebender lüten zuo Bern, disen botten, nit one kosten, allein der sachen halb, zuo üch hinuß geschickt. Darumb min trungenliche pit ist, ir wellend mir unverzogenlich (wo es ienen in üwerem vermögen were) by disem botten widerumb ein antwuͦrt zuoschriben unnd mir also, ouch minem lieben bruͦder, in so schweren anligen beholffen unnd beradten sin. Kan ich üch dann ouch ymmermee gedienen, wil ich gantz willig sin. Hiemit sind gott in sin schirm unnd gnad trüwlich empfolhen mit allen den üweren. Datum Zürich, des 29. tags septembris anno domini 1542. Uwer all zyt guͦtwilliger Heinrich Bullinger, diener der kylchen Zürich.
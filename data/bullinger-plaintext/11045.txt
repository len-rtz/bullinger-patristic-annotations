Vonn gottes gnadenn Ulrich, hertzog zu Wirtemperg etc. Unnsern grus zuvor, hochgelerter, lieber, besonnderer. Nachdem wir den hochgelerten, unnsern liebenn, getrewenn doctor Philips Lanngen, bewysern dis briefs, ettwas sachenn halben, [als] ir von ime [ver]nemen werden, zu den fursichtigenn, ersamen unnd wysenn, unnsern sonndern liebenn unnd gutten freunden, schultheissenn unnd ratte der statt Bern abgefertiget, unnd aber nit wissenn, wölliche personen aida zu Bern jetzo die furnemesten des regiments syenn, so ist unnser gnedigs begerenn, ir wöllenn ime, doctor Philipsenn, desshalb anzögung gebenn, by wöllichenn personen er zu Bern vonn unnsern wegenn ansuchen unnd die sach furbringenn solle, damit er dester fruchtbarlicher hanndeln möge, unnd sonnderlich ime auch anzögenn, wöllicher predicant daselbs zu Bern by einem ratt am angenemesten sye. Das wellen wir widerumb gnedigklichenn gegen euch erkennen. Datum Böblingenn, sambstags nach trinitatis anno etc. 37. Ulrich, hertzog zu Wirttenberg etc. Dem hochgelertenn, unnserm liebenn, besonndern Heinrichen Bullinger, predicanten zu Zurich.
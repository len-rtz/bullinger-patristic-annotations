S. Accepi dulcissimas tuas et amoris erga me tui plenissimas literas, quibus constanter is esse pergis, qui iamdudum esse coepisti. De me vero istuc ipsum tibi vicissim polliceare, obsecro, quippe qui non possim candorem istum et incomparabilem humanitatem cum summa eruditione coniunctam non vehementer totis visceribus meis complecti ac venerari. Dominus glutinum hoc spiritus sui, quo vere commissi sumus, tenacissimum esse velit, ut hic atque ęternum pulcherrimo divinę charitatis nexu cohęreamus! Epistolam tuam ad Lętum cum fasciculo nudiusquartus Augustam misi nec dubito, quin ille iam omnia accurate acceperit. Nepotis tui ex fratre nomine non erat, ut mihi gratias ageres, quum non tantilla solum officiola, sed me cunctum tibi ac omnia mea tibi debeam. Utinam adulescens ad bonam frugem (quod profecto facturum se promittit) quam primum redeat! Facile condonabitur, quod pro ętatis istius stulticia peccavit. Optimi viri d. Ioannis Stumpffii filium Mathias Schenccius noster, ludi literarii satis felix moderator, ad se recipiet, omnia illi, quę cęteris adulescentibus solet, cum recta institutione suppeditaturus. Cupit enim hac in re non tam mihi quam tibi quoque, quem maximopere veneratur, gratificari. Caeterum valde nobis doluit, quod Stumpfio vix sesquidiem hęrere nobiscum licuit ac proinde nobis vix gustum aliquem illi exhibere nostrę qualiscumque officiositatis; nunquam enim obliviscar tam liberalis hospitis. Quid consobrinus meus Zviccius cum Habio, consule vestro, Griessenbergi egerit, non dubito, quin iam illo ipso narrante resciveris. Nunc mittit ad illum capita quędam totius negocii, unde plane intelligetis, quam vir ille nihil aut quam minimum sui, sed vestram ac patrię suę commoditatem quęrat. Rogat vero te, ut se diligenter et libere admoneas, si quid tibi fortassis in articulis istis a syncero studio reipublicae aut christianę charitatis regulis abhorrens videatur; neque enim dubitat consules vestros (quod cupit etiam) omnia tecum communia habituros. Demandavit vero diligentissime, ut se tibi accurate commendem suisque verbis cumulatissimam salutem adscribam. Commendo tibi, quam possum christianice, Conradum Curionem, Hofher dictum, quem prius etiam commendavi, qui non adeo pridem Episcopicella, ubi pueros instituit, ad vos demigravit studiorum gratia. Bono est et alacri valde ingenio, sed interim plus satis in quemvis habitum sequaci, ut valde illi metuam, si forte in licentioris vitę sodales incidat. Advigilabis igitur hic nobis, per Christum te obsecro et amiciciam nostram, ut ne sint inauspicata initia horum studiorum. Multum in illum et suos impendit Augustanus consul Herbrotius a me ita persuasus; quem nolim frustra sumptus tam magnificos facere. Si enim vel semel virum fefellero, nihil erit, quod porro vel ego vel alii studiosorum nomine ab ipso expectent, idque non levi christianę reipublicae damno. Affirmant magistrum Iacobum Ruͦff, chirurgum vestrum, valde hunc amare et mensę suę frequentem adhibere convivam largeque cum illo perpotare, ita ut Curio ne teruncii quidem iacturam faciat omnia benigne suppeditante Ruͦfio. Tu, ubi per te vel alios istuc ita se habere didiceris, certis rationibus, quę nunquam tibi deerunt, paulatim Conradum avocabis. Multum amo Ruͦfium, et ille me praeter meritum veneratur et nomini meo studet, ut multum me sibi debere lubenter agnoscam. Audio tamen genialiter illum vivere et tantum non quotidie pergręcari; quę res ipse nosti quam officiat iis, qui sacris studiis destinati sunt. Proinde non erit, ut Curio noster eiusmodi viro se adiungat, sed cum iis versetur, qui frugalitatem totiusque vite sobrietatem sectantur. Fuerunt nobiscum Gerardus Frisius, adulescens plane (si quid recte iudico) divinus, cum Pellicani nostri filio, qui optimum patrem ipse quoque optimus proxime refert. Tractavimus illos, quantum quidem per istam temporis angustiam et nostram rusticitatem licuit, humaniter; humanius tractaturi, si diutius retineri se sustinuissent. Commendabis me diligenter et officiose C[onrado] Pellicano ac mea vice pro amantissimis literis suis gratias ages. Salutabis valde quam amice Rodolphum G[valtherum], nostrum insignem amicum, cum Theodoro ac cęteris, quorum omnium sacris precationibus iuvari apud Christum in istis omnium rerum ancipitibus periculis unice cupio. Saluta totam tuam domum. Commenda me optimis viris consulibus vestris Habio et Lavatero. Vale, mi suavissime frater. Constantiae, 3. iulii 1545. Tuus A. Bl. Zeytung ausß Antorff und Ougspurg, Wurms: Frantzoß und Engelland sterckend sich ye mehr und mehr, unnd hat Engelland dem Frantzosen newlich grossen schaden thon. So seind kai. mt. ettlich schiff mitt gold ausß dem newen land kommen, deren ains mitt grossem guͦt hat Engelland ouch nidergelegt; ist mir abgefallen, welcher end das beschechen. Treffelich bottschafften seind zuͦ Wurms vom Francosen, papst; item der hertzog von Sophoy, vicerey aus Sicilien. Der papst verhaist dem kaiser 20000 knecht in seiner besoldung ze halten, damitt er den romischen glouben und den schlusß des conciliums dest stattlicher erhalten moͤge. Ouch seind 3 spanysch bischoff sampt ainer treffelichen bottschafft vom papst zuͦ Venedig gewesen und begert zuͦ vernemen, ob sy by dem schlusß des concilij zuͦ Trient belyben wellen; daruff si ain bedacht genommen. Der jung hertzog von Lutringen ist gestorben. Soll der Frantzoß der land begeren; will ims der kaiser nitt lassen. Maint man, der frid zwischen disen schwägern werde bald diser ursach halber ain ort haben. Zu Wurmß schwebt der reychstag im weyten mehr, und wird, wie der brauch ist, by soͤlichem grossem verlust des gellts und der zeyt, ouch bey so großer muͤh und arbait gar nichts ausgericht. Das bluͦtdurstig vorhaben der gaistlichen und paͤpstischen sampt den ungetruwen practicken machen, das die unseren getrulicher muͦssend zusamen setzen. Clarissimo viro d. Heinricho Bullingero, venerando suo et plusquam charissimo fratri.
Gnad und frid von gott durch unßern Iesum Christum. Frommer, vester, ersamer, fürsichtiger und wyser, günstiger, lieber herr und guͦtter fründ, uwer früntlich schriben und gruntlich berichten des handels mins vetteren Widerkeren hab ich empfangen. Hett aber der muͤy und arbeit nitt bedörfen, das ir alles mir so eigentlich verschriben hettind. Beduret mich deßhalb, das ich üch die muͤy zuogestattet hab, fröwt mich aber mitthinzuͦ, das ich hierus üwer früntlikeit und gantz geneigten, guͦtten willen zuͦ mir gespürt hab. Dorumb ich dann billich soll dankbar sin und gantz willig, üch widerumb, wo mir yemer müglich, in früntligheit und dienstbarkeit zuͦ wilfaren und guͦts zuo thuͦnd. Das ir aber vermeint, genampter min vetter habe üch gen mir und anderen üweren guͦten herren und fründ verunglimpft, söllend ir one sorg sin. Dann zuo dem, das er sömlichs, so vil mir wüßend, nitt gethan hatt, so hette ichs imm ouch nitt gestattet. Ir sind ouch in anderm ansähen gegen mir, dann das ich lichtlich von üch glouben wölte, das üch übel anstuͤnde; zuͦ dem ist nützid uff einen verhörten theil zuͦ setzen. Uber das alles hatt der handel an imm selbs, wie er ist, weder minem herren probst Brenwald noch mir allencklichen mögen gefallen. Er hatt sy ouch kein gstand by uns funden, insonders, das er in sömlichem handel gägen üch so ufbindig und hönisch gewäsen ist. Des houpthandels halben were fillicht dartzuͦ ze reden gsin, wenn er üch früntlicher were begägnet. Dann Bernhart Tratz ist bekantlich, das er zum wyb geredt hab, man welle einen fahen, der friden prochen habe, uff das sy von im sye ab der louben gelouffen. Sölichs sy am morgen beschähen. So vermeint er dannethin, min vetter, er welle üch wol berichten, das sich der fridbrecher nitt vor und ee hyndan gethan habe, dann üwer löuffer komen sye etc. Dem aber allem sye, wie ymm welle, so hatt doch einmol sin wyb die warnung gethon, so ist er mitt wortten unbescheiden xin, das ich inn mitt gemeltem minem schriben gar nitt schönen will, sonder üch wyter gebätten haben, in dem inziehen der straaf nitt zuͦ ylen. Dann des nachlaßens halb der 30 lib[rarum] acht ich warlich groß und dank üch hierumb zum aller höchsten, früntlichsten und trüwlichsten. Wo ich das umb üch verdienen könde, wölte ich thuͦn. Käme aber ouch wytter ein gschrifft an üch von minem herren burgermeister Röysten, der min gar früntlicher, fürgeliebter herr ist, söllend ir nitt zürnen, ouch nitt anders gedanken, denn das h[err] probst Brenwald,üwer schwager, und ich inn gepätten habend, das er üch schriben und umb verzug imm intziehen der buͦß, bis ir ettwan har gen Zürich kemind, bitten wölte, weltend wir dann mitt üch in früntligheit witer reden. Sust söllend ir uns nitt darfür haben, das wir gentzlich, darumb es unßern verwanten antrift, daruf tringend, das er ungestraft ußgange oder imm gstattet werde zuͦ reden, wie oder was er welly. Hiemitt bitt ich früntlich, ir wellind diß min gschrift imm besten ufnemmen und, wo ich üch dienen könde, antzeigen; wil ich allwäg willig sin. Gott beware üch mitt sampt üwrem hußvolk. Datum Zürich, des 19. tags augusti imm 1537. jare.
S. Adhuc hodie Gallos vidi novos eiectos in exilium et passus sum hisce diebus - necdum finis - quendam in ędibus meis satis cum molestia. Quamobrem nondum video modum tyrannidis. Gallum foedere iunctum aiunt cum Barbarussa vel Turca vel Turcę vicino, qui minari dicitur Italię, in primis autem Insubribus. Intulit cladem cęsari non vulgarem, quamobrem hic se parat ad vindictam. Paratur exercitus contra Monasterienses anabaptistas et pessimorum errorum disseminatores. Victoria in utram partem ceciderit, pessime exibit, ut ipse coniectura facile videre potes. Tributum nostrae urbi ad hoc bellum impositum est duo millia aureorum. Credo ab illa urbe motos Argentinenses, ut his diebus absente Capitone et Bucero consul per tribus circumierit et de sectis, ante omnia de pueris nondum baptizatis, inquisiverit ac mandato acri compulerit omnes, qui inventi sunt, ad baptismum vel in exilium perpetuum. Simul in uno templo et semel 14 pueri, mox 18, qui omnes pedibus ierunt ad baptismum, abluti sunt. Nescio, quid factum in reliquis. Lanius et nescio quis alius vir magnus migrarunt. Adiectum est, si deinceps infans natus non baptizetur intra sex septimanas, exilium multa sit. Hanc fecem Argentinenses doctores non viderunt, et si viderunt, non tamen expurgarunt, qui tamen omnes alioqui purgare conantur ecclesias. Equidem conatum eum semper laudavi, attamen diligentiam in propriis ędibus gubernandis non potui aliquando in illis non desyderare, quod et literis ad ipsos testificatus sum ante annum. Nunc fortasse melius agetur. Rediit interea Capito ex Francfordia. Quid egerit, nescio. Scripsit doctoribus Paulo et Andreae. Mihi non scripsit; nihil sum enim. Dominus Grynęus reddidit nobis rationem ante paucos dies morae. Equidem contradicere non valeo. Quod coepit tum in literis tum in religione, cupit aliquo usque perducere. Non est enim cuiusvis bene coepta in verum et rectum cursum, qui nusquam deviet, componere. Hoc igitur ut impetretur a senatu nostro, enixissime petit. Tandem reddidit Mangoldeus Apologiam et Christophorus Commentationem tuam in secundam ad Corinthios. Habeo tibi gratias immortales. Reddere aliquid omnino gestit animus. Qui scis, si detur aliquando opportunitas? Sed illud interim dico: Ubi sunt articulorum declarationes? Nondum vidi enim. Non certe hęc, ut mittantur, sed ut rationem dicas, cur separatim Apologiam scripseris. De Bernensibus audivi, ut nuper mandatum dederint non contemnendum. Ipsi vero nihildum ad me. Ego catarrho sic fluo, ut plura scribere nequeam. Vale cum Utingero. Basileę, 16. martii anno 35. Tuus Myconius. Domino Heinricho Bullingero, amico et domino suo perquam charo. Z[üric]h.
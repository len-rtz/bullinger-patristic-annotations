Gratiam et pacem. Nullas habeo, ad quas non responderim prius, vir omnium charissime, sed et in praesenti non habeo, quod scribam aut indicem, nisi quod tuas avide expecto scire cupiens, quid pepererint comicia Francfordiana et Ratisbonentia. Vivam hic habes epistolam d. Conradum, qui se apud nos, quantum ego quidem experiri et intelligere potui, gessit decentissime et didicit assidue. Vir est certe bonus, ac spero studia eius aliquando ecclesiae profutura. Dum hec scribo, significat d. Matthias Erbius Montbelgardianam ecclesiam prorsus restitutam esse pristinae tranquillitati, ac decreto senioris principis rursus abrogatos dies festos divis institutos; deiecta esse et alia quaedam superstitiosa, quae malÄ™ fidei servi quondam oppressa rursus excitarant. Addit revocatum esse d. Petrum Tossanum, virum singularis doctrinae et vitae puritate insignem. Eiecerant hunc Lutherani ante menses aliquot; nunc ferre ipsum una cum confessione et doctrina sana iubet princeps, qui hoc quoque adiicit, Tossani doctrinam esse sanam. Sunt et alia multa, quae principis edicto correcta sunt. Copiam edicti principis nec in praesenti mitere nec rescribere licuit; nam haec vix scribo. Vale cum uxore, liberis et tota tua familia sancta. Valeat et d. Zviccius ac boni viri omnes. Tiguri, 30. ianuarii anno 1546. H. Bullingerus tuus. Clarissimo viro d. Ambrosio Blaurero, colendissimo suo domino et fratri in Christo omnium charissimo. Constantz.
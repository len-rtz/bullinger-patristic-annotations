S. Quid de tuo Bertoldo dubitas, charissime Heinrice? Quomodo unquam suspitio in mentem venire potuit, quod meus in te animus iam alius factus sit, qui me ipsum iam dudum sic tibi credidi et aperui ut ulli [!] unquam mortalium? Expectabam literas tuas tum ad nundinas nostras Martinianas, quibus adfuturum se Cristophorus Froschover bibliopolę nostro indicarat, tum etiam a legato vestro Heinrico Ron, atque per illos me commode responsurum decreveram, quod hactenus capitulorum negocia prohibuerant. Sed ecce improviso adest, qui a te literas adfert. Primum igitur te latere nob. Quandoquidem bis in anno capitula nostra, quorum sunt octo per agrum, invisimus, voluit senatus, ut et praefecti circumquaque per agrum, quisque suo capitulo interesset auditurus, quomodo mutuo se muli scaberent. Sed tam fęliciter successit, ut optatius nihil ad edificationem ecclesiarum nobis contingere potuisset. Hunc enim ordinem observavimus, ut parochorum quisque primum rationem redderet et fidei et doctrinae suae, deinde mox alii singulatim inquirerentur, num sane doceret. Hinc mox ex indiciis singulorum aperuit se studium et eruditio cuiusque. Interrogati item sunt praefecti, quandoquidem singuli suos audiunt parochos, num ipsi aut habeant aut ab aliis acceperint querelas contra doctrinam parochi. 3 o rursus idem pastor coram omnibus indicavit, quomodo et baptismum et cęnam administret et de utroque sacramento doceat. Hic iterum alii addiderunt iudicia sua, addidimus et nos nostra, ubi operae precium fuit. Similiter quaesitum est de cathechismo, quo ordine hunc quisque observet. His iam auditis ad externam ecclesiarum oeconomiam interrogationes vertimus, num in una quaque ecclesia et morum censores, quos vocamus eegoumer, et praefectus suum faciant officium, ut de se iureiurando sunt polliciti. Hic invenimus omnium malorum Lernam, hic dedolati sunt coram et in faciem praefecti cum decoro tamen ne exacerbatiores, sed diligentiores officiorum suorum executores redderentur. Cuius vero nulla nobis erat potestas, ad senatum retulimus. Ultimo per fratrum suffragia decretum, num is, qui iam per omnia et sui et ecclesię rationem reddiderat, amplius in officio ferendus esset. Sic itaque explorare potuimus certissime conferendo, interrogando obiiciendo ingenia quorumcumque, vitam etiam et mores, ecclesiarum statum, praefectorum vel negligentiam vel fidelitatem. Si quid desideraveris, admone. Nam possibile non est, ut synodos singulis annis congregemus. Deinde sub finem augusti, cum anabaptistę quotidie invalescant, extorsit a nobis senatus consilium, quo commode liberari possemus ab hac fece. Sperabant nos consensuros in necem illorum, at secus evenit. Ostendimus enim senatui et diacosiis causam morbi huius et hereseos, nempe, cum concionatores nonnulli plus ventri indulgeant quam officio probe et fideliter exequendo, non mirum esse, quod nos in universum pseudoprophetas et censuum voratores calumnientur. Deinde, cum videant et in magistratu et praefectis pompam, luxum, avariciam, dei contemptum et verbi sui neglectum, facile simpliciores a coripheis persuadentur gerentem magistratum non esse christianum. Similiter, cum iuramenta tam facile fiant, facilius rumpantur, periuria nihil puniantur et liberum sit horrendas effutire blasphemias, nemo miretur, quod illuc torqueant scripturas, christianum omnino non iurare debere. Sic, cum videant tam neglectam iuventam in omnibus vitiorum generibus succrescere, quorum baptismum mordicus asserimus, mordicus moventur negare etc. Hec ideo proposuimus, ne tantum festinarent ad effundendum sanguinem catabaptistarum, papistis vero multo pestilentioribus et reipublicae civili et christianę perpetuo parcerent. Tandem consilium nostrum adhibuimus, cuius copiam hic habes. Sed quid dicam? Denuo cogebamur diacosiis proponere. Nihilominus negocium invitis et nobis et diacosiis dilatum est in octavam usque novembris. Ea die congregabantur senatus, diacosii et 35 praefecti ex agro. Auditis primum omnibus edictis ab instauratione ecclesię tandem in hoc convenerunt nobis negocium ad duas ferme horas explicantibus, ut simul iurarent, aber nitt von man ze man oretenus, servaturos hoc edictum et hanc ecclesiarum externam oeconomiam. Iurabit plebs reliqua in urbe, deinde in agro. Hic sibi timent papistę, quod dum hactenus contradixerint negocio domini, pro periuris sint habendi, dum id amplius fecerint ea libertate qua hactenus. Urgebamus, ut certa pena constitueretur his, qui nollent iurare, nempe ut agrum nostrum libere cum suis facultatibus exirent, dato tamen reditu, quem et Antronii et quivis habent, atque in id suo consenserunt consilio. His vero, qui nec iurare volunt nec exire, nulla adhuc decreta est pena, quamvis seditionis excusari non possint (ut catabaptistae). His vero, qui periuri iam fiunt, non potuimus obtinere ut certam indicerent pęnam, nisi quod magistratus sibi reservavit puniendos. Tu itaque perlege et iudica, iudicet et Leo cęterique fratres modo considerato rerum nostrarum statu et plebis universę ingenio. Quam primum vero poteris, remitte. Nam nulla nobis alia est copia. Propediem coram plebe urbis nostrae exequentur, tandem in agro. Haec apud nos hactenus acta sunt. Si quid in iis desideraveris, libertate tua erga me utere, utatur et Leo. Quod vero ad literas tuas priores attinet, quibus multa excribenda de transactis bellis petebas, nihil horum a secretario impetrare possum nisi totius senatus consensu, qui non facile patietur hec transcribi. Est item sub iuramento secretario iniunctum, ne quippiam, quod ad senatus negocia pertinuerit, cuipiam communicet. Primam reformationem impressit apud vos Froschoverus. Dess Grinderwalder kriegs handlung ist alle in dem lettsten unfriden Silvanis überantwurtet. Copy dess brieffs, so gen Capellen gschriben ist nitt meer, vorhanden; dann inn ein sunderer schriber gschriben, der sy jetz nitt wort wil han. Der Genfer und Müsser zug lit als in missifen noch hinder minen herren, ouch was imm lettsten krieg sich zuͦtragen. Wenn es aber Valerio in d'hand wurde als es werden, muß, sol er acht die cronik ussschriben, da möcht es mir wol werden. Er hett jetz den prediger handel bschriben, der noch nie warlich an tag ist kummen; dann die dry rechtlichen procesß in latin hinder minen herren gelägen verborgen und verschlossen, syd irem verbrennen nie niemant worden ze besähen. Nun bschribt er den Luterschen handel, wie er angfangen, och wenn und wie Zwingli, der eidgnossen apostel, das evangelium ze Zürich angfangen. Acht, er sy nun bald amm 20. jar; wirt sich vilicht noch verzühen biß uff unsere jar. Quod vero scribis Osiandrum et Melanchthonem in Wirtembergam venturos, nescio, quid suspicari debeam. Vos confitemini hinc inde fidem vestram - cavete, ne terciam! - et de concordia quadam futura plauditis. Qua nobis nihil iam pridem optatius, at interim nos hac in re postremi nec verbo confessionum vestrarum instruimur. Timemus nos vobis imponi quantumvis prudentibus. Summarium confessionis tuae dedisti. Utinam totius veram misisses copiam! Nam nescio, quis rumor fratres nostros excitant, ut solliciti sint, ne et nos quoque subscribamus neglectis ecclesiis et aperto docendi modo novis quibusdam amphibologiis, quibus cum concordiam inter Luterum et nos quaeratis, summam in ecclesiis et offensionem et discordiam concitetis. Fateris Christum vere edi et bibi in cęna a fidelibus. Ego vero hactenus sic docui: Nisi quis antea Christo, celesti pane, adeoque illius carne et sanguine pastus sit, a cęna absit. Sic enim extra cęnam fideles Christum fidei contemplatione semper habent praesentem, nec primum in cęna editur et bibitur, sed fideles actione hac cęne contestantur cum gratiarum actione se iam pastös morte Christi. Non tamen negaverim verbis et sacramentis sensibus nostris refricari aut repraesentari id, quod fides iam dudum voravit et sibi praesentissimum habuit. Damnas item eos, qui in cęna nihil nisi nuda signa agnoscunt. Agnoscimus quidem signa, sed dum nuda assereremus, iam non essent signa. Perpetuo enim signum signati signum est. Ut igitur panis et vinum signa sunt, ita signatum praesens agnoscimus suo modo. Nudum vero panem et vinum in cęna non agnoscimus nec iam primum in cęna Christum edi ac bibi, sed esum ac bibitum contestari et confiteri. Nec negamus per operationem spiritus sancti huic actioni praesentem nos fide confirmari et caritate magis ac magis coalescere. Quid intelligas per carnalem servitutem, nescio, intelligam necne. Praeterea Christum nihil sensibile hic tradidisse, sed omnia esse intelligibilia, ni fallar, veterum verba sunt, ego ecclesię nequaquam proponerem. Ireneus: celeste et terrestre, Chrysostomus: sensibile et intellegibile seu spirituale, sacramentum et res sacramenti seu signatum, Augustinus: unum oris et ventris, alterum animę et fidei cibus et potus. Interim tamen terrestre celestis nomen induit. Sic sine periculo nos loqui possumus coram ecclesia. Meo interim iudicio utcunque modico non solum respiciendum est, ut inter ecclesiarum proceres sit concordia. Nam ea facile parari potest verborum amphibologia, ut utrinque in novam quandam et terciam consentiamus confessionem. Ecclesias autem non persuadebimus facile nos a veritate nec iota defecisse. Hae igitur non minus in considerationem venire debent, quam ut docti inter se conveniant. Apertissime scripsisti in 1. Cor. 11 de hac re, quibus facile subscribo, quod et vera sint et clara. Caeterum, dum dicimus in cęna fidelium edi Christum, inferam. Ergo in cęna fidelium exhibetur cibus ille, adeoque Christus ipse, spiritualiter saltem et externus cibus, adferet internum, nec tum opus erit, ut nos probemus. Sed qui fuerit infidelis, is iam exhibitione spirituali sub sacramentis fiet fidelis. Quid hoc aliud quam papismus et Lutheranismus? In re ipsa et veritate facile non dubitarim inter nos convenire posse, sed diversus loquendi modus ita intricatum reddit negocium, ut nihil intricatius. Audio timeri a parte Lutheranorum Lutherum ipsum et ferme plus Brentzium, a nostra vero Carolostadium et Miconium ac tercium quempiam; reliquos omnes persuasos. Hinc opere precium duxi in sinum tuum cogitationes meas pro veteri et amicicia et libertate nostra effundere, ut vel sic a te extorquerem, quid rerum cogitent proceres christianarum ecclesiarum. Scripsi paucis abhinc diebus ipsi Blaurero, ut et se declaret vel unico ad nos dato epistolio, quandoquidem et Schaffhusanis et vobis nescio quot scripserit. Nos vero ab extrema Gallia, Biturigibus et Lutecia pro certissima fama divulgatum accipimus Blaurerum papistis et Lutheranis in eucharistia accessisse. Boni hęc consule. Pro concione scribis te tractare Matheum, atque id summa diligentia. Placet studium tuum, et fratres nihil magis expectant, quibus tum maxime prodesse poteris, cum pro tua in scripturis explicandis dexteritate indefessus alia et alia dederis. Priorem ad Corinthios nondum compingi curavi. Expectabo igitur posteriorem, quandoquidem te huic accinctum scribis, ut excudatur. Ceterum Petrum, scolę nostrę hypodidascalum, tibi et Leoni commendamus quam maxime, ut a senatu vestro, si opus fuerit, Helvetiis commendetur iamiam monasteria invisentibus. Homo pius est et ipsissima probitas, qui multa paupertate premitur. A qua facile liberari posset, ubi pro voto nunc succederet. Que hic mitto vel, per hunc vel per certum nuncium remittas. Mittat item Cristophorus Leonis passionem. Quem ante omnia cum Pellicano salutatum volo. Salva sit et uxor tua. Brunfelsius noster animam ferme agit, bonus alioqui vir. Optime inter nos convenit. Salutant te et patricii et fratres omnes. Vale. Ich mein, ich hab gsudlet, darffs nitt nemmen schriben. 16. novembris anno 34. Tuus, quantulus est, B. Hallerus. Heinrico Bullingero, suo semper charissimo fratri.
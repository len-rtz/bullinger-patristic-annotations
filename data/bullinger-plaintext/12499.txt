S. Quam fuerint grata, quę postremis tuis significasti, verbis non possum eloqui, nam erant quędam, de quibus aliquamdiu dubitaram et dubium nemo exemerat, ut de Brunsvigensibus, deque studio Turcico, de comitiis nostrorum, etc. Postremum vero de Burgund[ione] et literis cęsaris perquam libenter intellexi! Putant hic cęsariani absque hypocrisi scripsisse. Ego vero nihil illi credo, et minus etiam, postquam audio Diazium fratricidam ab eo dimissum Romam. De Gulielmo comite sopita sunt omnia. Interim tamen, quęcunque hic sunt dicta, et Argentinę sunt dicta et multo etiam plura. Fuit enim scriba noster Argentinę. Is capitibus rumores auditos recensuit omnes; et quidem tantum rumores! Paulo post venerunt huc mercatores ex Burgundia, qui rogati de transitu Gulielmi per ipsos responderunt rumusculos quosdam venisse ad se, quos tamen contempserint. Illud constare: Virum quendam nobilem esse apud se, qui palam colligere tentet equites levioris armaturę ad quingentos usque, idque cęsaris nomine, ducendos esse vero in regionem Pedemontanam. Constat quoque ex nobilibus, quos hic habemus, comitem vocasse ad se quendam e ducibus suis et petisse tot pedites nomine suo congreget, huncque rogasse, quorsumnam sic petat, comitem tacuisse (nam est consiliorum suorum adeo tenax, ut hic non habeat parem per Germaniam). Tum respondisse ducem se obsequuturum, modo dicat, contra quem hostem; nam hoc si renuat, mansurum esse domi. Atque ita digressi sunt. Non est Argentinae, sed in arce Montisfortis (arbitror sic adpellatam). Ibi suam melancholiam in consilium admittit. Interea tamen Bernensibus omnia sunt cognita, et ita accipiunt, ut advenienti balneum sit (ut Germanice dicam) paratum, in quo sudandum. Et qui scis, an etiam pereundum illi? Doleo propter virum, nam testimonium habet non esse ex principibus Germaniae, qui evangelium tam fideliter foveat; sed adfectus contra gentem nostram in eo superat. Sed satis de illo. Pręterea nova nulla sunt praeter haec de concilio Tridentino, de quo scribit vir Italus ad Italum Petrum Martyrem, in haec verba: „Pręlati concilii Tridentini catena sunt constricti et aspera servitute, ita ut nihil ex seipsis loqui audeant, sed tantum ex praescripto sententiam ferant. Quicunque ex eis, quid sentirent, proponere tentarunt, minis absterriti sunt; inter quos Cornelium, et minoritam et episcopum Bertontinum, et Fesulanum episcopum fuisse scimus, eo quod adpellare noluerint Tridentinam synodum universalis ecclesię nomine. Tridenti ad synodi corpus sive consessum non admittitur quilibet pręlatus; nam si quis veniat, quem suspicantur vera dicturum, excludunt, atque his diebus Paulum Vergerium, Istrię episcopum, noluerunt admittere, quod sit doctus et usum habeat atque peritiam Germanicarum rerum. Si ergo nostrates ad concilium non admittuntur, quid putas futurum de Germanis, si accesserint? Offendit nihilominus istud factum concilii universam urbem. Is episcopus Vergerius, cum modo vellet omnino deferre concilio Tridentino, a pontificiis excluditur, cuius tamen opera alias sunt usi apud Germanos. Miserunt praeterea in Istriam, ut eius libri Lutherani perquirerentur utque huius calumnię praetextu eum pro libidine vexent, quasi episcopis non liceret Germanicos libros, quos, adiguntur, ut damnent. In summa, nihil ab illis decernitur pręlatis, nisi quod a papa eis heptomadatim praescriptum fuerit.“ Hactenus ille. Reliqua, si non habes, posthac. Placent ista mihi supra modum, nam has ob causas cessabimus aliquando quęrere cum papistis concordiam. Sed interim excitabunt mala procul dubio gravia. Debent ea nobis esse stimulo ad poenitentiam et emendationem vitę. Vale in domino cum tuis. Gvalthero de concilio communicabis. Basileae, 2. iunii anno 1546. Tuus O. Myconius. D. Henricho Bullingero, viro praestantissimo, ministro domini fidelissimo, fratri in Christo venerando suo. Zu[rich].
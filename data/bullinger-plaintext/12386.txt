S. D. P. Is semper in me fuit animus (domine Bullingere), ut honestos labores et necessarie iniunctos (piger quamvis) nunquam tamen vel exhorruerim vel fugerim. Nunc vero est, cur querar aut cur nimis grave onus ferre recusem. Cupio enim, ut tale mihi imponatur, quod sim ferendo. Id enim non tam propter me facio, sed quia aliud periculum imminere video. Ludus enim hic noster literarius linguę Latinę incrementum sumit in dies ac horas. Pueros enim instituendos solus habeo ultra sexagintaquatuor, quibus tamen solus amplius non sufficio. Quapropter est, cur tuum et auxilium et consilium implorem. Periculum namque instat, ut mihi nihil relinquendum sit spatii, quo vel respirem, imo ut me omnino negligam et studia mea postponam, adhęc, ut negligantur illi, qui meę fidei concrediti sunt; quos tamen ita instruo, ut non possim melius. Diutius autem perseverare in tanta multitudine non potero. Haec ipsi Kamblio, cum nobiscum esset, indicavi. Is vero dederat consilium, quo accederemus consulem parochus et ego, et ut is huic provideret rei. Sed aliter haec res mihi consyderanda et inspitienda videtur. Lithopolitani enim domini nostri non aliter iuvarent, quam quod adimerent hoc, quod supervacuum videretur; ubi bona perderentur ingenia et negligerentur pauperes, quibus hoc pacto consultum haud videtur. Sunt enim, quibus (si absque praemio hunc meum ludum visitare liceat, ut hactenus factum est) ingredi permitteretur a parentibus et studium arrideat. Sunt pauperes, qui discunt; quo carere oporteret, si emungeremus argentum. Bona profecto ingenia et docibilia, si satis otii horarumque daretur. Haec saepius coram oeconomo urgeo. Is autem hisce diebus hoc dedit consilium tibi significandum. Est apud nos incorporatus monasterio monachus - Eustachius illi nomen est -, grandaevus non admodum, mihi vicinus, fruens bonis ecclesiasticis, nihil laborans, petens, cum ad nihili prosit, subinde (isque accedat dominos nostros Tigurinos, cum ad nos pervenerint, ut sibi suum augeant benefitium), cui commodissime hoc imponeretur laboris (nummos enim alios dare plures exhorrent fortassis). Aptus est ad docendum alphabetistas, item ut pingat et praescribat literulas, legere etiam doceat. Postulo autem nil aliud, tantum ut in hoc mihi succurratur. Tuum ergo, quęso, sit, ut adeas vel dominum Kamblium aut m. Georgium Molitorem, rem indices alterutri; venient autem ad nos, ut percepimus ex nuntio, proxima die solis. Interim tamen ego me sedulum praebeo et laborem convenientem subire haud poenitebit. Tuum autem potissimum sequar consilium. Rogo atque obsecro, ut unicam schedulam scribere digneris, qua tuam mentem percipere possim et, quid agendum sit, sciam. Salvam omnem tuam precor familiam, inprimis autem Ioannem Rhodolphum tuum, mihi cum primis charum. Datę 5. calendas februarias 1546. Tuus Bernhardus Linduwer. Ornatissimo vigilantissimoque et fideli gregis dominici apud Tigurinos pastori et episcopo d. m. Heinrycho Bullingero, domino suo ut plurimum colendo. Tiguri.
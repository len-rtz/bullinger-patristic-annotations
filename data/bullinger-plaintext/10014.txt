Christophorus Stiltz Ioanni Enslino presbytero suo salutem in Christo Iesu domino nostro. Litteras tuas una cum alteris aliena manu descriptas accepi legique. In quibus animum in me tuum sentio quidem et amplector, verum institutum tuum non undiquaque probo, vel quod tu tuique similes vobis ipsis plus satis tribuitis, vel quod ceteros prę vobis quasi umbellas contemnatis; illos, inquam, qui pulmentum a vobis intritum exedere nolunt. Omnibus modis contemnis M. Ioannem Hagnoverum Tigurinum, id quod Paulus, imo Christus vester non docuit. Quid autem? Nempe ut humilitate, tollerantia [!], familiaritate, atque (ne omnia prosequar) christiana mansuetudine et exemplo eos, qui mali sunt aut certe Christum non noverunt, meliores reddamus et Iesum vindicem nostrum etiam moribus illo dignis, nedum ore exprimamus. Multa scribis de verbo dei, quod si tu tuique similes tantam gratiam a deo patre nacti estis, ut etiam Divus Hieronymus, Augustinus ceterique id genus homines et eruditi et pii prae vobis nihil sint. Unde, queso tibi, haec superstitio? An non credam Hieronymo, et vobis credam? Ille Christum etiam factis expressit et suam doctrinam confirmavit, vos vero non facta Christo digna, sed fidem (nescio qualem) etiam sine operibus praefigitis. Sed audi, mi fili, non me, imo Christum in evangelio loquentem: «Ex operibus eorum cognoscetis eos» [Mt 7,16], et iterum: «Luceat», inquit, «lux vestra coram hominibus, ut videant vestra bona opera glorificentque patrem vestrum, qui est i coelis» [Mt 5,16]. An nescis, si fisi fuerimus deo, opera bona ultro consequi? - quae quidem non a nobis, imo a deo patre proficiscuntur per Iesum Christum. Sed quid ego talia, vel sexcentis negotiis distractus! Conquereris de me, quod non scripserim; at ego conqueror et expostulo, quod tu non rescripseris. Ceterum nihil est quod Ioanni Hagnover scripserim, quam quod institutum tuum displiceat; non inquam, quod uxorem duxeris, quod quidem Christus non prohibuit, sed quod sic dixeris, ut ipsi adhereas, Christum vero dimittas. Qui sic inquies? Nempe quid eo dementiae delapsus es, ut cum ceteris non sacrifices, hoc est missam, ut dicitur, aut legas aut decantes. Hui, iam plenis lateribus paratus es et iam quasi exurgis in me, scio; sed ausculta per Christum Iesum, mi fili. Christum in missa non offerimus aut sacrificamus, qui semel pro peccatis nostris oblatus est, sed preces nostras, quiad extra consecrationem effunduntur ad patrem, etiam ipso Luthero teste; ipsum lege de sacramento altaris. Quod si Lutherus non suffitiat (id quod tamen apud nos increbuit), ecce iam tuo te iugulo gladio, necquicquam est, quod possis praetexere, quam fidem tuam, nescio quam, non secus ac Rütlingius quidam coriarius, qui in Tagerscheim cum rusticis inter pocula disputans de fide, ut fit, coram me et ceteris adseruit non esse infernum nec infernum ex scriptura posse probari, cumque ego adsererem ex scriptura, eo perversitatis delapsus, ut etiam negaret regnum coelorum. Vide, mi fili, quam facile credimus ac a vero recedimus. Verum est quod refero, etiam 20 testibus aut plus probabile. Porro suboriuntur quidam rumores apud nos, quod Lutherus, Pomeranus, Zuinglius, Matheus Alber Rütlingensis et fortassis quidam alii digladientur inter sese mutuo etiam pessimis convitiis. Lutherus adserit missam, ceteri contemnunt, confessionem atiam auricularem ille admitit, hi consternunt. Cui credam? Ubi scriptura illa facilis, quam vel idiotae intelligere debent, ut homines illi doctissimi non intelligant aut certe non consentiant? Sed quid effecerunt suis illis temere scriptis? Nonne plus quam 10000 virorum in exitium promoverunt? Quod viduas, quot orphanos fecerunt? O bone Iesu, succurre imbecillitati humanae! Non tamen eam culpam in ipsos reiicio [!], sed pro maiori parte in perperam intelligentes. In summa tamen hoc unum prae ceteris displicet in Lutheranis universis, quod convitiis lacessunt singulos; quasi in hoc uno certamen susceperint. Sed quid ago? Tute me compulisti talia scribere illa tua eleganti satisque pia epistola, quam tuo nomine quidam eruditus homo conscripsit, cui et meo nonmine salutem dicas, rogo, in Christo, atque hortare, ut stilum illum suum exerceat in gloriam Christi, non hominum. Familiariter scripsit, sed in hoc uno duriusculus videtur, quod mihi tribuit me Divo Hieronymo aut «patribus spiritum ita tribuere, ut nihil fere reliqui faciam deploratissimi nostri aeci hominibus». Non ita sane stat mea sententia, imo nulli hominum quicquam tribuo, ni sua probarit ex scriptura. At Hieronymum et Augustinum reliquosque patres, qui scripta sua etiam exemplo et vita homine christiano dignis confirmaverunt, praefero iis, qui fidem etiam sine operibus bonis astruunt, quasi homini christiano sufficiat credidisse sine consequentibus operibus. Verum hoc Christus non docuit, ut supra patuit. Ceterum, quod scribit, vos propterea non cantaturos palinodiam, nec ego propter vos palinodiam canam, nisi probaveritis vestra scripturis, sed non adseretis, opinor, omnia. Et haec quidem de Erasmo nortro, cuius opusculum «De libero arbitrio» mirum est quam contemnat, non tamen eiusmodi nervis, ut mihi persuadere possit, ut Erasmum aut culpem aut contemnam. Adserit libellum hunc «nedum impium sed blasphemum», non autem addit rationem; hoc est, quod sibi plus tribuit quam Erasmo. At ego nulli quicquam impudentius tribuo, Christo omnia tribuo. Verum Erasmus noster illis verbis fucatis nondum cecinit palinodiam, quamvis ille dicat eum plus curare de numero quam de energia, hoc est efficatia. Quod si hoc verbo aliquid probavit: «Ubi vero Gordii aliquis se offert nodus, deus bone, quam misere se misellus torquet Erasmiolus» - iam plane convictus est meus Erasmus. Pollicetur quidem scripturas, nullas autem profert, quasi sibi etiam sine scriptura credendum sit. Erasmum non defendo, qui hominem non novi, nec eum culpo, qui par efficere nequeam. Porro de libero arbitrio illis relinquo questionem, qui pulmentum intriverunt, atque nihil omnino est, quod non boni consulam, quam si convitiis incesseris optime de nobis meritos. Quod si Erasmum adeo in theologia spernit, cur non spernit et alios, qui novos ritus re arduissima etiam sine scripuris inducunt? Veluti Zuinglius tuus, cuius libellum seu epistolam de eucharistia vel praecursu videre licuit, et casu incidi in locum, ubi de cardine rei disserit et adducit duos, ut opinor, locos, ubi «est» ponitur pro «significat», ac continuo infert «est» in hac propositione «Hoc est corpus meum» [Mt 26,26; 1 Korr 11,24] poni pro «significat». Ceterum pari ratione consequetur, quod «est» in hac oratione «Ioannes Enslin est homo niger» etiam poneretur pro «significat» sensuusque esset: «Ioannes Enslin bedeut ein schwartzen menschen». Ex hoc consequeretur te non esse nigrum, et tamen es niger, ni cutem novam una cum fide nova indueris. Simili consequentia sequerentur sex mille propositiones, et in summa sequeretur, quod «est» non significaret «est» et iam deesset vocabulum, quo mentis adfectum exprimeremus, nisi malis «existit» aut «forem». Et, ut sophistam interim agam, ex singularibus non consequitur universale. Quod si sacramentum solumodo significat corpus Christi, cur non etia sequeretur quemvis panem significare corpus Christi, si in nomine Ieso sumatur, quando utrumque iuxta non sit corpus Christi. In hunc fervorem adigit me irreverentia sacramenti, nec tamen negotia, quibus in diversum distrahor, sinunt me prosequi quod incoepi, nec iam quicquam est, quod praetexam, quam Christum Iesum in evangelio Paulumque Corinthiis in 1. cap. 11, [23 ff] scribentem. Quod si non adsumunt, sinant me credere meo more, et credant ipsi suo more. Vale et resipisce. Ex oppidulo Ferimontano, ultima ianuarii anno virginei partus 1526.
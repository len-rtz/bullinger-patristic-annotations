Min fründlichenn grus samptt, was ich eerenn, liebs unnd gutts vermag, zuvor. Eerwürdiger, hoch gellerter sonnders eerennder, günstiger, lieber herr, üwer schrybenn hab ich empfanngenn, bedannck üch zum höchsten üwer mü unnd arbeytt unnd bin vast woll zefrydenn, minenn bruͦdersun by herren Walltherio ze thunde. Diewyll aber ich des fürnämenns bin, anheimsch ze ryttenn, wird ich söllichs meinem schwächer anzeygenn unnd mitt ime ze ratt wärden, wenn wir ine genn Zürych schickenn wellind. Hiemitt mich üch bevelchennde, gott denn allmächtigenn getrüwlich bittennde, das er üch inn sinem göttlichem schirm welle erhalltenn. Datum ze Baddenn 7. augusti 1548. Üwer williger diener Hannß Wunderlich. Dem erwürdigenn, hochgelertenn herren Heynrich Bullinger, verkhünder des heylligen wortts Zürych, minem insonders eerenden, lieben herren.
Gratiam et pacem a domino per Iesum Christum. Audio, charissime frater, Lutherum in hoc esse, ut nostram de eucharistia sententiam anathemate feriat. Ego paratus sum illi minime subscribere; nimis dura est profecto nullisque modis michi amplectenda, neque ecclesia Memmingensium eam recipiet. Dominus det, ut meliora et veritati consonantiora in manus sumat. Sin illi minus hoc dominus dederit, expecto, quid michi faciendum sit. Neque enim animus meus usque huc persuaderi potuit. Torsi me ipsum sepe, sed nequicquam omnia. Dominus Iesus Christus subveniat adflictę suę ecclesie. Cesar in hoc est, ut Tridentini decreta consilii manuteneat et tueatur pro virili. Adhoc Gallus suę tyrannidis horrendum specimen prodidit in fratres Waldenses. Pacem nobis dare renuit cęsar neque pollicita praestare vult; virtutem en tibi dignam tanto tyranno et hypochrita! Nostri Wormatie adhuc stant inmoti velut rupes; utinam in finem usque perseverent! Nam virtus nulla est, quam non constantia firmat. Mitto charitati tue hic scriptum cuiusdam monachi, ut vides; non quod te, foelicioribus longe negotiis occupatum, huiusmodi nugis turbare velim, sed ut videas, quam in extremis laboret hostium renisus quamque inpudenter nugentur. Dignus est profecto liber, qui episcopo Dilligensi, galero cardinalitio nuper primum insignito, dedicetur. Similes habent labra lactucas, ut dicitur. Legatus pape Pauli tertii Vormatiam venit, Germaniam proditurus. Ferdinandus illum reverenter excepit, dignum hac olla cooperculum. Hic hermaphroditis, cynaedis et huiusmodi sacrilegis datum es[t Chri]sti causam (si diis placet) agere. O infęlicissimam Germaniam, quę cogitur hosce sodomitas ferre! Dominus Iesus Christus causam suam simul et nostram agat! Non enim video quicquam humanorum superesse consiliorum. Vale, incomparabilis amice et charissime frater. Saluta nomine meo uxorem tuam et fratres, presertim d. Theodorum et Pellicanum. Date Meminge, 27. maii anno 1545. Salutat te Funckius consul. Gervasius tuus Schuler. Ich hab dir zunechst geschryben umb zwen gut schabziger. Wolt von hertzen gern, das ich deren mocht gewert werden. Was sy kostenn, soll dir zeyger dißes brieffs zu großem danck bezaalenn. Ich weyß wol, das ich dich solt derhalb unbekumbert laßen; mich macht aber frisch und frech dein alte liebe gegen mir, und das ich niemand hab zu Zürch, der mir solches außrichte. Magst wol meynem schwager, herr Jerg Lybecker, die sach befelhenn. Ornatissimo viro Haynricho Bullingero, Tigurinę ecclesię antistiti, domino fratri ac praeceptori in Christo charissimo, etc.
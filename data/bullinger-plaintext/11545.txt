S. D. Quae Ratisbonae agantur, ex Buceri literis quas ad nos 14 April, dedit, cognosces. Orandus est sedulo nobis Dominus, ut Ecclesiae suae adsit. Vestras, quibus Calvinum reddi ecclesiae Genevensi petitis, legimus. Verum ipsi, qui hic sumus id temporis, parum juvare consilia et Genevensium et vestra possumus. Abest noster Calvinus, absunt et alii, ut nosti, mi Bullingere, quibuscum de hac re praecipue erat agendum. Finitis Comitiis spero habituros Calvinum vel ad tempus, hoc est, donec restituat atque adeo instituat ecclesiam. Nunc, ut mihi quidem videtur, id fieri non potest. Pauci enim docti sunt Ratisbonqe, et inter illos paucos non postremas tenet Calvinus. Philippus denique hujus ingenio delectatur magnopere, ut quo possint uti Protestantes inter triarios, adversus Phalangem insidiosissimam, quae duce Antichristo Romano extrema contra nos tentat. Tu cum reliquis fratribus Deum ora, quod facis, pro Ecclesia. Pestis hic coeperat nobis minari ante mensem satis inclementer, Scholae nostrae imprimis, sublatis duobus professoribus et quatuor studiosis; verum ea tota jam desiit molesta esse. Sturmium misimus Ratisbonam, ne singulari isti ingenio aliquid sinistri accideret. Sed spero intra 14 dies rediturum. Plura non vacat adjicere. Valebis itaque in Domino cum Pelicano, Leone, Erasmo et aliis. Dic Leoni, Bernardum Besserer Consulem Ulmensem moleste ferre silentium illius. Id ut ad Leonem scribam jussit Frechtus. 20 Aprilis (1541). Bedrotus tuus. Dn. Henrycho Bullingero, pastori ecclesiae Tigurinae primario, suo in Christo venerando.
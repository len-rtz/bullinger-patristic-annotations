S[alutem] d[ico]. Optavit, Bullingere charissime, hic doctor theologus Albertus Hardenbergius invisere vestram ecclesiam, antequam rediret ad suam certam vocationem. Tres menses mecum ita volente episcopo Coloniensi mansit talemque se praestitit, qualem ante praedicaverat d. Philippus, hoc est virum admodum doctum solideque pium et candidissimum. Hoc debeo illi testimonium perhibere. Vestra charitas eum ita indubie excipiet et tractabit, ut inde fide et studio Christi omni confirmetur. Ad praeclaras functiones vocatur. Effectum est tandem, mi frater, quod verebar: Tot scriptis vestris publicis et privatis et molitione, ut per libros Zvinglii pugna sacramentaria instauretur, excitatus tandem est et inflammatus totus Lutherus, unde plerique praeclarae ecclesiae et praestantissimi viri graviter periclitantur. O utinam utrique subinde versaremini in proeliis, quae plerique sustinemus cum papistis, tela his ista pugnae intestinae non tam prompte ipsis praeberetis! Extant tot scripta utrinque, unde satis quisque doceri potuit de hac causa, etiam non instaurata sÄ™vissima ista pugna fuisset. Scribetis igitur et dicetis rursus, quibus utrique gravissime traducemini et infamabimini. Plures reperietis, qui credent utrisque quam qui alteris, non autem in eo, quod recte utrique docetis de Christo, sed eo, quod vobis invicem impingetis mali. Ita est fatum huius temporis. Nobis, qui pacem queri[mus], dominus tamen aderit; sed tam vicina flamma non amburi non possumus. Rogo et oro Christum dominum, ut vobis utrinque det semper cogitare de omni vobis dicto et scripto rationem esse reddendam et non posse non crimini deputa[ri] oblesae maiestatis suae, dum alteri de alterorum animo tam libere - dico moderate - iudicatis. Te per Christum obsecro, boni consulas, quod te moneo. Amo et suspicio dona dei in te; ideo non possum nec debeo ea dilectionis offic[ia] praetermittere erga te, quae exhiberi velim ver[e] te mihi. Vale in Christo domino. Argent[orati], 9. septembris. Salvere opt[imos], doctissimos et religiosissimos viros d. Bibliandrum, Pellicanum, Otthonem et alios, quibus mea salutatio ingrata non est. M. Bucerus tuus.
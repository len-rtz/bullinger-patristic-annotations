S. Quę scripsisti ex aliis atque aliis, mirum est, quam mihi fuerint grata, tametsi quędam sunt, quibus non prorsus adsentio, quale est de citatis colloquutoribus ad concilium. Nam neque huius est citare neque illorum obtemperare. Quamvis interim non nesciam Tridentinis esse potestatem vel in deum. De Lutheri obitu ęque dubium est, quod is a papistis longe ante et praecognitus et pronunciatus fuisset, etiamsi interim non contendam, homo est et quidem senex. Quę significata sunt de cęsaris furore, ut non sunt nova, nisi quę speciatim indicasti, ita horrui, quod mala mens tanti fastigii non mutatur, etiam postquam manus domini toties virum tetigit. Non minus Pharaone videtur induratus; quod tamen vel ideo non mirandum, quod conflictatur iugiter cum ingeniis longe pestilentissimis. Venit nuperrime quidam ex Germania Inferiore; quem cum rogarem, num cęsar haberet milites secum, respondit: „Neminem nisi pfaffos et monachos.“ Miror autem, qui fiat, ut, postquam malum eius propositum sciatur, quare neque principes neque civitates pręvenire tentent, cum res sit in manu ipsorum, imo ipse imperator. Equidem habeo domesticum, esto, qui mihi minatur; qui fieret, ut minę eius, modo vellem, non venirent in caput eius? Si mihi cum Suevis seu Inferioris Germanię doctis et prudentibus viris esset aliquid consuetudinis, tentarem, quę viderentur in rem fore reipublicę christianę; quid tibi sit, meo iudicio, faciendum, qui habes Svevos in potestate veluti, divinato. Quid ex tuis egerim, breviter dicam: Cesaris consilia mihi videntur non dissimulanda. Ostendi ergo, quę indicasti, domino Bernhardo Meyero et authoris et scriptoris nomine suppresso et rogavi, eis utatur ad commodum reipublicae Christianę. Ille, sic promittens se facturum, digressus est. Arbitror me egisse neque contra te neque contra d. Vadianum. Indicassem authorem, nisi tu prohibuisses et nisi fuissem veritus, ne cogitasset ille, quid vel Tigurini vel consul ista non potius ad nos? De Cameracensi conventu idem Bernhardus dixit, sed nihil ad rem. Puto nondum digressos. Ab Hemmanno Offenburgensi dictum ad me intellexisse se Gallum exercitus duos iampridem paratos dimisisse, alterum contra Anglum, alterum trans Alpes in Pedemontem. Adseruit idem tribunus novus, at mihi non fit verisimile. Dominus de Rischach decumbit letaliter; nihil igitur ex eo cognoscere potui. Dux Saxo et Franciscus Lynenburgensis venerunt pridie kalendas februarii Augustam urbis visendę gratia. Mirum, si nihil aliud fuit illis negocii. Miramur nos hic de dęmonio Rotwilensi, item de nube caliginosa ignem tandem expuente supra Cellam Laci Inferioris. Si quid habes certi, significato. Vale cum tuis in domino. Basileę, 14. martii anno 1546. Tuus Os. Myco. D. Heinricho Bullingero, Tigurinorum episcopo doctissimo vigilantissimoque, domino in Christo venerando suo.
S. Literas tuas, amantissime vir, una cum obsignato fasciculo accepi et ingentes ago gratias tuae Humanitati ob illam tuam eximiam benevolentiam, qua me prosequeris. Literas legi confestim et gaudeo, illo tandem rem omnem inclinare, ut inlaesa pietate redire in gratiam mutuam Pagi possunt; postulat hoc et illachrymans etiam petit et orat avita illa nostra et multo sanguine parta LIBERTAS, praeterea et coniugum et liberorum pudicitia. Dominus aperiat Immontanorum oculos, ut nosse tandem et recte expendere maiorum suorum studia possint! Acta ipsa, quamprimum potero, summa fide remittam, legam autem diligenter, ut inde et senatui nostro ore nec citato authore generatim omnia queam recensere. Id vero non fiet sine interventu iuramenti; solent enim consules nostri, quoties res silentii fide dignae in senatu referuntur, de praestitio iuramento admonere omnes et serio interdicere, ne quid quis eius rei, quae summa fide undecunque concreditur, extra curiam ullo verbo meminerit. Interim Gastii literas his inclusas remitto. Quid multa? Ambiunt Hispani non monarchiam modo orbis christiani, sed etiam totius GermaniÄ™, hoc est Germanorum omnium, miseram servitutem. Tribuni Constantienses iam nunc experiuntur, quantum prosit bonis vel tantilla spe rerum meliorum in Caesaris sinum profugere. Vale. Sangalli obiter, ut licebat per negocia, IIII. die Februarii anno MDXLVIII. Ioachimus Vadianus. Commendabis me amplissimis viris dominis consulibus et salutabis meo nomine collegas. Mirum, quo Musculi nostri reciderint res; adeo plane de illo in tuis mutus es. Piaculares estis, si vestra opera vir tam humanus, doctus et pius non habet longe optime; sed ipso tuo silentio persuadeor, ut non ambigam bene illum habere. Vale iterum. Literas ad Laetum diligenter curabo. Doctissimo et integerrimo viro D. Henrycho Bullingero, amplissimae urbis Tigurinae episcopo, domino meo semper colendo.
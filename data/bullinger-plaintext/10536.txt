Gnad, frid und barmhertzigheyt vonn gott durch Jesum Christum, unsern herren. Fürgeliepter bruͦder imm herrenn, mitt h[erren] Conradten handel hab ich allen minen müglichen flyß angewendt. Was imm aber verlangt und wie es ergangen, kan üch Thomas Buͦcher,, der fromm, trüw, redlich man wol anzöygen. Nach dem nüwen jar wöllend wir unß beradtschlagen, ob wir untz an synodum wartind, oder belder darzuͦ thuͤgind, daß unß die kundtschafft nitt ze schwerr werde, sunder daß unsere kundtschafft allso wol allß der widerparth gehört, und wir allwäg selbs verhört, beschickt und bevragt werdint. Nüwer meren ist nützid vorhanden, onet daß ich hüt vor minen herren urloub dem von Pflifficon erworben hab. Der ist beruͤfft inn Wirtemberg mitt sampt andern ettlichen armen bruͦdernn uß Soloturner piet vertriben. Das ich üch inn gheim befolhen ze erkundigen, acht ich wol, es sye mir ein gschwatz fürgetragen, daruff nitt vil ze setzen sye. Sind allweg redlich, einfällt wie die tuben und fürsichtig wie die schlangen. Tempora mala sunt. Gruͤtze mir alle geliepte bruͤder. Bos lassus fortius figit pedem. Tuus H. Bullingerus. An Johansen Stumpfen, praedicanten ze Buͦbickon, sinem fürgeliepten bruͦder.
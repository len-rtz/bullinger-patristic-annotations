Bruͦderliche truw und alles guͦtz bevor, lieber b[ruͦder], M. Erasmus. Wüssend unser aller gesunthait, gott hab lob. Semlichs von uich allen uns zuͦ hörenn, besunder jetzzuͦmal von der schwöster, were uns sunders grosse fröd etc. Demnach, lieber bruͦder, uff hüt sampstag nach mittag umm die 3 kumpt mir diser brieff (so ich uich hiemit schick) von minen heren und obern von Zürich. Bringt mir Crista Wangner und sagt, der Hans Asper habe im den geben zuͦ Zürich, er sölle in mir geben etc. Befrömbt mich semlich schriben grässlich und kan nit erdencken, was ich doch vor minen heren so ilenz ze schaffen hab. Mag nit wüssen, obs ain arge oder guͦtte mainung hat, jetz in der grossen unruͦw; dan es uff mitwuch in allem herpst by uns würt sin, und hab niemans, der mir min ding versech, dan es genaw zu wil gon. Und hab ich eben vil dem gemainen man usshy gebaitet, und well gott, daß ich ettwas schaff, so ich selbs dahaim bin; wil verschwigen, so ich nit dahaim wer. Wie es dan wetty gon, mag jettlicher gedencken. Dan vast wenig win würt. Zudem so kan und waiß ich kain ross anzekumen; ursach jederman ist in aller unruͦw im herpst und im seget und ist, grössere unruͦw nit durchs ganz jar dan jetz mit den rossen. So kan ich zuͦ fuͦss nit gon, uͦrsach min schenckel und knüw, wie ier wol wüssend. Und were min mainung (uff üwer verbesserung) ier hettid still der sach nachgefragt, ettwa by aim vertruwten ratsfründ, ob ier uͦrsach mines beschribens und erforderens möchtid erfaren, was mainung und gestalt semlich beschriben beschehe etc., wie ier dan baß kündend weder, ich uich schriben könd. Darnach ier dan erfürid, guͦz oder böß, darnach tätid ier witter. Dan mir semlich beschriben schwär und zum tail groß ist, und kan nit ersinnen noch erdencken, was sy doch mög bedütten. Dan ich nützid waiß vor minen heren ze schaffid z hend, das semlich schriben und erforderen erhösche. Darumb, lieber bruͦder, thuͦnd das best und kerend fliss an. Und dunckte mich, ob ier uich schon gegen aim vertruwten oder zwayen liessid mercken, oder gegen dem burgermaister selbs (so iers ratten wettid), mine heren und obern hettid mich beschriben, uff nächst mitwuch vor inen ze erschinen. Nun were mir semlichs schwär, uͦrsach der unruͦw oben erzelt, und hette uich uff semlichs geschriben, im besten die sachen ze erfaren, ob der tag nit uffgeschoben möchte werden ain tag 8 oder 12, und der herpst verruschete, were mir sunderlich ain grosser dienst. Wo es aber je nit anderst künd und möchte sin, so künd ich erkennen und ermessen, daß ich minen heren und obern gehorsam sölle sin, und billich, und söll und müsse erschinen. Es kumme mir dan als übel als es wölle, so müß und söl ich gehorsam sin etc. Semliche mainung verstond ier oder Maister Hainrich vast wol, mir darin das best ratten und helffen und sorgen, so ich doch jetzzuͦmal hinin söll oder müß, daß ich kain ross künd oder mög ankumen etc. Begär uff das üwer rat und verschriben antwurt by zöger, sampt der messif. Und wie ich üwer hilff und rat begär, also, so ier nit anhaimsch werid, begär ich glicher gestalt uff das allerhöchst von Maister Hainrich Bullinger. Hiemit sind gott alle befolhen. Datum in il, uff 13. tag septembrii 34. Felix Schmid. Dem würdigen und gelerten hern Maister Erasmo Schmid, chorhern zuͦ Zürich, minem lieben bruͦder, und in sinem abwesen dem wolgelerten hern Maister Hainrichen Bullingern, predicanten zum münster zuͦ Zürich, minem günstigen heren.
Gratiam et pacem a domino, dilecte in domino frater. Venit ad me presentium lator, natione Gallus, oriundus ab regia urbe Orlientz Gallie, ubi per biennium Christum praedicando tandem ab urbe post carceres dei munere relegatus est, ut testantur litere Nurbergensium fratrum. Scripsit quoque de ea re ad me Musculus Augustanus et Frechtus, Ulmensis ecclesiae minister. Hunc ergo ut exulem et peregrinantem propter Christum in domino suscipe et, ut in Bernatium ditione provideri possit, pro tua pietate iuva, charissime Bullingere, ne post diuturnos carceres tantopere peregrinari cogatur. Ceterum de rebus meis omnia salva scias. Uxor et liberi valent omnes exempto filio maiore natu Gervasio, qui, dum hec scribo, valde egrotat, sic tamen, ut illum auxiliante deo per manum medici convaliturum sperem. De bello contra Turcas nichil habeo, quod scribam. Noster exercitus mirum in modum iacet, silet ac torpet, neque id mirum est; durum est enim, inmo[!] inpossibile, iram dei in nos multis modis commeritam nostris conatibus avertere, antequam de peccatis nostris penituerimus, quibus dei in nos furorem concitavimus. Ego vereor nos plane nichil effecturos. Gallus vero pseudochristianus interea totam fere Litzelburgicam Inferioris Germanie ditionem bello et igne occupavit et devastavit. Quid futurum sit Germanie nostrę, dominus novit. Helvetii vestri apud omnes pios et bonos viros pessime audiunt ut hii, qui tantis turbis bellorum non postremum fomentum prestant. De Tigurinis et Bernatibus simul et Basiliensibus forte non licet tam dira ominari. Ceterum princeps Cattorum una cum electore Saxonie et duce Lunenburgensi spatio decem dierum ducem Heinricum Brunzwicensem foeliciter expugnavit. Arcium urbiumque numerum habes hic in ordine descriptum. Adhuc collecto milite expectat a papistis pacem nostris perpetuam; ab imperatore Karolo et Ferdinando inpetravit, a reliquis nondum. An dimissurus sit militem nacta pace iam ab imperatore et Ferdinando, nescitur; lubricum est illis fidere, apud quos dolo plena sunt omnia. Comitia protestantium iam Ulme celebrantur; quid actum sit, nondum scio. In summa: Es ist kein stand im reych mitt dem anderen ains; die fursten, prelaten, der adel und die stett ist keyner dem anderen truw. Der kunig hatt von stetten ein andere steuer begert; die ist imme aber aynhaylig von allen stetten abgeschlagen, außgenomen die von Überlingen. Es dut im reych yederman, was er wyll, omnia vi gerentur preter phas et aequum. Urbes inperiales sua sessione in comitiis inperialibus privatę sunt opera et iniqua principum industria. Mercatorum inpostura fere regem et Germanie proceres omnes deglutivit; ad triarios relegata sunt omnia. Oremus dominum sedulo, ut tantis calamitatibus aut statim finis inponatur aut omnia in domini gloriam cedant. De domino Leone Iude, vetere amico et fratre, nichildum audio; cuius felicitatem corporis et anime avidissime audire cupio. Saluta illum nomine meo et omnem foelicitatem illi nomine meo inprecare, simul et toti familie. Funckius consul iubet te plurimum per me salutari. Vale, optime frater, una cum costa tua fidelissima et liberis. Date Meminge, 8. septembris 1542. Gervasius tuus. Ornatissimo viro domino Hainricho Bullingero, Tigurinę ecclesie antistiti fidelissimo, fratri in Christo plurimum observando.
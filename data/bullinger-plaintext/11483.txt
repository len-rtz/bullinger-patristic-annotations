Ex literis tuis, Bullingere pater, quas tu ad Rodolphum nostrum dedisti, intellexi te mihi cum propter meam istam profectionem tum propter gradum seu, ut vocant, magisterii rationem succensere, id quod mihi non mediocrem attulit molestiam; neque enim mihi lene debet videri, si te, ad quem semper ceu sacram anchoram confugio, habeam iratum, qui uno te authore omnes fortunae meae fundatas presertim atque optime constitutas opes possideam. Proinde cum nequeam animo meo aliquam saltem tranquillitatem parere, antequam me tecum in gratiam rediisse cognoverim, te, ut mihi ignoscas, iterum atque iterum oro; nam quod proximis literis ad matrem datis pecuniam iterum postularim, id graduum ratione (sic enim isti eas dignitates vocant) adductus feci, quod alioquin omisissem, neque enim opus erat propter huiusce loci commoditatem. Sumus enim in ea nunc civitate, ut studiis nostris optime consultum videamus et multo minoris vivere possimus, quam vel etiam Tiguri. Ego dabo operam, ut bonorum virorum de me expectationi pro virili mea satisfaciam, si modo quę superest; nam literis Ammiani ita sum afflictus, ut nihil mihi pristinae existimationis reliquum putem, quam quod clementia retineatur vestra. Sed quia tibi plura scio negotia, quam ut hisce meis nugis vacare possis, finem iam scribendi faciam teque orabo, ut, quem olim pluribus adiuvisti beneficiis, eum nunc pristinae existimationi restituas. Quod ut velis, te vehementer etiam atque etiam oro. Vale et me, quod soles, amare perge. Dominus velit hunc annum tibi tuisque felicem et faustum, pręcor. Marpurgi, 21. decembris anno 1540. Christi. Tuus Iohannes Wolphius. Clarissimo viro d. Heinricho Bullingero, Tigurinorum episcopo vigilantissimo, patri suo reverendo.
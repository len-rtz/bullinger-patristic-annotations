Gottes gnad erhalte unns. Amen. Gelieptter herr unnd bruͦder, zürnend nitt, das ich üch oft bemuͤg in minen anfechtungen; dann ich nitt waiß, an welches ortt oder wo us; dann ich bin muͤd, ja alsso zuͦ sitzen mitt fil nachtal min und miner kinden. Wann ich min datum gsetzt zuͦ bliben, wär ich so fil gott welt mitt im zuͦfriden etc. Ich suͦch by üch hilff und ratt; dann ir sechend die langmuͤtigkait gottes. Mins bedunckens guͦtt sin, das zitt also mitt onnützem, och mer schädlichem muͤssiggang fürter nitt zuͦ bruchen. Min herr, nächstmals hab ich üch geschriben und petten, ob ir ichtzitt erfarnn by mim hern Rösten oder sunst. Pitt uch nochmals um gottes willen, so fil üch bedunckt erfarnn, mir raten und by zöger zuͦ trost zuͦ schriben. Dann ich bin fast unruͦwig in mir selb. Mögen ir, so sind vatter minen kinden. Lond mich nitt engélten mines pettlens. Ittem Conratt Zwick von Costentz ist die tagen alhie gsin, ain knecht mitt im ghept, der ist us dem stall gangen, in verlornn. Also ist er hinus in dess aptz gricht gangen, sim selb 2 stich geben und noch ain in halss. Sorgen, er sterb. Er ist durch ain münch, als ich hör, tröst oder versechen worden. Gott behuͤtte unns. Ittem Conratt Zwick sagt mir, der tag zuͦ Tonnenwerd syg zergangen. Alda von ettlichen ain punt gmacht widerpart; doch, als er sagt, uns on nachtail, dann Nürmberg die statt, syg och drin und hertzog Jörg. Hie redtt man mengerlay von Bernern, was ir uch versechend. Pittend gott für mich; das beger ich ernstlich. Und gruͤtzend mir frowen üwery und muͦter Was ir mir schriben wend, das gend Hanssen Müllern. Der wirtz dem botten gen. Actum S. G[allen], yl, sontag nach Gregory anno 35. jar. U[wer] williger H. Vogler zuͦ S. Gallenn. An min geliepten hernn und fründt, M. Hainrichen Bulligem, prediger.
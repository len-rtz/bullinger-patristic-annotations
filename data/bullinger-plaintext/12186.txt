S. in domino. Quod me tam christiane meis in tentationibus consolatus es, quod aedes tuas ac omnia, quę possides, offers, ago tibi gratias immensas. Neque credas, quantam alacritatem literę tuę mihi dederunt et adhuc dant, quoties lego. Si quidam possent, ac id libenter facerent, me omnino perderent. Congerunt minutissima quęque in mei odium, sed adhuc rupes immota sto. Fratres, quid in mea causa agunt, ipsi norunt. Verum brevi habebis vivam epistolam imposita catastrophe. Mitto tibi spurcissimum libellum Cacosiandri contra Zvinglianos scriptum. Tu perpende, qua ignominia nostras ecclesias insomnis homo adficiat, quantis mendatiis commaculet. Annon tandem bestia illa digna, ut coloribus variis depingatur? Theodorus noster parum ac leviter eum attingit in suo libello; utinam apertius, ut sciret et nostris calamum esse! Quis autem Latinitati donaturus sit libellos Oecolampadii, novi neminem nisi Gvaltherum vestrum, cui non difficilis labor sacramentaria scripta vertere, quum Zvinglii felicissime reddiderit et tropos loquendi adhuc in promptu habeat. Buceri scholia aut consilium nullum volumus. Ordinem illi nuntiabo, aut tu ordina libros; sine tuo enim consilio nihil agemus. Oporinus noster excudere vult, sed nescio quo anno; ingentia erunt volumina, ac requirunt magnas expensas. Utinam essent excusa! Lutheri opera iam etiam evulgabuntur. D. Gilbertus mihi scripsit se vehementer cupere scire, num illius munusculum tibi gratum fuerit et an hilari fronte acceperis. Frater illius apud nos hęrebit ad dies aliquot. Si aliquid scribere illi constituisses, poteris per illum bonum virum, qui has perfert quique me rogavit, ut illi testimonium dem, quod puerum illius, qui adhuc in vivis est, baptizarim. Quidam enim retinent apud se pecunias nescio quas neque dare volunt, nisi certi sunt illius puerum adhuc vivere. Puero nomen est Heinricho; pater illius balneator. Vale. Germanice scribam in alteram paginam, ut pręlegas aliis, qui illi incommodare conantur. Basileę, 18. aprilis 1545. D. Theodorum et Pellicanum cum Rhodolpho nomine meo salutabis, ac precor, ut pro me oretis dominum, quo possim ex iis malis emergere. Tuus Gastius ex animo. Choclęi scriptum, imo epilogum contra Antibolen, fortassis habes. Alias misissem, quo in tempore solummodo illi per epistolam publicam responderes. Nam bestia cum omnibus doctis, qui nostro tempore vivunt, audet certare. Vale iterum atque iterum. Ich, Joannes Gastius, helffer zuͦ S. Martin zuͦ Basel, bekenn mit diser myner handtgeschrifft uß ansuͦchung meyster Jacobs Schmid, bader uff der Kuttelbrucken, burger zuͦ Basel, zeiger dises brieffs, das dem genanten meyster uff fritag vor Letare ist ein kindt worden. Heist mit namen Heinrich, das ich getuͦfft habe, und ist noch uff hütt datum gsundt und frisch. Geben uff den 18. tag aprilis 1545. Diss hab ich wellen anzeigen uß anruͤffung meyster Jacob. Diß alles ist ouch geschriben imm touffbuechlin. Basileę.
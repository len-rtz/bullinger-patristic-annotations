Ioannes Blasius d. H. Bullingero suo salutem. Wir al, Traversius, consul Heymius, Comander und ander liebhaber götlicher warheit danckendt üch, hertzgeliepter bruͦder, üwers trüwen und flißigen zuschribens zum höchsten und schickent üch hiemit wider die keiserliche proposicion. Unser knecht mitsampt der eidgnosen sind wider us Italia komen. Zeigendt an, es sye ein anstandt gmachet. Und ist aber in disem marckt gredt, er sy wider prochen, etc. Sunst für das an unseren herrn die 3 Ort Uri, Schwitz und Underwalden jetz geschriben, hand wir hie nüt anders, dan das vil trüwungen an allen orten harkomendt, welchen inhalt ich üch ouch zugeschriben het (vermeindt, ir hettens vor uns ouch üwern herrn zugeschriben, etc.). Wyter als von wegen mins sons Pauli, den meister Otho W[erdmüller] jetz anderhalb jar durch üwern fürpit erlich und wol erhalten (und pin desses mit im wol zufriden, hab in ouch nach mim verheisen derglichn redtlich zufriden gstelt), jetzmal aber hat er mich erpetten, das ich in uff disen wyter etwan py eim andren burger erhalten wil, us keir andren ursach, dan das im in der kamrn zu studiern skalt und in der stuben von wegen der meisterlosn kind szeng wil sin. Und hab hieruff unsern Göthardt gepetten, welchs er mir, so fer es siner frwen nit widrig, verhaisen, und ist min pit, ir wellendt ouch spest darzu reden, etc. Und schickt min husfrwen der üweren und iern kinden 2 quartonen regelbiern mit ernstlichem pit, wellens also in guetem von unß annemen. Unser burgermeßter Heim ladt üch und üwern burgermeister Hab trüilich mit sömlichem beger gruͤesen, das ir uns in disen treffenlichen löuffen, was uns von nöten ist zuͦ wissen, mittheylen wellendt, etc. Zu Cur, am 21. tag novembris anno 1547. Idem, tuus ex intimis. Clarissimo viro d. H. Bullingero, Tigurinę ecclesię pastori vigilantissimo, fratri ac d. suo inprimis colendissimo.
S. Inclusas illas, ad Oporinum ferantur, oro, curare certo nuntio Basileam velis. Invitus te id genus curis gravo; verum cum non sint ad manum tabelliones, quibus concredam, et sane ipsas intercidere nollem, operae pretium esse duxi, fatigare te potius vel occupatissimum, quam ulli fide incerta committere. Allatus vero mihi est ex Italia per Huldrichum Slaperitium, mercatorem nostratem, Theodoretus, Cyri episcopus, qui De providentia libros a(li)quot (recenter excusos Romae) scripsit, quem tibi dono dare libuit, nimirum theologum theologo et sapienti sapientem. Fertur, Romae iam nunc Eustathium totum in Homerum excudi et Euripidis nondum editam usque fabulam aliosque nobiles auctores, quos Vaticana bibliotheca quibusdam nuper omnia diligentius perquirentibus exhibuit. Sed et Latine aiunt quosdam auctores satis pretiosos excudi, ut mirari equidem ceperim, quonam propitio Deo istaec morum et doctrinarum sentina bonarum literarum decori consulere in rerum cardine tam turbulento occeperit. Sed habent ubique suos fautores Musae, et in illa principi quondam literarum urbe forte non mirandum, si sint, qui bonas ad artes respiciant et avitae humanitati cupiant esse consultum. - Der bapst laßt sich widerumb uff syn concilium hin und ist strenger doran, dan vor ie, wil es aber uff synem mist halten und darinn herr und meister syn; gath mit wilden schwencken umb. Das wirt die zyt zuͦ erkennen geben. Von Franckfurt habend wir noch nüntz, und will die sag syn, sy werdind noch inn kurzem nitt von einandern kommen. Gott wolle, das man guͦz finde! - Abbates 12 legit Kesslerus, et ad Kalendas proximas Decembres istuc mittentur una cum meis meum in scribendo consilium explicantibus, quas et tu et Stumphius noster legant. Reclusisse mihi visus sum res nostrates ab annis nongentis, et ita quidem reclusisse, ut nihil ambigam, non exstare apud ullos, ne monachos quidem ipsos, partem potiorem rerum actarum gestarumve, quam illis passim inserui, nec est ab ullo in literas vel Latinas vel vernaculas relata sex postremorum abbatum historia, cognitu imprimis digna. Vale. S. Galli, III. Kalendas Ianuarias 1545. Vadianus tuus. Pientissimo iuxta et doctissimo viro domino Heinricho Bullingero, clarissimae urbis Tigurinae episcopo, domino suo colendissimo.
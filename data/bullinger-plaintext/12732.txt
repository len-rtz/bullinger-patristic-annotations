S. Scripseram nuper ad te integris tribus foliis copiosissime de rebus variis et maxime necessariis, praecipue de quodam negotio, quod nobis fuit cum  quodam plusquam Lutherano, adhaec quaedam de Svitzero rebusque aliis quum novis tum veteribus. Quas ego dum Voglero nostro tradidi, ut per domini sui Saileri famulum ad S. Gallum mitteret, qui eo die discessurus erat, ille pro consueta sua incuria eas amisit, antequam nuncio traderet. Qua re me supra modum commovit. Vereor enim, ne ipsas forte habeant aut invenerint, qui nobis alias non sunt benevoli. Diligentius enim in iis multa descripsi quam in ullis antehac unquam, nec spes est eas inveniendas iterum. Nunc ergo, quae illic copiose, nunc constringam in pauca. Die solis, 14. novembris, stetit quidam in foro (m. Georgius Caesar, vir iuvenis et in literis aliquantum versatus - prout magistris illis Wittenbergensibus commune est -, qui hactenus prope Neoburgum in pago parochum egit et nunc in his turbis exul ad nos cum 4 aliis comministris perfugit) cum suis sociis. Tum venit Leonhardus Rivulus, nostrae ecclesiae minister quoque, quem ille Caesar, quo abeat, interrogans, „Ad duos dominos“ inquit „Tigurinos“ (nam prope ipsorum factum est contubernium), „cum illis, si velint, accessurus concionem.“ - Tum ille: „Botz seicken! Kan man den kein prediger mee imm Schwabenland finden, das man nun muͦß die zwinglische schwermer uß Schweitz bschicken?“ - Ad quae ille: „Oh, tamen Helvetia est terra Canaan!“ - Tum is: „Terra Belial est, quae non nisi damnata producit Zvinglianorum semina. Ostende mihi“ ait „unum, qui sane doceat de sacramento altaris!“ - Ad quae Leonhardus: „Hallerus tibi ostendo.“ Ipse rursum: „Scimus, qualis ille sit schwermerus, qui vix integrum iam hic egit annum et 4 alios peperit iam! Quid porro futurum cum hac ecclesia?“ - Ille etiam, quid de Zvinglio sentiret, interrogavit. - Qui damnatum eum esse, katharma καὶ περίψημα, exclamavit cum omnibus ei adhaerentibus. Caeteraque his similia multa blasphema evomuit. Leonhardus nobis rem aperit; nos Laeto, Cellario et Musculo. Solum eum accedimus dicentes eum haec dixisse, sed contra charitatem, contra conditionem suam, contra totam ecclesiam Augustanam, cuius nos simus membra, egisse, quod dicat neminem ex nobis sane docere. Nos eum promovisse ut exulem, ut aleretur a nostra ecclesia; has eum indignas nobis referre gratias! Sperabamus ita eum deprecaturum; sed nihil minus, imo longe turpius, quam prius a Leon-hardo acceperamus, nobis in faciem locutus est! Hanc ergo obstinatam eius videntes malitiam, assumentes nobiscum Musculum prudenter (ne negotium videretur privatum, sed publicum ecclesiae), consuli rem aperuimus. Is valde indignatus caeteris consulibus rem indicavit, iussique sunt (ut Musculus hodie mihi dixit) urbe secedere. Quod negotium fecit nobis aditum ad maiorem libertatem, ne scilicet amplius liberum sit his nebulonibus ita publice nobis maledicere. Haec prius aliis pluribusque scripseram verbis. Svitzeri immodestiam et imprudentiam reprimere non valeo. Dicebat enim in Musculi (qui vir optimus est et facilis, si arte tractetur) praesentia: „O! Hett ich inn vor dem thor ghept, ich welt imm ein dolchen in lyb gstossen han!“ Quam eius vocem Musculus sicut Christus discipulorum temerariam vindictae cupiditatem elusit dicens: „Nescitis, cuius spiritus filii sitis,“ addens et hunc colophonem: „Hoc nimis esset Helveticum“, etc. Adhaec statim sequente die pro publica concione omnia exscreavit inepte et praeter rationem causae et temporis, multa disserens de ementita Christi in cena praesentia, ubi licet vere dixerit, imprudenter tamen et sine fructu maxime hoc negotio iam praesente. Displicuit etiam Laurentio valde hoc, qui ut illo doctior, ita modestior. Magnum profecto, Bullingere, per hunc hominem mihi imposuistis onus. Aut enim, dum ipsius importunitatem defendere et extenuare pro honestate volo, importunitatis vitium incurram, aut, dum ipsum suo capiti relinquere volo, communem causam (quod absit longissime) ipsi deseruisse videbor. Scio, quae contra me verba Tiguri et in itinere dixerit, quae ego sicuti et ipsum non magni facio. Et scio satius esse tales homines tacendo lenire quam contendendo exacerbare. Faciam ego  meum officium diligenter; et domini negotium, cui consecratus sum, unice spectabo et quaeram omnium etiam mearum rerum dispendio. Nec est, ut cui timidus aut pusillanimis videar (aeque impatiens sum huius pludermenti atque alii), sed ego specto, qua ratione vulnus antiquum sanari, non quomodo refricando renovari queat. Didici profecto hoc tempore, quo servivi Augustanae ecclesiae, quid sit hoc: „Estote simplices ut columbae et prudentes sicut serpentes“; video quam circumspecte agendum cum hoc populo astutissimo, contentionum partiumque studiosissimo. Atqui quantum hoc uno anno effecerim, vel una ipsorum testabitur vocatio. Nisi enim mea fuissent moti modestia, utique plures ex Tiguro non vocassent. Studeo ergo, ut veritatem omnibus faciam notam nomenque Tigurinum cunctis plausibile. Quod certe hactenus factum, non ideo dico, ut mihi hinc quid tribuere videar velle, sed ut tester, quam sollicitus sim, ne, quod a me multa gravitate et modestia ędificatum est, per illius levitatem et immodestiam destruatur. Caeterum haec ad te solum scribo. Nolo, ut nunc quid vel ipsi scribas de hac re vel dominis indices, nisi amplius monuero. De Voglero scribet tibi quaedam d. Laetus, charissimus meus. Conquestus est ille mihi, das er, so nieman umb dwäg, sich selb inn die cantzly innbschließe. Was er thuͤ, wüß er nitt. Er bsorg aber, er moͤcht imm über heimlikeiten kon, das großen schaden darus moͤcht volgen. Si ad dimidium annum habere cogor, erit mihi molestissimum, quamvis patri libenter inservirem etiam in maioribus. Ita enim exhaustus sum, ut ne guttam quidem vini habeam in aedibus. Sumptus facio maximos Helvetiis omnibus ad me tanquam ad asylum confluentibus. Pro Zollero 14 exposui florenos. Heini Herman mutuo dedi fl. Renensem, quem nondum reddidit. Pro Michaele Hedingero et alio quodam vas sive fideiussor factus sum pro 11 fl. Libenter omnibus bonis servirem, quoad meae ferrent facultates. Huserus Ulmae dimissus huc venit. Iam 14 dies mecum fuit. Reverti Tigurum, quicquid suaderem, noluit. Volui ei a dominis impetrare viaticum, sed vult expectare finem belli! Ascriptus est cuidam duci; wartet uff dmusterung. Ego nihil quicquam pro illo egi. Nolui enim, cum sit astrictus et obligatus dominis Tigurinis. Sed cum ille meis parere nollet consiliis, cogere non potui! Dominus Romanus etiam cum sua ad me divertit familia. Hodie hospitium ei datum in collegio Martini, in quod cras migrabit. Non admodum placet dominis nostris, quod reliqui duo uxores Tiguri reliquerint, cum in hoc dimissi sint, ut cum suis redeant. Sed quoniam ita illis videtur, so laßt mans gschehen. Secunda ad Timotheum absoluta statui evangelium Ioannis explicare petentibus id et rogantibus a me et dominis et amicis plurimis. Proinde rogo, ut, si quid habes amplius quam commentaria tua (quae habeo), mihi communices. In libro Iudicum exponendo, tam accomodo huic saeculo, quoniam tuis pennis volo, magnam mihi conciliavi gratiam. Cellarius est valetudinarius, Bernhardinus subtimidus. Contuli his diebus multa cum doctissimo viro Stanggaro, Italo, qui Viennę Christum professus in Austria fugere coactus est - cuius nescio an nomen aut personam etiam noveris. Est profecto in linguis exercitatissimus nostrarumque partium studiosissimus et liberrimus defensor. Venio nunc ad novitates, quarum quasdam nuper quoque scripseram. Nescio autem, in cuius pervenerint manus vitio Vogleri. Parum vel nihil interim actum, nisi quod iam rarum amplius non est scharmütz und profanntnemmen. Hoc certum, quod caesareani lue et peste valde absumantur. Diffugiunt multi, et magnam his diebus acceperunt cladem. Expectatur singulis horis conflictus acerrimus, sine quo finiri posse hoc negotium non credo. Dominus servet nos causamque suam defendat, quia videmus nullam in principibus esse salutem! Quae de duce Mauritio feruntur, nimium vera sunt! Sed quod quidam in bonam partem interpretantur, ego capere non possum! Proinde ad d. Laetum te relego. Romanum sua apud me commendavit modestia, sed tanto magis mihi erit commendatus, quantum intelligo eum etiam tibi esse commendatum. Vale. Salvere cupio dominos fratres et patres d. Pellicanum, d. Theodorum, Gvaltherum meum, Buchterum et alios simulque uxorem et liberos tuos dulcissimos. Salutabis etiam socerum meum meo uxorisque meae nomine. Augustae Vindelicorum, 20. novembris anno 1546. Tuus ex animo Ioan. Hallerus. Praestantissimo viro d. Heinrycho Bullingero, fidelissimo ecclesiae apud Tigurum doctori, domino patrique suo venerando. Zürich, m. Heinrych Bullinger.
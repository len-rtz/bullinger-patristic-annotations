Gnad und frid von got, unserem himelschen vater, sy mit uns allen. Lieber Meister Heirich, alsdan der stand und bredikatur zuͦ Ruty noch nut versehen und vilicht unser heren leider jetzmal nut uberg vil semlicher mennern habind, als ich bericht wird - der barmhertzig got well uns fur und fur fursehung tuͦn, damit wir an sinem wort und andren notwendigen dingen nut mangelhaft werdind -, nun, lieber Meister Heirich, so ist ein guͦt, from man, ein porner amtman mit namen Heirich Türst oder Heirich Michel, ein kaplan etwen zuͦ Wetziken gewesen, hat vil kleiner kinden, hat disen winter schuͦl gehalten und all suntag das götlich wort verkunt zu Ötwil. Hab ich fur mich selbs etwen sins wandels und lebens nachfrag gehebt und warlich nutz erfaren dan ally fromkeit. Diewil er den sofil kleiner kinden und tartzu grossy armuͦt hat, wer min flissig pit, ob er uch jenen gschikt, och tugenlich möchty tuncken, ir wetind im ein got wort verlihen, damit er siny kleiny kind dest bas ertzuhen möchty. Mit früntlicher pit, ir wellind min ungschikt schriben mir nut verargen und im besten verstan, als es och warlich beschicht. Hiemit bewar uch unser himelscher vater mit zinen gnaden als sin getruwen diener. Datum mitwuchen in der karwuchen im 36. Hans Bluwler, jetz vogt zu Grüningen, uwer williger diener zuͦ allen ziten. Dem wolglerten Meister Heirich Bullinger, bredikant Zurich zum grossen Münster, mim lieben und guͤten gunner in sin hand.
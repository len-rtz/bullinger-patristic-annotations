Salus a deo per Iesum Christum, dominum nostrum. Periucundae mihi, charissime Bullingere, fuerunt literae tuae, quibus mihi Melchiorem Virbium commendas, iuvenem plane talem, qualem praedicasti, adeo ut ipse suis dotibus seipsum omnibus hominibus plurimum commendet. Doleo in me non esse plura, per quae intelligere possit, quanti ego te patriamque ipsius et fidem, qua praeditus est, faciam. Ita etiam vos omnes de nobis patriaque nostra meriti estis et quotidie mereri intelligo, ut impius sim, nisi summo studio vos vestrosque omnes fuero prosecutus. Doctior tamen est Melchior, quam ut meam operam magnopere desideret. Sed si quid est, in quo eum iuvare possem, malo eum id reipsa experiri, quam id faciam studiose, quam multis verbis promittere. Mecum, sicuti postulavit, habitat, ubi animum meum, qualis erga ipsum sit, sentiet, eo certe temporis spatio, quo Parisiis fuero. Nam hac aestate patriam revisere proposui, quam sapienter aut quam felici eventu, nescio. Sunt hic amici, qui suadent, sunt istic, qui dissuadent quidam, alii maxime velint. Causas cum expendo, plures mihi et potiores esse videntur, cur hinc discedam. Sed quod proposui, dominus disponet et pro voluntate sua vel impediet vel promovebit. Magister Martinus Suitensis, olim praeceptor meus, vir bonus est et doctus et iuvandis multis multa magnaque meritus, nemini fere nisi dominis suis ob fidei causam ingratus. Decrevit et ipse abhinc annum unum in Helvetiam redire; quo minus id faciat hoc anno, pecunia ei a Gallis debita quibusdam adhuc colligenda eum impedit. Melchiorem vestrum commendatissimum habet et te quam officiosissime resalutat. Novi hic in praesentia nihil est. Rex prope Parisios iam diu haeret. Man sagt, er habe zuͦgesagt, kein durchächtung mer in sinem land des gloubens halb ze gestatten. Salutabis nostro nomine d. Conradum Pellicanum, praeceptorem meum, M. Leonem, Bibliandrum et reliquos amicos fratres. Vale in Christo. Parisiis, anno 1539, quarto idus martias. Commendo vobis et precibus vestris patriam meam et eius episcopum, si, quod bonum decet, facere pergit. Petrus Cholinus tuus. Reverendo inprimis et docto viro d. Henrico Bullingero, episcopo Tigurino, mihi imprimis colendo. Tiguri.
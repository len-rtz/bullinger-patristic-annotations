Gratia domini tecum. Postremę tuę litterę, quę scriptę fuerant 30. octobris, tandem mihi cum 6 libellis 28. decembris redditę sunt, doctissime idemque omnium fratrum charissime Bullingere. E quibus intelligo meas priores, quibus vocationem Augustanam non contemptim, ut spero, sed rationibus aequis et dignis eaque, qua potui, modestia pro mea simplicitate excusavi, tibi redditas. Oro benignum deum per Iesum Christum, ut porro illorum pio voto aliquando respondeat talem mittendo, qui aptus sit regno dei depredicando, meque etiamnum in ea sparta, quam iam octennio fere administravi, ita provehat, quo deinceps maiori fructu non ad mei, sed sui nominis gloriam plurimum momenti adferam. Amen. Libellus resurrectionis non meus, sed tuus, satis castigate et eleganter excusus piis, qui desiderio vitę aeternę tenentur, perplacet. Proinde distrahitur multorumque manibus teritur, hoc quod non sine magno fructu fieri non ambigo, maxime isto perverso et propemodum casum minitanti seculo, quo satan furit vehementius quam unquam contra fideles dei spiritu obsignatos. Quid enim magis animum abiectum turbinibusque procellosis quassatum solatur infractumque reddit quam resurrectionis indubia spes et gloria? Quo enim spiritus sanctus altius hanc piorum cordibus inseruerit, hoc et maiori olim percepturi sunt procul dubio emolumento. Ut alii inde moveantur, ignoro. Me certe quam efflictim adficit, utpote qui iam silicernius nil aliud quam eam spem mihi in sinum reponi a benigno deo per Iesum Christum in hac mea adfecta aetate indesinenter exorem. Amen, amen. Nunc ecclesię nostrae statum et quaedam alia deliniabo, ut intelligas satanę molimina. Plures siquidem patimur adversarios quam prioribus annis unquam. Anabaptistarum semen nequam in toto agro radices misit, praesertim apud Nicolaum Regium ita furtim nidificarunt, ut ea ecclesia sit pene universim labefactata, adeo ut nullis rationibus vel scripturis aut certis argumentis nec quidem vinculis et carceribus a sua hypocrisi ad synceritatem non fictę religionis persuaderi possint, etc. Ad haec vicini papistae post stragem latronis Brunsvigici plus ferociunt pietatis negotium misere calumniantes suosque in nostri odium extimulantes. Nostros, dum in proxima oppida mercatum eunt heptomadatim in nundinis, pessime et proscindunt et devovent. Horum exemplo etiam plures nostrorum persuasi, maxime ii, qui non firmi sunt, a bonis moribus deficiunt paulatim, decreta principis, in quibus adoleverunt, temnentes, atque ita induruerunt, ut vix ullis gravibus multis, vinclis et carceribus utcunque ad modestiam pertrahantur. Clamamus nos interim ad rauzim usque, at parum proficitur. Videntur mihi alere monstrum, quod utinam partum dei potentia quam primum atteratur. Ecclesia Montbelgardiana per seniorem ducem contra omnium spem pacata ad primam institutionem deinceps libere a Gallicanis ministris administrabitur. Concordię exemplar per Geroldum descriptum vobis mitto. Tossanus remissus ac ecclesię suę restitutus est auctiori etiam stipendio quam prius. Fremunt tamen et frendent adversarii, non audentes vel tantillulum quid contra mussitare, etc. Rumores varii, at quam veri, ignoro, maxime de adparatu bellico. Anglus Galliam adhuc diriter devastat, militem ubique legit, cuius opera hoc vere utatur. Amplam et munitam civitatem istis hybernis mensibus cępit; nomen mihi excidit. Tum centum equites Anglici ceciderunt Gallo quingentos, inter quos fuere nobiliores Gallici. Hęc hodie, dum literas obsignare volebam, a cancellario, etc. Latro ille Brunsvicensis efflagitat in foedus recipi Scmalkaldinum, insignis scilicet proditor, qui in Germanię maiorem perniciem suscipiendus sit, etc. Concilium Tridenti aliquamdiu intermissum a tertia dominica adventus magna rursum pompa incęptum. Illic se amplificant legati et cardines pontificii. Viderint, ne rumpantur ceu rana illa Esopica. Colloquium Reginospurgi cęptum. Illic sunt ex nostris Bucerus, Brentius, Schnepfius, Martinus Frechtus Ulmensis. Philippus Melanchthon ante paucos dies adhuc expectabatur. Ex adversariis sunt illic Iulius Pflug, item Carmelita quidam Coloniensis, suffraganeus Mogontinus, Malvianda, caesaris confessor, et Ioannes Hoffmeister, monachus ille Colmariensis altero captus oculo, vicinus noster, qui ante abitum in publica contione dixit: „Ist es muglich xsin, das die welt durch ein Augustiner munch verfurt ist worden, so ists auch muglich, das sie wider durch ein Augustiner munch, alß durch mich, bekert werde“, etc. Pręsides colloquii sunt episcopus Eistettensis et comes Fridericus a Furstenberg. Caesar in Inferiori Germania christianos misere excarnificat. In vigilia Andreę typographum quendam Antverpię decollavit nullam aliam ob caussam, quam quod biblia cum scholiis Lutheri excusit. Palatinus Rheni nuper in decembri conventum habuit omnium nobilium et satraparum vocatis et vicinioribus comitibus et principibus, inter quos et ille noster vocatus. Potissima tractatio fuit de prędicando evangelio in toto Palatinatu. Quam varia illic fuerint consilia, quam varia fuerint ingenia, facile colligitur. Verum benignus deus, qui non nostra nec merita nec iustitiam respicit, misericorditer illos respitiens eo tandem perduxit, ut concorditer persuaserint Christum recipiendum. Academiam in primis reformabit, bonos professores artium piosque theologos pręfitiens. Ad hoc operis, si Saxo permiserit, divini cęptum vocabit Phillipum Melanchthonem. Aiunt nunc quędam decreta esse publicata, quibus ceu pręludio quodam significat, quid animo parturiat. Quod si successerit, spes est non exigua Nemetes, Hagnavianos, Selestadienses, Colmarienses, Keiserspergenses ac reliqua minora oppida, quę illius satrapię parent, sequutura. Oramus proinde, ut Christi regnum amplietur. Verum haec nunc sufficiant, dum novus ille annus nova compluscula propediem, quibus pregnans est, in apricum protulerit. Tum copiosiora, etc. Bene vale cum ecclesia Christi et familia. Salutabis Gvaltherum reliquosque, etc. Richenvillę, 24. die ianuarii 1546. Tuus Erbius. Eximio viro d. Henricho Bullingero, ecclesię Tigurinę antistiti vigilantissimo, fratri in Christo observando.
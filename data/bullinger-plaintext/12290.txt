S. Scripsi ante dies quatuor ad d. Ioachimum de Schwencfeldio, ut is cupiat ac petat cum ipso et vobiscum colloqui hac videlicet spe futurum id ad concordiam sanam. Scripsi autem ideo, quod mecum ea gratia nuper egit praesens Iacobus Heldius, Schwencfeldii meo quidem videre animus et os. Petenti ergo postquam consensi, nolui efficere, ut ille quondam arguere me posset mendacii. Et eadem causa est, cur nunc idem scribam ad te. Nam alioqui res, quam ille tractat, videtur talis, ut inde sequatur neminem ab initio mundi Christum novisse usque ad C[asparem] S[chwencfeldium]; quod quam absurdum sit, non opus est verbis! Equidem sic abhorrui hactenus ab illius dogmate, ut libros eius ne adspicere quidem potuerim. Interim tamen coactus scripsi non semel contra Schwencfeldianas quasdam nobiles literas plus satis longas, quamvis non meo, sed sororum illarum nomine. Cęterum, quicquid sentiam, venit dictus Heldius et, quod facio, elicuit; ubi quidem mea quidem sententia tria illa per consultationem sunt non negligenter expendenda: Res ipsa, conditio Schwencfeldii et quod nobiscum, id est in Helvetiis, petit colloquium, pręter ea, quę ipsi pro prudentia vestra expendere valetis. Sunt prae manibus exempla, quae nosti, a quibus poteritis fieri cauti. Ego, quod promisi, paucis his exihibitum volo, insuper quoque sententiam meam brevibus et forsitan obscuris propositam. Quod reliquum est, tuę tuorumque prudentię committo. Baderus Schwencfeldianus (de quo nimirum audisti) mortem obiit Landavii, et substitutus est longe magis Schwencfeldianus. Dominus tollat scandala eiusmodi ab ecclesia sua et dogmatum suorum puritatem benigniter largiatur. Fiat! Nova non sunt post comitia - non comitia - finita. Rumor tamen volat 36 signa protestantium proficisci ad Anglum contra Gallum; in itinere quoque cęsaris exercitum obstare, ne illi possint convenire. Quid hoc sit, praeter ingenium meum est expendere. Qui has reddit, commendatus sit. Quęso autem, ut adiunctas meas reddas, ad quos pertinent. Vale per dominum cum Pellicano et Theodoro. Basileę, 13. septembris anno 1545. Tuus Os. Myconius. D. Heinricho Bullingero, Tigurinorum antistiti optimo doctissimoque, amico in domino venerando suo. Z[ürich].
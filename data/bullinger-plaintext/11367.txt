S. Tametsi nos egregie consolatur dominus, libenter tamen et magno cum gaudio, dum a piis consolamur, accipimus. Quamobrem velim istudipsum esse quam frequentissimum; adeo non est, ut alter alterum hic possit uno verbo erigere. Iacet ecclesia; id quod dum conquestus sum, poenitus est subversa. Verbum adhuc habet sic quidem liberum, ut verear, ne et hoc propediem tollatur; scopus enim totius tentationis fuit in animis malorum libertatem e suggestu praecipitem dare. Ad quam rem usi sunt isthoc viro. De quo ne quid pluribus dicam, ex his est, ad quos sermo pertinet prophetę: „Dicite placentia.“ Hic tam est diligens, ut credere nequeam alium scopum esse praefixum. Hodie venit ad me bonus vir eiusmodi verbis: „Cavendum est, ne vir iste lędatur; nam hac est authoritate apud suos, ut, si hominem occidisset, ablaturus esset impune.“ Age, hanc amentiam equidem puto per patientiam superandam. Propediem alia cantio (vel domino suggerente) cantabitur. Post tam longam concertationem illud consequutum, ut ministerium vilipendatur. Nescio, an id quęsitum; imo scio nihil aliud quęsitum esse. Habent, quod quęsierunt, et tamen currunt ad conciones meas praeter paucos, quos nolim numerari certe inter meos. Quid velint, plane me fugit. Audiunt veterem Myconium et in corripiendis vitiis etiam diligentiorem quam antea. Pati malum quam ferre hominum iniquitatem, quantum in me est, malo. Satis est, quod ipse pecco, non valeo portare peccata aliena; sic iubet officium, et pugnant cum praeceptis dei dehonestantque nomen eius. Quid ille? Lapsis diebus concionatus est, ut divisa sit terra Iudęis ab Iosue; hic consumpsit duos dies cum hac exaggeratione. Hęc scire christianum oporteret, ea autem postquam geographia et cosmographia docerent, etiam his artibus opus esse christiano. Sic consolatur in domino conscientias hac misera tempestate. Dominus det illi cor bonum et mentem sanam, quod ex animo precor. Quę scribis de Barbarossa, mirum quam gratum feceris; adeo nihil novarum rerum hic est. Credo famam pessimam de nobis a scribendo pios et amicos viros deterrere. Quęso, ne tu quoque absterrearis. De dissensione in ędibus nostris audieram; qui narrabat, ex concionatoribus vestris est, si recte novi; nomen nescio. Aiebat Gasparem abolere velle multa, quę instituisset Zvinglius, te reniti et pauciores habere fautores quam alterum, et nescio quę alia. Gaudeo mentitum esse nebulonem, quisquis est. Phrygioni equidem bene volo; dominus adsit causę eius, si egerit in ipso. Uxor mea decumbit gravissime; dominum orabis pro utroque. Vale cum tuis in Christo domino. Salutabis Pellicanum et Theodorum. Basileę, raptim, 29. octobris anno 39. Os. Myconius tuus ex animo. Domino Heinricho Bullingero, antistiti Tigurino, in domino perquam colendo suo.
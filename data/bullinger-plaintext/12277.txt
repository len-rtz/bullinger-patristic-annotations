Gratiam et pacem. Quanquam invitus humanitati tuę, alias plus satis occupatę, insulsissimis meis scriptis negotia faciam, clarissime Bullingere, abstinere tamen (quod synodo nostrę sic visum sit) non potui, quin, quid per Abrahamum Clarerum, iuvenem tibi non ignotum, nobis his diebus acciderit, scriberem, qui ecclesie Herisouane (legitime vocatus necne, ipse viderit) constitutus est episcopus, etc., que quidem Ludovico nostro, fideli servo Christi, destituta severum (ut res habent) quendam pastorem desiderabat; in quo nos etiam anxie laborabamus, utut alii iudicent. Attamen Clarerus, voti compos factus, residet. Oblatus tamen per parentem synodo nostrę manuum impositionem frustra requisivit. Hisce enim, qualis nobis etiamnum Abraham ille videtur, dare suffragia, ut nos quidem intelligimus, divus Paulus vetuit. Iuvenis est enim Clarerus ille, ut tua novit humanitas, qui infantiliter verbum domini (ut, qui predicantem audierunt, testantur) tractat. Accepitque munus hoc reluctantibus constitutionibus synodalibus nostris piis et necessariis rationibus a nobis receptis, que tales sunt, ut coram cernis. His itaque moti Abrahamum illum in consortium nostrę synodi recipere hactenus recusavimus. Eam autem sententiam nostram Gvaltherus tanquam indignam sibi et filio ęgre ferens suum hoc facinus multis excusare nititur, causaturque primum necessitatem ecclesię videlicet Herisouanę (sed o necessitatem!); deinde cautionem, qua providisse, ne irrepat papista monachus quidam (quod in proclivi erat, ut dicitur); vult videri postremo quod Vadianus noster hoc non dissuaserit admodum, quin probaverit consilium genitoris, filium evangelico muneri sanctificantis. Vadianus autem, ut testes sunt, se Gvaltheri verbis persuasum excusat, quod ille tam multa et magna de filio sit pollicitus, auditoque vero mutavit sententiam. Addidit preterea senex Clarerus gessisse se hoc negotium tuę humanitatis et fęlicis memorię Megandri instinctu. Ceterum, ne lex nostra illum arguat erroris et convincat etiam, articulum hunc constitutionum nostrarum (qui coercendos circumcelliones quosdam, ne ecclesiis imponant, sancitus est) reiicit tanquam sibi et ecclesiis Abbacellanis cum fructu servandum impossibilem, minaturque concisionem synodi, nisi deleatur. Mittimus itaque hunc tuę humanitati iudicandum et totum hoc negotium nostrum. Propterea etenim distulimus admissionem Abrahami illius in nostram synodum (ceteri potentia pollent), donec a tua humanitate rei veritatem discamus, cui (si eiusmodi vocatio, qua Clareri gaudent, probatur) parati sumus tibi subscribere, venerantes et merito quidem humanitatis tuae authoritatem. Obsecramus itaque, clarissime Bullingere, ut de his nos certiores facere tibi non sit molestum. Desideramus enim tuum consilium et sententiam, quibus docti, que deceant, agere possi[mus]. Tua humanitas valeat in domino, cui nos totos commendamus. Sangalii, 29. augusti 45. Tuus Johannes Valentinus Furtmuller. Clarissimo viro domino Henricho Bullingero, ecclesie Tigurine episcopo, observandissimo suo domino, etc.
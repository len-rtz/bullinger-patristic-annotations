S. Pauca do, quia intra horam discessurus est Zollerus, per quem has mitto. Cogitur is abire propter caesareanorum insidias. De electore nihil certi habemus. Aiunt Zviccaviae iam esse caesarem. Bohemos defecisse iterum et rediisse domum spargunt quidam, sed falso, ut spero. 20. Aprilis viderunt quidam ex civibus nostris oriente sole iuxta ipsum solis corpus gladios duos certantes alterumque tandem victum succubuisse solemque atros globos ex se emisisse. Portendant utinam ecclesiae Christi victoriam! Heri, 24. aprilis, hatt man gmusteret und den knechten allein ein sold wellen gen, deß si nitt zuͦ friden, dann man inen jetz zwen monet schuldig. Habend etlich knecht sich zuͦsammenthon, also das der oberst mitt sampt den musterherren und hauptlüten sich habend muͤssen verbergen. Ita deus confundit impios, ut risum moveant omnibus piis. Turcae adventum testantur literae ex Constantinopoli nostris mercatoribus missae. Viennae capitis supplicio interdictum est, ne quis de Turcae dicat adventu. Ita obduravit deus corda eorum, ut Turcae vim negligant, tamen ut Christum supprimant. In Italia novi oriuntur motus. Instituerunt haereticae pravitatis (ut vocant) inquisitionem in regno Siciliae et Neapolitano. Siculi 13 ex eis inquisitoribus trucidarunt. Neapolitani vi obtinuerunt apud viceroy, ut intermitteret eam. Quid novus Galliae rex tentet, incertum est. Timent milites nostri Schertlium supra modum. Non dubito, quin, si decem millia saltem haberet secum milites, cogeret universam Sueviam. Omnes ei se ultro offerrent urbes, tantus eius est timor apud omnes! De landgrafio hoc unum audimus, quod exercitum colligat Inferiorem Germaniam, ut multi coniiciunt, petiturus. Sed quod omnium maxime te scire volo, est, quod audio novum foedus fabricari pfafficum, in quo caesar, rex, principes cum episcopis et pfaffis adhibitis etiam urbibus conveniant. Et iam multi convenere legati apud Ulmam. Nil est, quod unquam in hoc bello tam mihi fuerit molestum! De nostris, quid facturi sint, nihildum audio. Obstamus, quantum in nobis est, sed vereor, ne pluralitatem sint secuturi urbium. Tunc quid restat quam pessundatio evangelii omnisque libertatis. Nescio quis malus daemon invaserit nos, ut relicto sancto evangeliorum foedere misceamus nunc nos antichristianorum consortio eorumque signa sinamus in frontibus nostris depingi, unde certissimus tam corporum quam animarum sequetur interitus! Frangat dominus huiusmodi consilia propter nominis sui gloriam, quod et vos nobiscum petite, charissimi fratres! Plura nunc non possum. Abeo iam ad nuptias filiae Laeti, quae hodie fiunt. Lepusculus uxorem duxit Leonardi Burtenbachii filiam, qui Fro-schovero notus est, utinam non cum tanto ecclesiae offendiculo, partim quod tam iuvenem, partim quod tam cito duxerit. Tu vale cum omnibus tuis! Salva cupio omnia ecclesiae vestrae membra, imprimis antistites! Salutat te Marius. Ex Augustia Vindelicorum, 25. aprilis. Tuus, quem nosti, J. H. Eximio pietate et doctrina viro d. Bullingero suo tanquam patri colendo. M. Heinrich Bullinger zuͦ Zürich.
S. Tuas accepi, quibus rursum per adulescentem Ambrosium respondi, qui 5 bazones epistolę nostrę insinuatos, ni fallor, reddidit. Scribes quamprimum, num eas literas cum bazonibus acceperis. In Schöneri caussa quid efficere istis rerum turbis possimus, plane dubito. Ego literas nostras nondum misi Augustam cum ob alias incommoditates tum vero praecipue, quod Welserus etiamnum in termis, quibus Pfeffers nomen est, agat. Mittam tamen quamprimum, praesertim ubi Welserum  Augustę esse intellexero. Si dominus Schönero nostro faverit, nihil incommodabunt reliqua omnia. De Maximiliano gratiam habeo et rursus tibi puerum commendo. Episcopus noster, quas glorias efflat, sibi habeat. Non desunt neque ex vestris neque ex nostris, qui bestiam istam prae Christo adorent! Vestrorum in nostros officiositas immodica prorsus fuit! Tantum abest, ut quicquam in ista desiderarint. Dominus omnia benigne reponat. Iudicium vestrum in caussa matrimonali probavit noster senatus, a quo etiam maritus divortium impetravit. Remitto caesaris literas cum vestrorum epistola et gratiam habeo. Vehementer mirabor, si omnia dominus c[aesaris] in manus dederit. Blanda sunt scripta, sed non iniuria vos terrent vestigia, etc. Incendium hic nudiustertius sex domos voraci flamma absumpsit atque inter has etiam Theodori nostri, insignis amici, fratris ędes propemodum totas exussit. Scribo hic igitur coniugi meę, ne vanis rumoribus excrucietur, sed sciat nostra omnia, deo gratia, salva esse. Eas literas, rogo, ut, ubi primum licebit, Badenum mittas. Bene vale, mi charissime et optime frater, nosque in Christo Iesu ęternum ama. Salveat tua domus cum omnibus fratribus et amicis. Salutant te nostri, frater et C[onradus] Z[viccius]. Etiam atque etiam vale. Constantiae, 23. iulii. Commenda nos domino. T[uus] A. Bl. D. H[einricho]. Bullingero suo. Tiguri.
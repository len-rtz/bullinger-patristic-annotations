Gratiam et vitae innocentiam a domino. Quibusde loquaris, observandissime Myconi, cum ais: "Video quosdam charitatis fraternae tam parum possidere, ut plus reluceat pertinaciae", non video. Certe 8. martii scribit ad me Megander in haec verba: "Amicam et fraternam de non proscribendis Buceri Retractationibus admonitionem quis non boni consulat, charissime mi Bullingere? Verum id nequaquam agitatum est a nobis, quemadmodum ad te et ad Leonem intelligo relatum, imo sub conditione omnia, et illa quidem quibusdam solum a fratribus." Haec ille. Inter nos neminem video insolescere, quantum ego possum iudicare. Miror autem, si Lutherus ita nostrum ablegarit a se nuncium, ut ne verbum quidem addiderit, placeatne an displiceat. De iterando conventu, ut scribit Capito, vereor, ne nostri tandem conventuum et sumptuum pertesi dicant: "Et quis finis? Toties convenimus, toties responsa expectamus, scribimus Luthero, audimus Argentoratenses; sed nemo vel literam a Luthero refert, nemo certa nunciat." Si quid ergo certi tulerint a Luthero vel ex conventu Schmalkaldiae Argentoratenses, consultissimum videretur, ut horum summam scripto ad nos darent, deinde ad conventum invitarent. Si enim nunc conventus fuerit indictus, nostri aut non venient aut, si veniant, audient tantum. Itaque oportebit alium conventum indici augebiturque sumptus, adversariorum spes et nostrorum suspitio, scandalum et ira. Ich wölt, das man uns fry heruß sagte: "Man hat an üwer confession und responsion ein benuͤgen oder nitt, und dorumb und dorumb habend wirs nitt." Kan man das nitt mitt gschrifft anzeygen? Wenn das nitt beschicht so möchtend die unsernn oder Berner, sagen: "Wir wöllend nienan hin, wir habind den vor ein antwurt". Und wenn wir schon kummind und Berner nitt, so ists aber ein unvolckommens, und were dorumb das best, vorhin Zürych und Bernn in eyner summa berichten, was die antwurt etc. Haec ad te fideli animo perscribo nec temere. Tu noster esse perge et tibi pollicere de nobis, quod de piis et veritatis iustaeque concordiae studiosis. Interim certum est nolle nos in hoc aut alio religionis negotio quicquam ambigui aut obscuri recipere, etiamsi omnes, qui nunc vivunt, nos damnent. Quid vero potuit dici apertius, quam quod professi sumus illa nostra confessione et responsione? In his erimus et iuvante Christi gratia perseverabimus in finem. Vale una cum tuis, cum uxore, Gastio, reliquis. Si quid certi habes ex Schmalcedona, de Bisantio, Gallo, Turca aut caesare aut etiam morte doctoris Lutheri, fac sciam. 12. martii. Tuus ut semper ex animo totus Hein. Bullingerus. Praestantissimae eruditionis et pietatis viro d. Osvaldo Myconio, antistiti ecclesiae Basileiensis, suo in domino colendissimo fratri.
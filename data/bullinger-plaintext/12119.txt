S. Superioribus meis ad te literis exposui res et studia mea, quae, ut tuae humanitati probentur, vehementer scire cupio. Quamobrem humiliter et obnixe te obtestor, tuum iudicium et consilium super iis per otium brevibus mihi perscribere digneris. Deinde etiam, etiam atque etiam vehementer oro, fretus tua erga me benevolentia et singulari erga omnes humanitate et fide, ut me illustrissimo principi nostro diligenter commendare velis ac obiter ei ostendere, quod cum in aliis tum vel maxime in professione linguae sanctae opera mea uti possit universitas sua, si sit opus. Quid in ea profecerim, ex d. Pellicano, viro optimo, poteris cognoscere; et d. Pauli Fagii et d. Buceri literae comendatitiae ad eundem optimum principem nostrum testabuntur. Quare non est, vir humanissime, quod verearis, ne de re ignota vel incerta testimonium perhibeas. Preterea scripta eiusmodi ita temperari possunt, ne cui fraudi sint, et ego talem semper me pręstare in animum induxi (ut mihi hactenus fecisse videor), ne vestram de me expectationem fallam utque dignissimus vestris literis iudicer. Opus iis nequaquam foret, si me ęquis intueri oculis quidam invidi homines et superstitiosi theologi et superciliosi sustinerent, qui, cum nihil habeant, quod mihi inurant, quo me in invidiam adducant, mihi noceant, hereticum me Zwinglianum esse acerrimum prędicant. Si opprimere me nequeant aut convertere, saltem non promovendum et modis omnibus impediendum cursum meum, quo minus emergam, censent. Ac interim nec respondere scripto meo nec solvere aut confutare meae possunt, et (ut uno verbo dicam) suum imitantur hac in parte pręceptorem aut papam Germanum, nisi autoritate pii principis moverentur et plebis absterrerentur scandalo et commotione. Credo mihi et mei similibus unicam saltem ob causam illam, nec publice sed intra privatos hactenus parietes cum illis agitatam, aqua et igni forte interdicturos esse. Norunt vestri iuvenes, qualem me prestiterim in causa illa; ab illis te cognoscere omnia velim, si cordi id sit. Nunquam publice neque etiam in conviviis (ut solent multi) eam movi aut iactitavi, sed privatim cum iis contuli, qui aut vos publice traducerent aut etiam meam famam arroderent, me morderent non obscure; et demum eo rem perduxi, ut publicis maledictis contra vos abstinerent, nisi vellent me ad publicam defensionem provocare, quod etiam facturus adhuc sum, nisi ex illa acerbitate demum ad aliquam maturitatem ac sanitatem mentis redire velint. Quamquam sim pacis studiosissimus et concordiae, quam si fovere et conservare - volui prius dicere, revocare, erigere et paulatim confirmare - pote[ro], totis viribus id faciam; sin minus, ope divina et quorundam magnorum virorum consilio et auxilio hoc saltem curabo apud illustrissimum principem nostrum, ut, quos hereseos au[t] erroris convincere non queant, eos non accusent, calumnientur, exosos reddant. Se[d] longius provehor indignitate rei, quam animus erat. Hoc unum adiiciam: Me totum vestr[um] esse, vestrum honorem, nomen, famam mihi esse longe commendatissima, et quicquid in me contuleris beneficii, id te in hominem tui studiosissimum et gratissimum collocaturum. Bene vale cum tota domo tua, ac mihi praecipe et manda quidvis, et factum puta. Dat[um] ex Argentina, 21. ianuarii anno 1545. Tuus ex animo Vigandus Hap. [Clarissimo vi]ro domino [Heynrico B]ullingero, [ecclesiae Ti]gurinae [episcopo] vigilantissimo, [domino et] praeceptori [vero si]bi sanctissime [colen]do. Zürich.
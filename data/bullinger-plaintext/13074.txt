Visi heri dominum Jodocum, qui mihi literas tuas ad se scriptas ostendit, et quia iis nullę ad me adiunctę erant, metui, ne quid antea scripseris, quod mihi redditum non sit. Hic nempe tertiam hebdomadam hęreo in expectatione tum maxime literarum tuarum, tum etiam sarcinarum mearum, quas me Tiguro discedente hospiti meo huc transmitendas commiseram. Quocirca si ad me prius scripsisti, peto a te, ne hunc laborem rursus suscipere dedigneris, et ut illa dubitatione exolvar, simul et literarum tuarum optatissima fruitione delecter. Utinam vera essent, quę de cęsare ad Iodocum scribis! Sed longe contraria audio, siquidem et valere et omnia pro arbitrio gerere in comitiis inceptis ad me certus homo detulit, quę, quia domino Bibliandro scribo, ut ingrata tibi repetere nolui. Quicquid est (quod certum est), ab eo accipies. Egi tibi gratias coram pro tuis beneficiis mihi ultro et immerito collatis. Rursus cogitaram hanc epistolam totam iisdem implere. Sed cum reputarem magnitudinem tuorum in me meritorum, extemplo restiti. Ea enim sunt, quę nullis beneficiis recte reponi possunt, nedum aut literis aut oratione conari debeo. Sed dispitiam aliquando, re ipsa qui referre possim; quodsi minus  erga te (cui opera mea nequaquam prodesse posse arbitror) hanc gratiam experientur hi, quos, si ita usu veniet, mihi tu commendatos voles. Bene vale. Apud Bernam, kalendis octobris 1547. Tui studiosissimus Ioa. de Hotot. Clarissimo viro doctrina et virtute pręstanti, domino Henrico Bulingero, Tigurinę ecclesię ministro. Tiguri.
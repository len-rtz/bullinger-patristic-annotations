Fr[untlicher], h[ertzlich] l[ieber] herr und bruder, ingelegten brieff wolt ich euch uff gestert geschickt haben, aber der bott was hinweg. Yetzund tragt sich zuͦ, das ich euch disen aignen botten haben schicken wellen. Uff necht zuͦ zechen ur in der nacht sind ettlich gesandt von Lyndauw herkommen. Hat man ingelassen. Die zoͤgend an deren von Ulm schreiben, das inen zuͦkommen seye, dessgleichen ouch meinen herren zuͦkommen werde (dann der bott sich gesumpt habe). Und ist innhalt dero von Ulm schreiben, das sy anzoͤgend, wie sy von kai[serlicher] m[ajesta]t zuͦ gnaden uffgenommen seyen worden (doch nitt anzoͤgt, mitt was geding und conditionen, dann allain, das es on nachtail seye ir religion - dann was dyeselbigen belange, soͤlle uff ainem freyen christelichen concilio erleuteret werden), dessgleichen dem kaiser ain geltstraff erlegt und das sy habind zum trungelichsten gesuͦcht, das soͤlich gnad allen Protestierenden widerfaren moͤchte, aber nitt erlangen moͤgen. Sovyl aber die oberlendschen stett belange, haben sy sovyl erlangt: Wa dieselbigen unverzogelich kommind und sich ergebind wie Ulm, sollind sy ouch allso uffgenommen werden. Derhalb sollend sy all ir bottschafft uff sontag yetzkunfftig mitt vollem gwalt gen Ulm abfertigen in schwartzen klaidern, demuͤtikait anzezaigen. So wellind die von Ulm inen aller ding anzoͤgung thain, wie man sich halten und in die sach komen muͤsse. Dann wa sollichs nitt bescheche, werde der kaiser unverzöglich byß in 2000 strayffende pferdt, hollendisch und frisch, heruff schicken dysen stetten zuͦ nachtail und verderben, byß man wyter mytt inen handlen kan. Daruff aber mine herren nitt weyter entschlossen, dann das sy uff sontag gen Ulm schicken wellen, aigentlich zuͦ vernemmen, was die articul und conditionen dißer versuͤnung (wie sy es nennend) seyen, damitt sy allsdann weyter der gepur nach handlen moͤgind. Soͤlichs hat mir in vertrauwen min lieber vetter C[onrad] Z[wick] anzoͤgt. Habend baid lang mittainander davon gereddt, und warlich, warlich (deum celi testor), sonst waist kain ainiger mensch davon; ouch min lieber bruͦder nitt! Und sech unß noch fuͤr das best an, das ewere herren ain soͤlich schriben, wie in dem ingelegten brieff angezoͤgt, an unsere herren unverzogelich thaͤten. Aber da söllt ir by lyb weder minen vetter noch minen namen melden uß vylerlay ursachen. Und diewyl des kaisers vorhaben dahin stat, die stett mitt guͦten worten an sich ze bringen, und das hauß Oͤsterich baß zuͦ bevestigen und ze ufnen, und all ander pundtnusß verhuͤten (wie wir wissen, denen allen, die  er ingenomen hat, ingestrickt sein), und wir baid aber warlich glouben, das gemainer Aidgnoschafft vyl, vyl und glich nitt minder dann unß selbs daran gelegen ist, das Costentz in soͤlich sachen nitt gerathe (wie dann zuͦ vermuͦten, das soͤlichs, wa nitt ain anderer weg funden werde, geschechen werde - dann wir nitt zwyflen, es seye schon mitt den andern oberlendischen stetten allen beschechen), hettend wirs fuͤr gantz fruchtbar, wann ewer herren glich die anderen Aidgnossen beschriben, und inen soͤlichs fuͤrgehalten mitt erzellung, was gemainer Aidgnoschafft daran gelegen were. Und wiewol vermuͦtlich, das die paͤpstischen nichts wider den kaiser handlen werdind, wann dann die evangelischen örter nun ain bewilligung von den andern haben möchten, meinen herren ze schriben, etc., wa sy inn jarsfrist (damitt man mitt lenge der zyt nitt beschwert werd) nieman durch ir statt den Aidgnossen zuͦ nachtail passieren lassen, noch ainichen andern furschub thain, so wellten sy hinwider, so ainer statt Costentz von etwarn unbillichs zuͦgefuͤgt wellte werden, mitt bewilligung irer anderer Mittaidgnossen sy beschutzen und schirmen, ouch mitt gepurlichem zuͦsatz versechen, etc. Soͤlichs moͤchte der sach zuͦ guͦtem gerathen, und das wir noch allso mittainander in guͦter nachpurschafft belyben und baiden tailen, so vyl diß sach betrifft, geholffen werden. Aber myn lieber vetter (so es euch ouch fuͤr guͦt anseche - wie es mich warlich das allerbest bedunckte) were guͦtwillig, selbs mitt euch muntlich von disem allem ze reden, so ir inn etwahin beschiedind, das er durch Stain muͤsste, es were gen Stammen oder gleich an ain ort, das Zuͤrich naͤcher und euch desshalb gelegner were. Oder köndt ir ye nitt, das  dann sonst etwar geschickter und vertrauwter dahin keme. Er wellte aber euch am liebsten haben. Darum wellt by disem botten ylends berichten, wahin er kommen soͤlle und uff wann, so irs anderß ouch fuͤr guͦt achten, wie es dann by mir warlich nitt allain guͦt, sonder ouch zuͦ geschickterer handlung aller ding notwendig were; dann es sich nitt alles dermassen schriben lasst. Darum sind daruff ylends bedacht und redend davon mitt den vertrauwtesten, damitt die sach kainswegs verhoͤnt werde! Dann by hoͤchster warhait, und so thür ich euch schweren kan, waist by unß kain ainiger mensch von diser sach usserhalb unser zwayer. Sover aber vyllicht der tag von ewern herren nitt alls ylends ussgeschriben kondte werden, so sind doch daran, das ain soͤlich schriben, wie in bygelegtem brieff gemeldet wurt, an meine herren von den eweren unverzogelich bescheche, etc. Das wurt guͦt sein; und das min lieber vetter und ir unverzogelich zuͦsamen komind. Bittend den allmechtigen gott, das er doch dise schwere sachen all zuͦ guͦtem end laiten und bringen welle. Wie sind doch diß so schwer anfechtungen und gross strauffen unserer sund und undanckbarkait! Verzicht mir min ylend schriben. Die zyt forderts, das man sich herinn nitt suͤmme. Gott mitt euch zytlich und ewigklich! Amen. Datum den 30. decembris zuͦ 10 uren vor mittag. Ir kendt mich wol. Dem erwirdigen, hochgelerten herren Heinrich Bullinger zuͦ Zuͤrich, meinem insonder vertrauwten lieben herren, zuͦ selbs aignen handen. Copy, wie ettlich an die gehaimen zuͦ Zuͤrich, etc., schriben moͤgen: Uns langt gluͦblich an, das mit unseren nachpuren, denen von Costentz, allerlay handlungen gepflegen werden, die vilicht mit der zit, und ettwa glich bald, uns und gemainer Aidgnoschafft zuͦ mercklichem nachtail kummen moͤchten. Derhalb ist unser bitt, ir wellend schrifftlich oder mundtlich gedachten von Costentz nachpurlich und trostlich zuͦsprechen und bitten, das sy sich wider ain Aidgnoschafft nit inlassen, sonder, wo inen ettwas beschwerlichs begegnete, uch des berichten wellend; so syent ir guͦter hoffnung, uwere hernn und oberen, ouch andern Aidgnosen werden inen so vil moͤglich [e]rlichen rat und gern bewysen. Sollichs habent wir für uns selbs uch, den gehaimen, zuͦschriben wellen mit bitt, ir wellend disse mainung ouch allain den gehaimen zuͦ Costentz anzaigen, damit es dester stiller blibe. Wir achten ouch, es solle guͦt und unseren heren nit missfellig sin, wo ir sunst bequemme mittel wissent, die zuͦ erhaltung guͦter nachpurschafft zwuschent uns und der statt Costentz dienlich werent, das ir dieselben nit versummetent. Darzuͦ wellend wir unsers thails ouch gern helffen, und wir schribent gliche mainung unseren Aidgnosen Bern und Basel ouch zuͦ. Datum. An die geheimen gen Zürych. Copy. Anzaigung, wie die gehaimen zuͦ Basel, Zürich und Bern den gehaimen zuͦ Costentz schriben moͤchtent. Ir, die gehaimen, hettent jetz offtermals verstanden, in was gefaar sy, die von Costentz, stuͤndent, etc. Diewyl nun uwere hernn und ir von hertzen genaigt werent, ain statt Costentz zuͦ allem irem nutz zuͦ furderen und denen mitteln nachzuͦgedencken, dardurch die alt guͦt nachpurschafft und fruintschafft zwuschent inen und ainer loblichen Aidgnoschafft erhalten werden moͤchte, so habent ir uß guͦtem fruintlichen hertzen nit underlassen wellen, inen nachvolgend mittel anzuͦbieten, nemlich wo inen damit gedient, wellend ir inen in gehaim 15000 fl. on ainichen jerlichen zins lyhen und fursetzen. Dagegen begerent ir, das sy sich verschribent, so lang sy sollich gelt nit widerum bezalent, das sy durch ir statt und oberkait wider uch und gemaine Aidgnoschafft, ouch derselben verwandte, niemandts passieren lassent noch deren offentlichen finden hilff oder furschub thuynt, sonder schuldig sin soͤllend, den jhenigen, die den pass mit gwalt erlangen welltent, bestes vermoͤgens zuͦ weren. Und damit sy soͤllichs versehen und sich selbs dester baß schirmmen moͤgent, wann dan die gefarlichait die zit, das sy obbernmelte summa nit bezalt habent, sich also zuͦtrage, das sy mit iren burgern sterckere wacht halten oder ainen froͤmbden zuͦsatz annemmen muͤssent, so wellend ir [in]en abermals [vo]n ainem biß in zehen tusent gl. fursetzen, und waß sy davon uff den zuͦsatz oder notwendige huͦt und wacht in zit der gefaar ußgebent, das sollend sy nit uch schuldig sin wider zuͦ bezalen, das uberig aber, was von den anderen zehen tusent gl. uff den zuͦs[atz], huͦt und wacht nit ußgeben wert, sollend sy in monats frist, na[ch]dem der zuͦsatz geurlobet oder die gfaar uffhoͤrdt, widerum erlegen, etc. Wo nun sy vermainent, das inen diß mittel nützlich und annemlich sye, so moͤgent sy uch ires gemuͤths berichten. Wo nit, sollend sy doch darby erkennen, das ir die sach irenthalb truwlich und guͦt gemainnt habent.
Gratiam et pacem a domino. Lieber her und bruͦder, uwer schryben, Hans Luxen selgen testament betreffend, habend wir alles inhalts mit grosßem kumber verlesen. Daruff dennocht die brüeder der zuͦgeordneten kindlin halb und die anzenemmen gantz willig sind. Nun habend mittler zyt unser g[nedige] herren dem obervogt geschriben, wie ir dan des ein copy hierin verschlossen findend. Daruff wir nun warlich ernstlich mit müey, arbeit und kosten die sach der kindlinen halb zu guͦttem bracht, sover unser herren ouch nur ein wenig das best thon wölten. Deßhalb wir inen hiemit unsern willen und erbieten schrifftlich zuͦsendend; des wir uch hierin ouch ein copy byhendigend, darin ir allen handel verston mögend. Diewyl aber die kindli arm, ouch wir sonst vil kostens hiemit erlitten, haben wir zeugern dißer briefen zuͦ uch abgefertiget, sampt eyner fürschrifft' des obervogts, mit früntlicher pit, ir wöllind sampt her Georg Sytzen bym burgermeyster vermögen, das die brieff bald fürkommind, und uns uff unßer schryben, unßer nodturfft nach, gnedige antwort begegne. Ob sich die sach allein ein tag und nacht verzuge, so mögend ir den botten wol da innen heyssen warten; wo es sich aber lenger verzüchen, mögend ir den botten faren lon und ir in unserm namen die antwort empfachen. Schickend unß die ingelegten copyen verschlossen wider. Die missive an unser herren stad dennocht ettwas ordenlicher, weder das original ußwyßt. Die chronicken han ich vollendet biß zu end des 1534. jars ordenlich; wils uch bald schicken. Sind mynen alzyt ingedenck und sampt uwerm folckli dem herren bevolhen. Datum donstag, 2. decembris anno 1535. Tuus Io. Stumpfius nomine omnium scripsit. Ich hab nit mögen der wyl haben, diß wider abzeschryben. An Meyster Heinrichen Bullingem, verkündern des evangelii Zürich, myn lieben herren und bruͦder.
Gratiam et vitae innocentiam a domino. Fides certe et mihi fuit hactenus sanctissima, Bucere in domino charissime, illiberaleque visum perpetuo, si ea non citra dei ignominiam et proximi dispendium solvatur. Nunc vero, cum multis ex caussis timerem ex conventu plus subnasciturum simultatis et contentionis quam charitatis et pacis, bono consilio, deus mihi testis est, scripsi me non videre, quid utilitatis ex conventu sperandum sit. Ea nimirum mea illa perfidia est, cuius accusor. Non enim habeo scriptarum epistolarum mearum apographos. Secura mente scripsi hactenus nec unquam putavi futurum, ut eorum, quae scripseram, ulla fuisset habenda vel ratio vel mentio. Scripsi amice et affectus meos in sinum eius effudi; at nunc, cum mihi opprobratur perfidia, intelligo, quid periculi enascatur nonnumquam ex epistolis paulo confidentius aut imprudentius scriptis. Iam si quid amico amicus literis familiaribus vel iureiurando stipulatus fuisset, cuius postea poeniteret, utpote quod videret pollicitationem suam obesse plurimum, prodesse vero quam minimum, num candor amici fidem illam datam urgere posset improbius? Scio, quid tu isto ambias conventu, ut scilicet secus quam hactenus de praesentia corporis Christi in coena loquamur, ut cum Luthero redeamus in concordiam. At nos sana conscientia secus loqui non possumus de hoc mysterio, quam semper loquuti sumus. Si vero Lutherus hoc ipsum sentit, quod tu eum sentire dicis, non opus est, ut conveniamus. Iam iam enim recipimus eum et tolleramus. Si vero hoc non sentit, nequaquam ipsi consentiemus, attamen feremus, dummodo ille nos tolleret. Animum igitur meum et institutum si spectaveris, perfidię nullo iure accusabis. Supersunt adhuc epistolae vestrae Zvinglio nostro scriptae, sed absit, ut illis abutamur in dedecus nominis vestri. Ich habs bisshar darfür gehapt, das guͦter günner brieff mögind verbessert werden. Ita qua occasione scripserim probari mihi disputationem tuam de sacramentis in libello [Ad] Monasterien[ses], aliis epistolis exposui. Scis, qualis suspitio nos vexarat. Testantur hoc literae aliquot tibi scriptae. Putaveramus te ad Lutheri partes defecisse. At cum vidissem, quae scribebas in hoc: panem dici corpus ut ceptrum regium regnum, claves potestatem, gratiam sacramentis non esse alligatam, impios signo, non re participare etc., omnino satisfecisti animo meo et suspitione omni liberasti. Subscribo iisdem vel hodie. Idem sensit Zvinglius semper. Quod autem quaedam postea subobscurius et ambigue proposuisti in eodem argumento, dedi studio concordiae, et hodie quoque ad ea conniveo, ut meliora impetrent, quanquam non desint, quae mihi non omnino probentur. Et isto loquendi modo non utar in ecclesia nostra. Neque enim Saxonicarum ecclesiarum nobis ratio habenda, sed nostrarum quoque. Proinde oro te, mi frater, ut nostris utaris aequius et candidius. Nam non possem dissentire a te, nisi multis provocatus iniuriis. Nunc vero, si quae scripsisti acerbius, ne multis mihi obiicias charitatem, condono et te valere opto. 10. ianuarii 1536. H. Bull. Domino Martino Bucero, charissimo fratri, ad manus proprias.
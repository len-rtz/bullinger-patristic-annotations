S. Cogit me quorundam improbitas, ne dicam an temeritas, ut quantumvis occupatus scribere ad te, satis scio, occupatissimum necesse habeam. Memor adhuc es, opinor, d. Henriche, amice observandissime, dum apud te essem Bremgarti post miseram illam cladem nostram, inter caetera Lucretiae tuae mentionem nobis esse factam. Quam et habere nos, transcriptam scilicet, mirabare et cupere te locis aliquot emendare illam dicebas. Effusam enim esse tibi eam verius quam scriptam tum, pro rei nempe locique ac temporis conditione. Itaque ego exemplar tibi, nam archetypum tibi sublatum quaerebaris, nostram missurum promittebam, et dum nimis diu, quemadmodum soleo, rem differo, idem mihi quod etiam tibi accidit. Me enim et nesciente et invito etiam transcriptum exemplar rapuerunt ex nostris hominibus quidam et agere publice instituerunt. Id ego ubi comperio, impedire, neque id arbitror immerito, conatus sum tantisper, dum ad te missum exemplar ac relectum demumque ad nos remissum cum tua id pace et gratia posse fieri intelligerem. Receptum igitur exemplar Gervasio tradimus, ego et qui illud scripsit, Balthassar Lasius, vir ob candorem ac fidem singularem inprimis mihi spectatus et amicus, sedulo ei commendantes, ut tibi transmitteret. Nam et habere se nuncium ad vos abiturum dicebat et sentire nobiscum inprimis videbatur. Acceperisne ergo exemplar nostrum an non, scire ex te, quam id fieri ocyssime potest, cupimus. Praeterea excusatos nos apud te voluimus, si quid forte succenseas, ut iure equidem poteris, quod nondum a te revisum et emendatum ita te nescio et fortasse etiam invito aeque ac nobis publicetur. Restitimus enim nos, quantum potuimus, utpote quibus servare fidem amico datam longe illorum favore etiam omnium esset antiquius. Sed pergunt tamen illi nihilo secius. Unde qua re inire a civibus nostris gratiam aliquando sperabamus, ea ipsa odium nobis neutiquam hercle contemnendum apud quosdam conciliavimus. Sed nihil moror, dummodo ne tibi quoque parum fidus neglexisse officium videar. Quare hac quoque sollicitudine liberari quam primum cupio. Postremum est, quod te rogamus, ut ad neminem alium exemplar remittas - si recepisti saltem, quod hercle dubito. Ita me quorundam hac in re fides iam fefellit - quam ad nos ipsos, hoc est ad me vel Balthassarum. Facies hoc rem nobis gratissimam et quam rependere quocunque etiam officio uterque erimus paratissimi. Vale. 11. februarii 1533. Tuus Ioan. Oporinus. Salutabis meo nomine diligentissime Pellicanum, Theodorum, Fabricium, Collinum, Binderum et familiam denique tuam. Domino Henricho Bullingero, amico suo longe charissimo et observandissimo. Tigurum.
Wie ich üw[er] ersam[en] wysh[eit] vor vergangner tagen ein zyl 14 tagen zugemutet hab darinn ich ü[wer] w[ysheit] ein entliche antwurt gäben möge, hat sich darzwüschend ein ersammer radt miner h[erren] von Z[ürich] erckant: sidmal ich inen mitt eydspflicht, von Cappel har langend, verbunden, söhe ich still ston und niemands nützid zuͦ sagen biß uff wyterenn bescheyd. Darzwüschend habend mich beyde rät einhällencklich zuo iro prädicanten erwellt ann deß abgestorbnen M[eister] H[uldrych] Z[wingli] seligen statt. Welchs ich ü[wer] w[ysheit] himitt [!] kundtthuͤn, damit ir nitt wyter verzyhind, und sag üch ouch, ersamme und wyse herren, minen höchsten danck; üwer trüw und liebe, so ir zuo mir gehept will dero den tag und ich lieb [!] zu gutem nimmer vergässen. Und bitten üch hieby zum höchsten, gnädigen herrenn, ir wellind üch zöugernn disers brieffs an min statt lassen befolhen sin; dann er ze Bremgarten lütpriester gewäsen, sich eerlich und gepurlich getragen hat, ist ouch der maß berycht und gelart inn dem handel gottes, daß ir in allwäg mitt imm versorget werind. Hiemitt etc.
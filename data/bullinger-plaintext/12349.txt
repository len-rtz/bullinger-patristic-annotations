Gratiam et pacem a domino. Ago indesinentes, Hallere dilecte, gratias domino nostro Iesu Christi, qui eam tibi gratiam dedit, quam accepisse a domino testantur Laeti ac aliorum optimorum virorum literae. Tu dominum ora, ut adaugeat tibi dona sua in gloriam nominis sui et ecclesiae suae utilitatem. Redierunt domum salvi comites tui, et non potuerunt satis praedicare Augustanorum humanitatem atque benevolentiam. Tuas item mihi tulere una cum ceremoniario, quem illi vocant formam. Quaeris in tuis, quomodo te geras erga Musculum, et an forma illa utaris recepta. Contuli ego consilia cum Bibliandro nostro, Pellicano et reliquis, ac, quoniam brevi ad nos rediturus es, plura tunc coram tecum collocuturi sumus. In praesenti ita consulo, ut omnem in formam et modum te vertas, quo haereas Augustae, hoc est, quicquid salva pietate ferre potes, feras, modo maneas; nam speramus ingentem fructum Christo accessurum. Ergo amice te geras erga Musculum. Deferes illi honorem, sed ita, ut is intelligat in summa veritatis te nihil cessurum. Formas loquendi scriptas, dices, libenter recipio et usurpabo, has tamen pie interpretabor pro publica concione, ita ut populus diserte intelligat, quid fidei tribuendum sit, quid nostris factis, quid Christo, quid ministris, quid sacramentis, quid sacramentorum scopo, Christo. Christus purificat, iustificat, cibat et salvat. Minister symbola exhibet. Sacramenta obsignant et testantur. Inutilia omnino, nisi fides Christo nos coniungat. Haec summa est. Proinde suadere non possumus, ut protinus formam sacramenti celebrandi Tigurinae ecclesiae urgeas. Utere recepta. Durum esset et intolerandum, si illam reiiceres, novam proferre velles. Legimus formam et retinuimus, ut copiosius de illa coram colloquemur. Caeterum tu illa in praesenti uteris. Postea agemus cum consulibus et Laeto, quid impetrari possit, tentantes. Plura iam non potui. Vale.
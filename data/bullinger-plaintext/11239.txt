S. Exhilarasti me valde literis tuis proximis, charissime Bullingere, quod ostenderunt pristinum tuum erga me animum, de quo fere coeperam dubitare, mutatusne forsitan esset. Omnia nempe sunt hodie tam suspecta, ut sępius precer a domino malorum finem. Venit rumor isthinc, quam quidam de me pessime loquantur privatim et publice, tanquam defecerim a fide. Dolet ea res mihi, non certe mea gratia, sed quod hominum iudicia tam sunt vana. In domino iudicari debebant omnia, non in vanitate sensus nostri. Equidem pro Christo patior tam multa et dicor defecisse? Fide sola sustineor; hinc mihi solatium fortissimum. Pręter cętera de novo me petunt universitatenses hoc conatu, ut ministerium sanctum ecclesię sibi subiectum habeant. Qualem tu putas hic superbire satanam? Prętexunt unum corpus se velle suum et ministrorum. Ergo, inquio, iam non sunt de corpore Christi, hoc est ecclesię; nos enim eius membra sumus. Quid igitur? Aliquid sint oportet ab ecclesia diversum. Accedant ad nos, et unum efficietur corpus. Sed aliud volunt, esse nempe caput non alio, quantum adparet, animo, quam universalis ecclesię papa se scribit esse caput. Dolent mihi nugę. Tu, quęso per dominum, mecum ista feras; non est enim alia causa, quur ea tibi exponam. Interim volo tamen in sinum hęc tuum recondita. Condole et consolator. In fasciculo literarum invenies literas, in quibus inclusa est pecunia. Ex Berna venit et Stephano Willio pertinet; quęso, reddas. Arbitror esse apud Pellicanum. Vale per Christum cum tuis et me semper ama. Raptim, Basileę, 9. novembris anno 38. Tuus Myconius. Domino Heinricho Bullingero, episcopo Tigurino, fratri in domino observando suo.
Min früntlich gruͦs und willing diens zuͦ for. Lieber Meyster Heinrich, ich lan üch wüssen, das es wol stat umb unser kneck im feld, got syg lob und er in eüwikeit. Lieber Meyster Heinrich, es hat mier ein guͦter fründ und bruͦder geschriben; sick ich üch die koppi zuͦ: "Min frünttlich gruͦs und willing dienst sige üch von mier alle zit bereitt. Lieber her und bruͦder, ich las üch wüssenn von wegen unssers kriegs volck, das as inenn von den gnaden gotts wol gat. Enet Jenff im läger ist zu inen komen der proffos von Parys, in names des küngs inenn an zeigt, wie der küng willens sig, etlich land in zenemen, so er vermeint, rächt dar zuͦ ze haben, als Kamrach, Rümely, Salenoüwen das tal Morienen. Haben unsser heren im gantwürt, es sig nyt minder, sy sigenn willens gesin, an die genamten pläcz zuͦ ziechenn; dann sy ver nomenn, das etlich ir figent sich da uffenthaltenn. So aber der küng die placz zuͦ sinen handen wel nemen, lassen sis pschächenn, wellend in oüch nüt irenn, so ver er sy oüch las machen, in hoffnung, er werde unsser guͦtter fründ und nach pür sin; des där her träffenlich wol zuͦ friden gsin. Uff das sind sy zogen gegen der Klüs, die understanden in zuͦ nämen; ist ein vast werlicher fläcken. Haben sy dermas umbgäben und an gfochtenn, das sy sich haben uffgäben, und also die klüs ingenomen an schaden unserthalb, got sy lob, das kriegs volck, so drin gsin, an gwer lasen abzien, ein eid gschworen, in drigan maneten nit wider uns ze züchen. Sinnd also wider uff Jenff zuͦ zogen, ein zuͦ sacz in der klüs gelasen, Jacob Heczel, houptman; dan as ein schlüssel des lands ist. Uff süntag vergangen haben wier brieff von inen enpfangen, so zù Morse us gangen, das sy willens, uff Lassera zuͦ, das zefergen, ouch etlich plecz under wegen in zuͦnemen, dem nach uff Ifferden da wellen sy uff hüt sin mit beger, inen zeschickenn 2 kortenen, 2 notschlangen, 2 boler mit ir municzion, das wier inen schick uff hüt mit beleitüng 200 manen us der stat; dan äs niemen wilig ist, da heinen zebliben, wan wier al gern zuͦ inen weren. So den bin ich guͦtter hoffnung, unser mit bürger vonn Frybürg werdenn oüch uff sin, Remünd, Rüw, Fifis und noch me fleckenn innemen; dann wiers inen verwilget. Dan wier unser botschafft by inen ghept und sy die ir botschafft by uns von wegenn der flecken, und was ghandlet, wer vil zlang zeschryben. Wen ier har koment, wil ich üch als an zeigen. Der Walysser halb sind wier wol mit inen zfriden; habenn oüch fil ingnomen. Wier haben oüch ein ratz bot by inen in Walles. Jecz nit mer. Sint got bevollen. Grüssen uns aller üwer husfrow und üwer kind Datum am 22. tag hornung im 36. jar. Üwer dienner Jacob Vogt. Äs ist hie gsin der Borygo und jecz ein bot vom keisser, bringen selczenn fablen, doch in suma: Wier sölen stil haltenn und fryden. Dem keiser schribenn wier alen handel von anfang bis am end zu." Lieber Meister Heinrich, ich lan üch wüsen, das die Fribburger ir gesucz uf dem blacz hand kan und mit iren klygfolck [!] han welen us der stat ziechenn; ist inen ein brieff kon von den 5 orten. Was der ver mag, ist nit wüssen; dann mich thung, die 5 ort sigen ir heren. Mier herren aben noch 2 kortonen inen gesick gan Ifferden wend an drüen orten den blacz beschiesen. Got geb inen glück. Was mier wor hafig zuͦ künd, wil ich üch alweg lasen wüsen. Ich danck üch über handlung, die ier mier hand gesick, und den[?] schryber dar zu und über guͦten rim[?], und dancken mier Meister Steiner ouch und sinen, und gruesend mier Meister Leüwen und al guͦt brüeder. Nit me, den got halt uns in siner huͦt. Geben am 27. tag hornung im 36. jar. Uwer thiener Biczius Haller ober vogt zuͦ Lenczburg. Dem erwürden, wolgelerten Meister Heinrich Bullinger. Diener der kilen zuͦ Zürich, min lieben heren und bruͦder.
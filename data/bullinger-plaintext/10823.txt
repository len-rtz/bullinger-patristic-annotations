Min früntlich gruß zuvor. Erwirdiger, gunstiger, lieber herr, uwer schrybenn, anntreffent den pfaffen Umendum, sinn inhallts hob wol verstannden. Uff semlichs fug ich uch zu vernemen, das ich zwo erlich personen verhortt hann bin irenn eyden, unnd der ein heu alsso gredt, der pfaff Umbedum heige zu im gredt: "Wie gefallt dir das, das die von Zurich die mesß wider annemen wenndt? Es ist nit me dann umb zwen man das mer gsinn vor ratt unnd burgern, denn das sy sunst wider angenomen hetten." Do habe diser gsprochen: "Das druw ich gott nit." Denn anndren, denn ich verhortt hann, der hatt gredt: "Wie gefallt dir, das die von Zurich wenndt wider meß hann? Darumb hann ich butt gott inn der kilchen lassen bitten, das es beschech." Unnd sunst vill unutzer wortter gredt, als es ein boser vogell ist. Ich heu woll mer kundtschafft, den ich in nut truwen tharff, dann sy sinnd all sin gloubens. Aber ich will mich für und für wytter erkonnden. Jetzmall nuwer merren halb weyß ich üch nit witter brichten, dann das min herren das schlosß Zilung mit grossen eren erübrigett hannd. Gott dem allmechtigen sige lob unnd dannck gseitt! Doch so hoff ich, üwer herren sigeint sy woll bericht. Bitt uch, ob ettwan nüwe zittung verhannden, ir wellend michs berichten. Grüsendt mir den Meyster Löuwen unnd alle, die uch lieb sinnd. Nit mer, denn gott der herr sig mit uch. Datum uff den 4. tag appenrellen im 36. Von mir, Bennedict Schutz, lanndtvogt zu Baden, u[wer] w[illiger] altzitt. Dem frommen, erwirdigen, wyssen Meyster Heinrich Bulinger, minem lieben herrenn und guten frund.
Gratiam et vitae innocentiam a domino. Respondit Leo noster ad epistolam Bernatium, respondit Theodor[us], respondi et ego. Leo ostendit nihil esse in tota confessione, quod non reperiatur in libris Zvinglii nostri, atque huius rei gratia complures adducit locos. Theodorus certo evincit confessionem sibi plane constare, nuspiam sibi ipsi adversari. Ego indico rationem, quomodo disseruerimus de eucharistia, adeoque ista nos verbis nostris impugnare, quae Bernates ex nostris consequi putarant. Copiosiora sunt omnia, quam quae rescribere licuerit. Speramus autem fratres illos nostros hisce placandos fore. Caeterum quid in conventu Constantiensi actum sit, disces ex apographo epistolae, quam ad nos dederunt fratres 8 urbium Sveviae. Faxit deus, ut sancta, im[o] et vera aliquando coalescamus concordia. Vides en[im], mi frater, quam undique persequutionum procellae nobis immineant. Dira ex Galliis quidam referunt. De caesaris conatibus nescio quid gestient[es] quidam sibi pollicentur. De episcoporum et abbatum conspiratione nihil dubitare possumus. Qui[d] ergo? "Sufficit nobis gratia domini. Virtus autem in infirmitate perficitur" [2 Kor 12, 9]. "Beati, qui persequutionem paci[untur] propter iustitiam" [Mt 5, 10]. Et "qui in finem usque perseverarit, hic salvus erit" [Mt 10, 22; 24, 13]. Veritas autem domini immortalis est. Vigilemus igitur, oremus, ad constantiam et fortitudinem fidei animemus eccl[e]sias nostras, ne sancti simul obdormiant et neglig[e]ntia absorbeantur, dum venerit dominus punire Germaniae nostrae ingratitudinem, scelera atque num[i]nis contemptum. Vale, charissime frater, et me liter[is] tuis refocillato. Sed heus, audio quendam tibi retulisse, dum in aestate una cum Zviccio et Pell[i]cano caeterisque viris piis et bonis thermis m[e] abluerem Urdorffensibus, munus me suscepisse ab impiis et pensionariis, deinde adeo me replesse vino, ut nihil perinde offenderit pios. Scias ergo istum, quiscunque tandem fuerit, hominem futilem retulisse impudens mendatium. Viri enim boni civesque pi[i]130, quorum nomina, si petis, referre possum, totum sodalitium munere honorarunt. In istis paucissimi fuerunt, qui non ex animo faveant evangelio. Deinde non vivit hodie quisquam, qui me unquam viderit vel vino vacillantem vel sepultum. Ne ergo temere eiusmodi credas delatoribus, imo scio te nihil horum de me credidisse. Alias enim epistola, opinor, fratrem tui amantissimum monuisses. Vale iterum et me ama. Nam ego totus tuus sum. 10. ianuarii 1535. Salvum volo communem illum parentem nostrum, Carolostadium et reliquos fratres. Et si quid certi ex Galliis, Cattis aut Cheruscis habes, indica. H. Bullingerus tuus. Domino Osvaldo Myconio, Basileiensis ecclesiae pastori prudentissimo vigilantissimoque, fratri percharo.
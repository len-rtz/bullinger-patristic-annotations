S. Literas tuas una cum consilio vestro quis improbaret, charissime Heinrice, cum nihil spirent, quam quod non solum sit e re nostra, sed et totius reipublicae christianae! Scio enim omnibus exteris fratribus probari institutum vestrum apologeticum. Nihilominus, cum veritas nostro sub nomine sic proscindatur, ut apud Cheruscos nihil peius audire audiam quam Zvinglianos, Helveticum evangelium, sacramentarios, opere precium omnino est, ut opera vestra, qui et docte et commode nec minus modeste orbi satis facere vel saltem calumniatoribus ora obstruere potestis et dogmata et ecclesiarum nostrarum ritus aperire -: Differimus in feriarum numero, caenae celebrande ritu et pulsu angelico, sed dum horum nulla fit memoria, quandoquidem religioni sunt adventitia, immo parum ad religionem faciant, satius fuerit ea praetergredi et in his suam cuique ecclesię libertatem. Placet item, ut omnia cum Basiliensibus et nobiscum conferantur, non quod de integritate et eruditione vestra diffidamus, sed ut magis unanimi consensu omnia fiant. Monuimus senatum nostrum calumniarum Schnepfiarum et suę farinae hominum. Decrevit, ut per legatos nostros iam Badę congregatos ad vestrates et alios pios referatur. Sed quid dicam? Legati nostrates sunt Stürler et Pastor, quibus vel quam cordi sit negocium vel quam intelligant, probe coniectare poteris. Vestra ver[o] apologia (ubi per omnia ab omnibus fratribus consensum fuerit) urgebimus fortius, si sic vobis etiam videatur ad rem facere. Pergite igitur, et utinam te nuncio, quae congesseritis, ad nos perferantur. Quodsi aliter visum fuerit, curabo ego, quantum in me est, quod res exigit. Ceterum accepi reliqua in Ephesios et initium Philippensium, quae cum concinnata fuerint, iudicium quantulumcunque ad te scribam. De hernia mea quottidie non quoad dolorem, sed magnitudinem ingravescente in posterum scribam. Nam egerrime urbis portas videre nedum egredi possum. Timeo inter symmistas simultatem, quandoquidem Megandro Conzenus displicet, placuisset vero Rellicanus, sed aliter domino et magistratui visum est. Curabo, si possum, omnia pacare. Ludvicum Vivem De subventione pauperum nusquam comparare possum. Obsecro admone Froschouerum, ut vel a Franckfordia nomine meo adferat. Interim vale. 17. augusti anno 35. Tuus, si suus, Berch. H. Hac hora nuncium habui a doctore Melchiore Volmario ipsum vocatum Tübingam in lectorem iuris civilis, quotquot ex eo greca habentur. An Meister Heinrich Bullinger, predicanten ze Zürich, sinem günstigen herren und bruͦder.
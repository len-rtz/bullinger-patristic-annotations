Durchlüchtiger, hochgeborner fürst, gnediger herr, uwern fürstlichen gnaden siend min underthaͤnig, willig dienst alle zyt bevor. Gnediger herr, uwer fürstlichen gnaden gnedigs zuͦschriben, des datum zuͦ Wachtingen imm feldlaͤger des 12. septembris stadt, hab ich des 20. septembris mitt hoͤchsten froͤüden empfangen, dann ich daruß verstanden, das u[wer] f[ürstliche] g[nad] mich kleinfuͤgen miner pitt, Heinrychen Thoman in u. f. g. cantzly ze nemmen, gewaͤret hat. Dorumb u. f. g. ich zum hoͤchsten dancken mitt erbietung u. f. g. in allem dem, das mir müglich ist, ze willfaren. So hatt mich nitt minder erfroͤwt die flyssige verzeichnung der kriegshandlung zwüschen u. f. g. an einem und dem keyser am anderen teyl glücklich von dem 29. augusti biß uff den 6. septembris vollfuͤrt, welche u. f. g. mir unverdienten gnaͤdiklich mittgeteylt und zuͦgestellt hatt. Gott woͤlle fürohin u. f. g. wyßheit, gunst, stercke, gedult und syg wider unsere find verlihen. Dorumb wir inn dann ouch ernstlich bittend und umb das guͦt und umb die gnad, so er u. f. g. bißhar verlihen, danckend. U. f. g. thuͦn ich ouch ze wüssen, das u. f. g. gnaͤdigs zuͦschryben ich minen gnedigen herren angezeigt und fürbracht hab, welche grosse froͤüd darab empfangen habend, alls sy dann u. f. g. wolfart von hertzen begirig sind, soͤliche ouch irem besten vermugen nach fürderend. Dann ob sy glich wol u. f. g. mitt irem offnen zeychen nochmals nitt zuͦzogen sind, thuͦnd sy doch sampt den andren 3 orten (Bernn, Basel und Schaffhusen), das u. f. g. und deren verwandten nützer und besser ist. Diewyl u. f. g. wol wüssen mag, was traͤffenlichen waͤrbens von keyser und bapst taͤglich an die anderen eydgnossen der 9 orten beschicht, ouch weß gemuͤts gedachte Eydgnossen gewesen und noch sind, namlich by dem baͤpstischen glouben ze verharren, etc., so nun die unsern soͤltend mitt iren offnen zeychen uß dem land zyechen, wurde ungezwifflet die widerparth, deren macht nitt klein noch ze verachten ist, uff die anderen syten, ia wol so bald uff uns selbs ziehen. Derhalben durch der unsern underhandlung und stillsitzen (damitt die widerparth ouch still gestellt) nitt ein kleine behilff und fürdernuß u. f. g. und iren verwandten bewisen wirt. U. f. g. mag ich ouch das nitt bergen, das mir dises tags ein eerlicher, fürtraͤfflicher mann guͦter meynung vertruwt hat, das der fünff orten botten uff diser wuchen gehalltnem tag zuͦ Baden gaͤgen der franzoͤsischen bottschafft sich heyter mercken lassen, so ferr sich koͤnglich maiestat ze Franckrych, oder ire Eydgnossen von den 4 orten sich in disen krieg mischen und dahin trachten und haͤlffen woͤltind, damitt sy von irem glouben getrengt, etc., wurdent sy der k[oͤnglichen] m[aiestat] ze Franckrych die vereinigung, und iren Eydgnossen die pündt heruß gaͤben und wyter besaͤhen, wie sy irem glouben ouch bystand und hilff thaͤttend. Und wiewol sy hierüber gebürliche antwort empfangen, das sy wol verstanden habend, daß man an sy nitt wil gebunden sin, etc., yedoch sicht und erlernt u. f. g. hieruß, wie es u. f. g. nitt geradten noch der gantzen sach guͦt und fürstendig sin wurde, wenn min gn[edig] herren sampt den anderen 3 orten dem evangelio anhaͤngig u. f. g. mitt iren offnen zeychen zuͦ veld ze ziehen undernaͤmind. Imm faal aber der nodt, bin ich gar guͦter hoffnung, die unsern werdint sich gar trostlich erzeigen, wie dann eins gloubens und glychfoͤrmiger religions pflicht erforderet. Und mag deßhalb u. f. g. sich alles guͦten und aller trüw zuͦ minen gn. h[erren] versaͤhen. Es last u. f. g. gar früntlichen gruͤssen herr Johan Rodolff Lavatar, Burgermeister, welcher u. f. g. wolfart, heyl und syg zum hoͤchsten begaͤrt, und die zuͦ fürdern mitt allem sinem vermugen gantz willig ist. Was u. f. g. ich aber mitt allem minem dienst, und sunders in diser nodt und gfaar, zuͦ gefallen und fürdernuß ze thuͦn vermoͤchte, woͤlte ich ungespart mitt trüwen und guͦtem willen thuͦn. Gott Sabaoth woͤlle u. f. g. sampt iren mittverwandten gedullt in der grossen arbeit, verstandt in disen geschwinden loͤüffen, ouch krafft wider der finden macht verlihen, uff das u. f. g. das armm Christen volck uß der endtchristischen tyranny, und das getrengt tütsche land, unser aller liebs vatterland, von dem ioch der dückischen Walchen erledigen moͤge. Der herr Iesus Christus sye u. f. g. hertz und krafft, verlihe syg zuͦ pryß sines heiligen namens. Datum Zürych, des 25. septembris anno 1546. U. f. g. gantz williger diener Heinrych Bullinger. Dem durchlüchtigen, hochgebornen christenlichen fürsten und herren, herren Philipsen Lantgraven zuͦ Hessen, graven zuͦ Catzenelnbogen, etc., sinem gnedigen fürsten und herren.
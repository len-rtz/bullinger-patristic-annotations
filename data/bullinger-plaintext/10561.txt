Gratia et pax a deo etc. Lieber Meister Heinrich, alß ich kurtz verschinen tagen by üch gewesen bin, hab ich den handel und anklag, for dem landtvogt zuͦ Frowenfeld, beschehen durch die messgsellen zuͦ Wynfelden und besunders durch Jocob Locher, vogt daselbs, und houptman Eberli, üch gnuͦgsam erzelt und anzeigt, namlich wie sy mir so schantlich mine wort verkert handt, und dass ich von dem friden gottis und der welt friden mitt türren, kloren worten uss der götlichen gschrifft worhafftig anzeigt hab, handt sy uff yren landtsfryden mitt der unworheit deutet und usgelegt. Uff sölches hinderrucks verklagen hab ich selbs fur den landtvogt kert, und hernach zwen verordnete botten von der gmeind dessglichen thon, und in uff dass trungelichsts und flissigsts gebetten, dass er mich ouch welte verheren guͤtigklich und by recht lossen bliben und mitt mir nitt gohen oder mich überfallen gwaltigklich; dann ich ym dess rechten syn wölte und des rechten erwarten. Wölches er nun den botten verheissen hatt, wie aber gehalten, dass weist man yetzund in dem gantzen Thurgöw. Dann uff den oben purificationis Mariae, als man licht hatt anzündt, hett er gesandt syne schergen und knecht, und handt mitt grosser ungestiemy, muͦtwillen und bossheit mich ob dem nachtessen understanden gfencklichen anzenemen und ze fohen als einen mörder by nacht. Und aber der trüw gott, der wol kan die synen erretten, hett mich lossen warnen durch einen guͦten gynner. Doch geschachs so ylends, dass ich kuͦm zuͦ einer thür hinus kam, wie sy zuͦ der andern hynin fielend. Und als sy mir dass huß zuͦ dem andern mol durchlüffend, hand sy ouch miner hußfrouwen etlich gelt mitt dem seckel gwaltigklich genomen und mis alles verhefft, wass ich hab. Also byn ich zuͦ doctor Hans Zwick als minem vatter geflohen, der mich also in miner armuͦt tröste und uffhalt. Will ich nun min hab, die worlich fast klein ist, nitt gar dohinden lossen und verlieren und gar bloss mitt minen kleinen kinden darvon ziehen, muͦss ich noch dem landtvogt 5 g[uldin] geben und 20 batzen, handt sy in derselben nacht uff mich verzert, ouch bezalen und dass geroubet gelt, dass sy minem wib mitt gwalt gnomen handt, ouch verloren haben. Also muͦss min husfrouw verkouffen fast, wass wir handt, wellendt wir die summ ussrichten. Also ellengklich gott man mitt uns um ym Thurgöw, und mögen minder zuͦ recht komen dann under den Türcken. Söllichs hab ich üch alß minem lieben und getrüwen vatter nitt mögen verhalten, ob doch etwa uff einen andern ein besser uffsehen geschehe. Sölchen unfal hab ich fürnemlich von Jocob Locher. Wass er für ein man sy, werden ir finden in minem andern brieff. Vale vir optime et nos exilio iam relegatos et ab impiis tyrannis expulsos ecclesię tue precibus comendatos habe. Datum Constantie, 11. die februarii anno 35. Johannes Rytter, quondam Wynfeldensis ecclesie minister. Clarissimo antistiti Tigurino Heinrico Bullingero.
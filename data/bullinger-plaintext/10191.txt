Salutem et conscientię pacem per Christum. Cum nuper ad colloquium me pręfectus admisisset, accidit, ut dum ultro citroque familiarius quędam inter nos iactarentur, in tui quoque mentionem inciderimus. Ibi post multa dixit ille congressum tuum non mediocriter se iam pridem expetivisse, sed nescio quo genio deterritum fuisse hactenus. Tum ego: «Atqui nihil est, quod te prohiberi a Bullingeri colloquio debeat amplius, si cupis. Facilem et paratum quovis cum loco tum tempore scio illum se tibi prębiturum esse». - «Non dubito», inquit, «sed nolo impudenter illi me ingerere, si desit iusta occasio». - Quod cum ille serio prę se ferret, non abs re facturum esse putavi me, si te huius rei submonerem clanculum, ita ut quam primum audires illum Tiguri esse, non expectando illius occasionem, quam forsan observat, quemadmodum lunam Accessęus ille, qui locum fecit adagio, prior hominem compellares atque quomodocumque iniecto sermone de singulis paulatim rebus ad negotium evangelicum pertinentibus exacte cum illo colloquereris, constanter tamen interim dissimulando me instigatore hoc fieri. Protinus ille, qua est facilitate dicam an imprudentia nescio, sese tibi aperiet. Hęc in pręsentia ad te pro nostra veteri consuetudine, qua mihi quidvis erga te licere puto, scribere placuit. Quod superest, facile tabellio referet, a quo etiam causam audies, cur literas tuas pręfecto reddi noluerimus. Vale, ac nos, ut hactenus fecisti, amice semper complectere. Frowenfeldię, idibus decembris anno 1532. Petrus Dasypodius tuus. Domino Henrico Bullingero, vigilantissimo Tigurinorum ecclesiastę, amico suo non vulgari.
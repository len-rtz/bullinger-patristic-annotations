Gratiam et pacem a Deo patre per Iesum Christum. Literas tuas accepi, cbarissime frater, in quibus me primum obiurgas nec tamen immeritum, quod librum creditum tam diu detineam. Ego quidem per literas, ni fallor, magistrum Leonem rogaveram iam dudum, ut me excusaret erga te, et causam huius morae simul reddideram, scilicet quod propter aciei hebetudinem fere a scribendo et a toto studio amoveor. Liber tuus salvus est et mundus, nec illum quisquam apud me novit praeter unum Ioannem Blasium. Rogo denuo atque obsecro, si fieri potest, ut illum apud me permittas usque ad nundinas Martinianas; tunc ad te remittam certo per Margaretam, quondam Zvinglii ancillam, quae cistulae suae includet, ut ab omni lesione securus sit. Sin tibi hoc incommodum, annuntia, et faciam, quicquid iusseris. De Bucero scribis ac de eucharistia; sano, quod res est, paucis delineas. Ego quidem mentem ac sensum meum de eucharistia libentissime exponerem tibi, nisi iam negotiis obrutus impedirer; sed post paucos dies faciam. Papistae Christum ipsum et adorandum et devorandum proponebant; Bucerus vero cum suis migma quoddam ipsimet et omnibus incognitum nobis obtrudit. Miror vehementer, quinam factum sit, ut vir ille tantus ex luce clara volens in Cim(m)erias tenebras secesserit. Scripsit Lutherus multa contra Zvinglium nostrum, sed adeo inculta et immunda, ut nauseam sui omnibus piis merito praebuerit. At Bucerus super haec omnia ad partes eius concedit. De Pontisella scribis. Rogo plurimum, ut, si fieri posset, ut victum haberet alicubi apud vos; de amictu et libris ego providerem cum amicis quibusdam. Nam ad nos revocandus non est; nullum enim studium aut ludus literarius est, in quo proficere posset. Ego fere nihil possum; nam domini Curienses sacerdotium meum invidia moti imminuerunt per singulos annos 34 aureis Renensibus, eo quod Gallicae factioni continuo contradicam. Adiuva, obsecro, pauperculum; ipse plane neminem habet nisi matrem paraliticam. Si saltem hiemem futurum apud vos Tiguri manere posset. Vale, vir eximie. Ex Rhetorum antiqua Curia, 2. Octobris 1537. Tuus ex animo Ioannes Comander. Ornatissimo viro magistro Heinricho Bullingero, Tigurinae ecclesiae anstititi, domino ac fratri suo observando.
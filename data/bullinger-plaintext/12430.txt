Gratiam et pacem. Reddidit tuas, frater in domino colendissime, Iacobus hic. Remitto autem schedas communicatas cum gratiarum actione. Eas non nisi percurrere propter varia negotia licuit. In iis hoc maxime placuit, quod protestantium colloqutor omnia vult iudicari ad scripturas sanctas, quae omnia pertinentia ad salutem nostram plene contineant. At si nostri in eo perstiterint, nulla erit spes progrediendi; adversarii enim hoc nunquam concedent. Ita rursus et tempus et sumptus frustra consumpta pereunt. Dominus bene vertat. De caesare mihi aliud nihil polliceor quam de Pharaone, de Sanheribo et Domiciano atque Diocletiano. Necessarium ergo, ut paremus nos ad persequtiones graves, in quibus tamen dominus certo non deseret suam ecclesiam. Si caesar prior occuparit urbem Coloniensem, videbis id magno totius Germaniae malo fieri. Erit hoc ipsi tutum asylum, in quod plurimis regionibus (non iusto exercitu, sed manipulari et praedatoria turma) ferro ignique vastatis sese recipiat. Quod, si urbem tantam obsidere noluerimus, non fiet id citra ingens periculum nostrum. Sed dominus benedictus in saecula docet manus suorum ad proelium et digitos ad bellum. Hic orandus est, ut nostri misertus nos eripiat ex ore leonis. Non misi tibi librum meum de sacramentis, ut iam percurreres, excusum vero diligentius legeres, sed ut ita nunc legeres, quo tuum mihi dares consilium, excudendum traderem an non traderem. Quia ergo legisti, oro tuum adhuc iudicium paucis ad me des, et h[oc] per proximum tabellionem. Si quid est in toto libro, quod displicet, age, fac officium fratris et libere, quod sentis, indica; alioqui nunquam urgere te desinam. Requiro hic a te officium fratris. Es kumpt ein red uß Franckrych, der koͤnig schick ein reysigen züg in das Pemondt, und werde Morellus herus gen Solenthurn kummen mitt gaͤllt. Quam vere dicatur, ignoro. Vale et rescribe. Martii 18. anno 1546. Bulling. tuus. Excellentissimo viro d. Ambrosio Blaurero, antistiti Constantiensis ecclesiae, domino et fratri suo incomparabili.
S. Vere nunc dici experior usu parari artem. Nam cum intra menses aliquot a carmine scribendo prorsus abstinuerim nec interim poetarum lectione exercitatus sim, Musas plus quam tenues et exhaustas nunc reperio, eo steriliores tamen, quod argumenti limitibus angustioribus inclusę nullam latius vagandi licentiam consequi possunt. Extorsi tamen vel invitis hęc duo disticha: Expugnata tubis Iericho est: en dęmonis urbem vox evangelii tetraque regna ruit. Baalista pereunt; manet insuperabile verum, ut nulla Helias vincier arte potest. Quod si quid his commodius inciderit in animum, curabo, ut habeas. Molestus certe ille transferendi Germanica labor, quo iam exerceor, fere omnem poesim animo nostro expulit. Vale. Rod. Gualth. totus tuus. Dum hęc scribimus, en aliud mente concipitur: Quid mirum, cecidit Iericho, quod voce tubarum, cum cadat a verbo dęmonis imperium?
Gratiam et pacem a domino. Iamdudum abs te responsum expecto, humanissime pater, ut, quid de rebus meis constituendum mihi sit, certo cognoscam, quamvis ampliori responsione opus non foret, nisi aliis arduis profecto et ingentibus caussis impedirer. Nequaquam enim ignoro, quantum officii et obedientiae collegii nostri praesidibus (imprimis vero tibi, qui mihi semper patris loco fuisti) debeam. Sed ut quimus, aiunt, quando ut volumus non licet. Ego sane vestrae huic vocationi, qua Tubingam scholam mihi proposuistis, satisfacere paratus non tam aliorum consiliis (quibus si non multum, certe non nihil debeo) quam propria necessitate impeditus ceptum consilium exequi nequaquam potero. Venerunt enim ad sodales nostros, qui hic mecum degunt, a Tubinga Wolphii et aliorum literae, quę scholae quidem modum non damnant, victus vero caritatem mihi intolerandam ostendunt. Vilissimo enim, quo ibi vivitur pretio, minus 26 florenis non victitare quisquam poterit. Pręterea lectus conducendus, conducendum quoque domicilium, quorum omnium summa ad 34 florenorum summam fere ascendet, quod et ipse iudicare poteris. Esto tamen, ut nunc pentecostes et autumni stipendium mittatur, impossibile nihilominus erit, ut Tubingae 17 florenis ab hinc usque ad Christi nativitatem vivere queam. Quare doctissimorum virorum consiliis persuasus Basileae morari institui, nisi vobis secum visum fuerit; quod etiamsi fiat, mihi tamen aliter agere impossibile est hac pecuniarum inopia circumvento. Quare te rogo, ut per hunc tabellarium mihi, quid nam tibi optimum videatur, scribas. Interim tamen non parum me implicat et illud, quod Lausannam scripseras, cum de Genevensi mercatore et typographo te consuluissem; in genere mihi rescribere videbaris, ne alienis hominibus operam meam collocarem. Tu tamen ipse, velim, perpendas, et invenies necesse fore aut alienis operam meam condicere aut stipendium amplius habere aut mendicandum forsitan esse, quod tamen vobis nequaquam placere arbitror. Vestris tamen adhuc innitar consiliis, quoad me vobis curę esse intellexero nec mihi soli negari id, quod aliis omnibus me longe ditioribus concessum est. Salutabis nomine meo uxorem et matrem tuam cum omni familia. Vale, pater charissime, et me tibi commendatum habeas. Mitte per hunc, quaeso, quę prioribus literis petii, si modo onus non recusaverit. Basileae, 8. aprilis 1540. Tui observantissimus Rod. Gvaltherus. Clarissimo viro d. Heinrycho Bullingero, Tigurinę ecclesiae antistiti, patri suo imprimis colendo. An M. Heinrich Bullinger zuͦ Zürich.
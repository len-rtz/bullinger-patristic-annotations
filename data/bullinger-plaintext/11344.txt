Ioannes Blasius Heinricho suo S. Is, quem hic coram cernis, observandissime vir, reipublicae nostrae consul est, homo omnium bonorum iudicio syncerus ac in re evangelica constantissimus. Illum et tibi notum volui, cui, licet currenti, calcar tuum addas, ut in re bene cepta persistat. Deinde Traverso nostro si quid destinasti, fac per illum accipiamus etc. et si quid est apud [vos], quod facit ad promovendam Domini veritatem, fac et nos participes. Vale per Dominum, qui te diu nobis conservare dignetur, amen. Raptim, Curiae, 23. Augusti, anno 39. Ornatissimo iuxta ac humanissimo domino Heinricho Bullingero, ecclesiae Tigurinae episcopo vigilantissimo.
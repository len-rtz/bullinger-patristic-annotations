Gnad und frid von gott, dem vatter, durch Jhesum Christum. Allerliebster her, üwerm schriben bin ich nachgangen, hab den lantvogt angeruͤfft umb hillff und schirm und imm mine artickel all anzaigt. Hat er mir ain guͦt, früntlich antwurt geben etc. Und in mitler zitt hatt der her von Tobel mir uff den ostertag geschriben, ich söll zuͦ imm kummen uff montag, in hoffnung, mit mir zuͦ handlen. Uff söttlichs bin ich dar gangen. Hat mich widerumb haissen das gotzwort zuͦ Merwil verkündden. Also belib ich by miner pfruͦnd und werden zuͦ Busnang. Acht ich wol rüewig sin der meß halb. Hat mich och wol gehallten und mitt früntlichen wortten enpfangen, gott sy lob. Darumb so danck ich üwer wirdi der großen lieby und früntschafft halb, mir so dugentlich bewissen, und wo ich gegen gott und susst sötlichs kan verdienen, sol ich willig erfunden werden. Ich acht, die sach werd sich in mittler zit zuͦ demm allerbesten schiben und der unwil abnemmen. Uff sötlichs wil ich mich drucken und lyden, damit frid und lieby dester bas erhalten mög werden. Und uff üwer besserung, so miner heren botschafft gen Frowenfeld kumpt, so ich dasselbig vernim, so will ich inen och dancksagung bewisen. Wo sich aber etwas witters inrisß der widerwertiken halb, bitt ich üch umb gotz willen, ir wellend mich allweg in üwerm schirm hallten. Nach dem so lat üch junckher Hainrich von Ulm vil guͦtz sagen und früntlichen gruͤtzen. Und gruͤtzen mir maister Peter Mayer mitt aller dancksagung siner hilft und lieby halb. Datum zuͦ Busnang am ersten apprilis im 35. Hans Wächinger zuͦ Busnang. Dem wirdigen und hochgelerten herr Hainrichen Bullinger, predicant zuͦ Zürich, minem insundern [gü]nstigen und lieben herren etc.
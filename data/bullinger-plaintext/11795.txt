Gratiam et pacem. Ebrius ille, qui huc venerat explorandi gratia, num laepra sit infectus, insalutato me discessit; unde literas, quas tibi scripseram, huc usque retinui; eas nunc per d. Clarerum, fratrem dilectum, mitto. Iuvi, quantum potui, et porro non negabo operam meam Clarero, verum ita, ut nihil praeter decorum egisse videar. Sunt multi civium filii, quibus nondum obtigit, quod illius. Novarum, ut vocant, rerum habeo nihil, nisi quod audimus multos de morte caesaris nescio quid spargere, alios rursus constanter asseverare caesarem venisse in Italiam. Putavi iam olim te vidisse breve apostolicum, quo Helvetios vocat Tridentum, alioqui misissem citius; nunc per d. Klarerum mitto, sed ita, ut reddas. Iste more suo agit, nos more nostro agemus. Vale, mi Vadiane, et me ama. Tiguri, ultima maii, hora nocturna 9., anno 1543. H. Bullingerus tuus.
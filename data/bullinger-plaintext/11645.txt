S. Nova non sunt; non est igitur, quod scribam. Comitia nondum coeperunt, etiam postquam dies constituta pridem praeterierit. Aiunt Ferdinandum adesse, verum nihil agere. Verum quid ageret vir (in animo meo) nihili? Extruere turrim instituit nec rationem iniit prius impensarum; non mirum igitur, si non ipse solus periclitatur, sed etiam omnes ab eo stantes. Quid vero putas inesse principibus animi, quia tam lente Spiram veniunt, nisi quod dissidiis fervent? Hans Wurst de novo scripsit contra Hessum; hic de novo respondisse fertur. Habet ille adhęrentes papistas, alius reliquos. Timet exire Hessus, ne turbas in suo principatu concitet organum illud pessimum. Verum esto, pariter exeant ambo, periculum erit huic ab altero et contra, ut verisimile sit ab hoste non esse parem formidinem. Sic turbare Satan novit omnia; deus autem permittit, ut ingratitudini nostrę par referat. Adhuc tamen magis me divexat nostra impietas. Pugnandum fuit hactenus contra papistas et contra catabaptistas, nunc contra eos, qui evangelium adversus vim tutati sunt. Audi, quid dicant inter se: „Kilchen“, inquiunt, „ist uff dem radthus.“ Quare vero sic? Quia nostram omnem authoritatem et libertatem obpressam cupiunt. Igitur, quotiescunque in flagitia quis invehitur paulo liberius, vocatur ad capita, examinatur, quid dixerit, cur dixerit, ex quo dixerit, contra quem dixerit. Num hic mos est etiam apud vos? aut apud alias ecclesias? Crede mihi, faciunt haud raro, ut cogitem de resignando ministerio. Atqui dum Christus dicit: „Ego passus sum talia, et tu pati renuis?“, restituor quidem, sed ita nauseam concipio, ut aliud mallem sępe qu[am] docere. Tales reliquit ille, hoc est adeo teneros, ut quicquid malint quam severitatem nostram sive in docendo sive in corripiendo. Hęc tibi, ut, si vacabit, aliquan[do] nos soleris. Vale cum tuis in Christo. Salutabis Theodorum rogabisque, cur dilatet mittere, quod missurum pollicitus est. Basileę, 15. februarii anno 42. Os. Myconius tuus. Colloquutus sum hodie cum Munstero; spero ipsum tandem successurum Carolstadio in lectione theologica. De gradu tamen adhuc hęret etc. Domino Heinricho Bullingero doctissimo optimoque, in domino suo.
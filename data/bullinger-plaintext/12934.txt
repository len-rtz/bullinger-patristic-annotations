Gratiam et pacem a domino per Iesum Christum, servatorem nostrum. Amen. Res nostrae, frater in domino venerande, in declivi sunt. In dies expectamus manum domini gravem neque inmerito. Hęc enim peccata nostra, contemptus oblati beneficii et ingens ingratitudo exposcunt. Moliuntur pontificii cum brachio suo nobis extrema minando horrenda. Nichil nobis reliquum est, quam ut ferventi oratione praecemur dominum, quo magna animi patientia feramus manum illius. Urbis nostrae legati apud cesarem sunt Egre, prope Boemię Silvam, deprecantes nobis gravissimam pecuniar iam mulctam. Dominus faxit, ut apud cęsarem gratiam inveniant; qua non inventa actum est plane de Memminga. Crede michi, tam deplumat urbes imperii semper augustus ille, ut vix repant. Vereor actum esse de libertate Germanica, nam hanc unam cupiunt pontificii deperditam, modo ipsis scilicet bene sit et liceat illis libere vitulari, ne quid impudentius dicam. Ulmę cristas erigit antichristus: Missatur strenue (mussitatur in templo dominicastro). Potior urbis pars civium inquam post Belial ambulat! Hypochritis omnia illic plena sunt, ita quod milites non sine magnis convitiis illorum inpudentiam et inconstantiam (Ulmensium dico) mirentur et graviter persequantur. Nos Memminge adhuc pure praedicamus Christum confortante nos spiritu Christi. Carthusiani prope urbem nostram revixerunt magno nostri offendiculo. Anceps bellum geritur inter caesarem et electorem Saxonie, quanquam fortuna magis hactenus duci faverit. Caesar hisce diebus apud nos et circumiacentes urbes militem colligere voluit, sed nichil efficere potuit invitis hominum cordibus. Nobiles Suevie totius ciere in bellum ausus est, a quibus etiam magnam pecunie partem postulat. In summa: Non est furiarum exactionum modus. Aiunt ad hęc Turcam in magno esse aparatu bellico adversus nos. Romanorum rex interim sitit sanguinem confessorum veritatis. Bone deus, quis et quando erumnarum finis est? Omnia spirant ardere iram in nos iusti iudicis dei. Dominus hiis finem faciat et donet nobis magnam animi constantiam, ut in sancto timore perseveremus! Ego cum meis optime alias valeo per dominum. Ora pro me, dilecte frater, et pro michi commissa ecclesia. Tuam coniugem cum liberis ex me plurimum saluta. Vale in domino, amice incomparabilis! Date Memminge, 19. apprilis anno 1547. Si fieri posset sine periculo, plura darem. Tuus ex animo G. S. Ornatissimo viro Heynricho Bullingero, domino, fratri et veteri amico charissimo. Zurch.
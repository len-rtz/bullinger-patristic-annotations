Gratiam et pacem a domino etc. Accepi literas tuas, Moecenas humanissime, quibus et tuam et praesidum nostrorum sententiam intellexi, cui ego obediens Vitembergam adire nunquam instituam; hoc enim nunc unicum curo, ut vobis vestrisque mandatis satisfacere possim. Cur autem hoc mihi negatum sit, satis manifeste, ut videtur, video neque hęc iniquo animo fero, cum vos iam eius aetatis esse eamque rerum experientiam habere sciam, ut, quid agendum sit, multo melius me discernere possitis. Divulgavit autem Basileae rumorem quendam Sebastianus noster, qui dixit hoc decretum a nostris esse, ut nullus nostri collegii alumnus Witembergam petat. Quod num ita se habeat, vęhementer miror. Quis nunc rerum mearum status sit, paucis sic accipe: Cum Argentinenses sumptus mihi intollerabiles esse viderem nec ipsorum victus valetudini meae percommodus esset, Basileam redii et a d. Miconio magna cum humanitate receptus sum. Parisiorum schola (cuius tu mentionem feceras) meis opibus est incommoda. Qui nam ii sint, nescio, qui 12 coronatis victum promittunt; omnes sane, quos ego conveni, mensam vix minoris vęnire aiunt quam 25 coronatis. Multa praeterea in cubiculum lectumque insumenda, nisi forte hi putant in collegio quodam mihi vivendum esse; quod si fecero, singulis diebus missa audienda est, quod ego nunquam faciam, etiamsi gratis mihi darentur omnia; animę enim salutem pecuniarum cumulis pretiosiorem aestimo. Quare optimum mihi videtur Basileae aliquandiu manere, nisi aliter tibi visum fuerit, cuius consilium ego semper mihi ut certissimam Cynosuram propono. Te rogo, ut, quae in rem meam sint, consulas. Hoc unum autem summis votis abs te oro, ut in hoc apud nostros incumbas, ne reditus mei consilia captent; huius etenim mentionem in tuis feceras literis. Concedite, quaeso, ut aliorum more etiam ego inter exteros bonas artes perdiscere queam. Sed de his multis agere supervacaneum esse duco etc. Otho noster, ut spero, brevi publice Ciceronis orationes praeleget. Quare te obsecro (patrone amantissime), ut Ciceronis opera, si modo fieri potest, hisce Frankfordianis nundinis ad me mittas; quibus, si poteris, adde, quęso, locorum communium librum, quem Eliotus mihi dono dedit. Novi, quod scribam, non habeo, nisi quod, cum Argentina discederem, comitia Frankfordiae fuerunt, quibus Saxoniae dux interfuit. Turcarum vires omnes metuunt, quod Salzburgensis quidam mercator in itinere mihi narravit, cum simul pernoctaremus. Ferdinandus interim (ut ipse narrabat) ad hęc colludit; alii principes et episcopi populum magis deglubunt quam tuentur. Angliae regi cęsar Gallusque bellum minitari dicuntur. Quod num verum sit, ignoro. Si verum est, stultissimum cęsar molitur facinus, qui tot hostibus, quos iam habet, etiam alium sibi parare conatur. Vitrico meo misi Italicarum cucurbitarum semina; hic, ubi excreverint, etiam tuę uxori (si modo voluerit) de his impartietur, nam hac illi conditione hęc misi. Plura, quae scribam, non habeo. Tu, quaeso, hęc mea aequi bonique consule. Basileae, ex aedibus Miconii, 1539. Salutato, quaeso, nomine meo matrem et uxorem tuam cum universa familia. Tui observantissimus Rod. Gvalterus. Vere docto et pio viro M. Heinrycho Bullingero, Moecenati suo imprimis colendo. An M. Heinrich Bullinger, predicanten zuͦ Zürich, sinem günstigen herren.
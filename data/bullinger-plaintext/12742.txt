Gratiam et pacem. Quid scribam, mi Myconi, cum incipiant ea quoque, quae certa hactenus fuerunt, fieri incerta? Videtur mihi plane totum negotium esse intricatissimum et nodus quidam Gordius versari partium manibus. Dominus Iesus dissecet illum ad gloriam nominis sui et ecclesiae suae incolumitatem! Heri accepimus literas, easque ex castris Danubianis ad Giengen datas 22. novembris, quae indicant ea die nostrorum castra sese apparasse non hibernis sed domui, idque magno cum metu et dolore urbium, maxime cum caesar firmus suis adhuc castris inhaereat. Nuncium acceperunt principes totam fere ditionem Saxonis esse occupatam (iam vero Mauritium proxima petere Witenbergam), insequi Bohemos. Ideo fortassis domum redire properant. Quid interim putas futurum et eventurum urbibus et Wirtembergensi? Nondum abieci spem, mi frater (etiamsi certa sunt, quae scripta sunt), nam victoria non est ex hominibus. Sat multi, sat instructi sunt milites Wirtembergensis et urbium, si viros praestare volunt, si dei auxilium implorarint, praesertim cum contagio et lues caesaris exercitum vastarit ad miraculum usque. Dominus providebit. Quodsi illos dederit in manus caesaris, vincent tamen victi, vincetur victor! Nosti vias domini dei nostri! Amplior fuit Danielis in Babylone victoria, quam fuisset Jehoiachin aut Zedechiae ad Hierosolymam. Fortassis falsa et ficta sunt, quae ad nos scripta sunt. Certum est praeterea modo consignandum fore foedus inter regem Galliae et foedus Schmalkaldicum. Wenn grad der ellend abzug die erst frucht wer icti foederis cum rege Aegyptio? Haec tibi soli scribo et d. Dryandro. Nisi ab aliis eadem au-dieritis, nolo ut dicatis huius quicquam [a] me accepisse. Oremus dominum, ut nostri misertus in sancta sua voluntate serve[t]. Grad jetzund ist man in raͤt und burgern zuͦ radtschlagen, wie man uußneme zu[m] paner oder zum fenli, oder ob man es bi[ß] nach Wynacht ruͦwen lassen woͤlle; wi[e] man die knaͤcht hallten, die zum rych gelouffen. Ir wüssend wol, was strenge[r], doch guͦter satzungen wir habend. Gott de[r] allmaͤchtig schick es wol! Vale cum omnibus bonis. Salvi sint d. Dr[y]ander, Gastius, Oporinus. 27. novembris anno 1546. Bullinger. D. Osvaldo Myconio, fideli Basiliensis ecclesiae ministro, domino et fratri percharo suo. Basel.
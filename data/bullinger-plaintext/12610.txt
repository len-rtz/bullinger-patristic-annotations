S. Manet rumor de Martino a Ross, quod revocatus sit propter Danum, qui immineat Frisiae, Bürensis vero transisse Rhenum dicebatur proditore canonico Maguntino Leuis cognomento apud Bingen; nunc vero non transisse, sed utramque marginem occupasse narratur. Miserunt speculatores Argentinenses, quos nondum redisse autumo. De eo quidem exercitu timor idem nos ambos tenet. Verum multa, nosti, cadunt inter os et offam. Quidni igitur caderent longe plura etiam inter hunc exercitum et Istrum? Erbius scripsit nudiusquartus rumorem esse Bürensem vi perrupturum Wirtembergam. Dicunt alii per montem transiturum, quem Hundsruck vulgo vocant; iterum alii per eam viam, qua profectus est Hessus. Mirum, quod nemo occurrit. Expostulavi cum domino Bernhardo, sed blande. Excusavit negocia et quod nullibi occurrerim. Deinceps tamen nihil dedit, forsitan propter conventum Aroviensem, quo abiit. Venit ultima augusti ex castris et Caroli et Hessi missus ante aliquot septimanas a Mauro, legato Galli, qui sic narravit: Ingolstadium nostris iuramentum dedisse una cum Hispanis, qui illic erant. Intellexisse rem Carolum et reliquisse Ratisponam cum omnibus copiis et obviam iisse nostris. Id intelligentes Hispani post discessum nostrorum defecisse protinus et duos currus plęnos commeatu cum aurigis retinuisse. Interim Carolum misisse, qui nunciaret Hesso praelium. Bonus hic delegit campum adcommodum et illum expectavit, dumque iam commedissent, admonitus prope esse 2500 equites, quorum singuli post se adducerent bombardarios cum uncatis singulos. Instructis e vestigio 3000 equitum sit obviam, congreditur et in fugam hostes compellit equitibus usque ad 40 deiectis et aliquot bombardariis, uno tantum de suis amisso. Captos esse aliquot serico villoso tectos, qui narrarent cęsarem pollicitum se comitem ipsis futurum, sed statim hostibus inspectis retro abiisse. His auditis ex Gallo quidam credebant, quidam non, atque dum hęrerent ita, advenit tabellio Argentinensis eadem omnino ferens, hoc solo adiecto in animo esse nostris quamprimum adoriri Carolum instructum millibus usque ad 40. Et nisi elabatur versipellis, aliquid fiet ad diem usque solis. Orandus dominus noster Iesus Christus, ne deserat nos ad gloriam ipsius et ecclesię augmentum. Vir insolentissimus Carolus (quales odio habet dominus) indictionem belli contempsit, abire iubens adolescentem nobilem, ni pro cathena velit laqueum. Indignos putavit enim Hessum et suos, utpote excommunicatos a se iterum atque iterum, ut ab eis aliquid huius acciperet. Mirum, si deus ferat tantam superbiam diutius. Scriba noster heri mihi dixit Danum exercitu fortissimo proficisci in hostem. Impediverunt ipsum hactenus nobiles, quibus lucrosa quędam commercia sunt cum Hollandis et nescio quid foederis icti superioribus annis Spirę cum cęsare. De Mauricio et Brandenburgensi nihil certi habeo. Rumor stultissimus volavit his diebus de utroque, quod tentarent pacem facere inter partes hostiles, quem ideo non possum narrare, ne fidei aliquid dare videar. Castelalteri nomen ignoro et, Ayterwangen ubi sit, nescio. Velim addidisses, timeresne de faucibus montium et arce Ęrenbergo. Equidem putaram omnia tuta esse citra fauces. Et mirum profecto omnes nostros profectos et neminem relictum, qui domum custodiat! Quin tandem et nos eximus? Annon res et tempus nos vocant? Sed timemus, ubi non erat timendum. Dominus, vereor, eum timorem vertat nobis in exitium. Convertat nos, et avertat iram suam a nobis! Intendat in adiutorium nostrum, si sumus ipsius, ut salvi fiamus! Amen. Tua per ocium legere non potui. Legam et remittam. Vale cum tuis. Basileae, 3. septembris anno 1546. Os. Myconius. Sint die Quin etc. dem k[eyser] me schuldig dann iren puntzgnosen, so heb Joͤsli pundt mit inen! D. Heinricho Bullingero doctissimo, fratri in Christo colendissimo suo. Z[urich].
Hortaris ut, si quae ex vestris ad nos regionibus horridiores literae scribuntur, malum id obruamus silentio nostraque arte leniamus. Verum quid dices, mi Philippe, si literae huiusmodi sint ut difficile sit ad eas silere, nec ulla possint arte leniri? De D. Martini Lutheri literis loquor. Noris an nescias ignoramus, tales Lutherum ad Froschoverum nostrum scripsisse literas (quas haud dubie nos non ignorare minimeque latere voluit) ut non satis possint mirari qui eas legunt viri boni et docti, quid Luthero evenerit, quod tanta cum immodestia, ut no quid dicam acerbius, tam diras in nos effuderit criminationes atque contumelias. Et quia forte ignoras quas scripserit, paucis in sinum amici et fratris effundam quidquid id est iniuriarum. Mox ab initio epistolae: Neque ego, inquit, neque ullae Dei ecclesiae ullam cum vestris praedicatoribus communionem habere possunt. Sumus itaque Lutheri iudicio resecti a consortio omnium sanctorum, veluti impii et pertinaces haeretici. Ergo nostra doctrina corruptissima est, ergo nostrae ecclesiae non sunt ecclesiae Christi sed synagogae satanicae. Ab huiusmodi enim communione iussit sanctos abstinere apostolus. His autem quid, oro, poterat in nos atrocius vel cogitari? Imo adiungit his protinus: Doleo illos tantopere laborare et tamen damnatos esse atque perditos. Careremus itaque vera in Christum fide: quidquid enim ex fide non est, peccatum est. Et qui non credit in unigenitum Dei filium iam iudicatus est. Rursus: Satis admoniti sunt, inquit, ut resipiscant ab errore et ne secum miseros homines rapiant ad inferos, sed nullas habent aures ad sana consilia etc. Quis, oro, mi Philippe, unquam nos admonuit? Quis de errore in doctrina convicit? Imo obtulerunt Helveticae ecclesiae confessionem fidei suae Luthero, submiserunt eidem et declarationem articulorum de ministerio verbi et vi sacramentorum. In iis tamen omnibus nihil damnavit Lutherus, nullius nos erroris convicit, nulla admonitione ab ullo falso dogmate retraxit. Scripsi privatim ego quoque Luthero et obtestatus sum, si quid erroris in nostra doctrina esse norit, amice et fraterne indicet. Scripsi denique omnium fratrum et ministrorum, qui Tigurinae ecclesiae ministramus, iussu et nomine. Caeterum ille ne verbum quidem respondit. Nunc satis admoniti nullas ad sana consilia aures habemus, ac homines nostrae fidei creditos nobiscum abripimus ad tartara. Atrocia sunt haec, verum sequuntur atrociora. Nolo, inquit, esse particeps damnationis eorum ac blasphemae doctrinae, imo orabo et docebo contra illos ad finem usque vitae meae. En omnia nostra damnationem nuncupat, doctrinam nostram blasphemam appellat. Publicum se hostem nostrum fore apud Deum et homines promittit. Apud Deum precibus, apud homines doctrina. Nec spes est illum aliquando rediturum in gratiam nobiscum, quum se pugnaturum contra nos spondeat ad finem usque vitae. Insuper et illud appendit: Deus adsit miserandis ecclesiis, ut liberentur tandem a falsis illis praedicatoribus et seductoribus. Quid, oro, contra nos unquam vel ipse papa horribilius intonuit? Sumus iam et Luthero pseudoprophetae et seductores, digni nimirum qui obruamur lapidibus, et in quos animadvertat iustissimi cuiusque iudicis gladius, quibus interdicatur igni et aqua. Atque his omnibus nondum impotenter satis animi sui aestum contra nos effudit, nisi sub finem literarum etiam illud superadderet: Rident haec nostra, sed plorabunt, ubi invenerint iudicium Zuinglii quem sequuntur. Deus servet innocentium corda ab eorum veneno! Non ridemus, Philippe, imo dolet nobis non mediocriter, virum tantum sibi ipsi ereptum furere sic contra immerentes, et semetipsum dedecorare turpissime. Zuinglium beatae memoriae de pietate et literis optime meritum ad inferos detrudit: eodem nos colligat iudicio, quorum doctrinam non aquam vitae, sed venenum et poculum mortis aeternae esse iudicat. Qua iam, obsecro, arte possumus tantum lenire malum, et malum quidem Lutheri iudicio incurabile? Nec est quod dubites de literis. Manum et signum Lutheri novi, quum prius etiam illius acceperim literas. Non credimus autem illum in plane impios et manifestos verbi Dei hostes atrociora effundere potuisse. Ut autem maxime concedamus nos errare in negotio eucharistiae, an ita eramus abiiciendi, damnandi, conculcandi? Iam vero quum sincera et pura sit in ecclesiis nostris doctrina de poenitentia et gratuita remissione peccatorum in nomine Iesu Christi, quum in dogmatibus non dissideamus vel latum pilum, quod dicitur, a dogmatibus apostolicae et primitivae ecclesiae, quum sanctus et legitimus nobis usus sit sacramentorum, denique quum vita nostra, Deo iuvante, imo operante per nos, inculpata sit, et sanctissimae nobis ecclesiae sint, nostri ministerii sancti et iusti testes, et vera apostolatus legitimi signacula, cur vir tantus tantis immeritos adobruit conviciis atque contumeliis? Exstant praeterea libri nostri fidei et doctrinae nostrae locupletissimi testes. Certamus contra Epicureos, contra impios et sceleratos, contra infideles et antichristianos, pro orthodoxa fide et disciplina christiana. Magnis cum laboribus et curis studia et rempublicam reparamus. Multi nostrorum propter Christum sanguinem suum effuderunt et animas suas tradiderunt pro testamento Dei. Cur ergo Lutherus, et eos qui feliciter obdormierunt in Domino, et nos qui hodie adhuc pro modulo nostro et gratia nobis a Christo data laboramus in vinea Domini, tanquam bipedum nequissimos damnat, abiicit atque conculcat? Redundat ista iniuria qua nos affecit in sanctas Christi ecclesias, quarum ministri, et legitime quidem vocati ministri sumus. Redundat contumelia illa et in ipsum Dominum Iesum, caput, regem et pontificem nostrum, cui credimus, adhaeremus atque servimus. Haec apud te, Philippe, amicum et fratrem coram Domino, querimur, et apud fidelem et iustitiae amantissimum haec deponimus, ut ex iis intelligas quales literae sint quae ex vestris regionibus ad nos perscribuntur. Possemus et huius generis alias quoque exhibere, quas per christianam patientiam hucusque devoravimus atque concoximus. Dubitatur autem inter nos et de aliorum apud vos eruditorum iudicio, quum is qui primatum apud vos obtinet de nobis tam maligne iudicat. Quod si alii quoque eruditi et ecclesiarum praesides per Saxoniam eo in nos animo fuerint quo constat affectum esse Lutherum, quis non intelligat quanto cum ecclesiarum scandalo, quanto cum bonorum et simplicium hominum dolore ac detrimento hoc ulcus ahquando erupturum sit? Nam si isti ita perrexerint, cogemur tandem nostram et nostrarum ecclesiarum innocentiam, veritatem integritatemque tueri. Caeterum si tu, humanissime piissimeque Melanchthon, vires ingenii et humeros admoveris rei alioqui satis periculosae, ut nihil non capescis alacriter quod pro gloria Dei et ecclesiarum incolumitate facit, lenire apud tuos hoc malum poteris: nempe si pro tua autoritate, qua merito apud tuos polles plurimum, te interposueris, tuosque et graviter et frequentor modestiae, aequitatis ac iustitiae admonueris, ut scilicet nostra diligentius legant atque expendant priusquam nos damnent, cogitent item nos quoque vocatione sancta et legitima ad hoc ministerium sanctum vocatos ministros esse Christi Domini, qui per nostrum et eorum qui obdormierunt iam dudum in Domino ministerium barbaros et indomitos, adde et Antichristo addictissimos populos ad se convertit, inque Helvetiis permultas ecclesias certe illustres constituit, quae propter Christum multa et magna fecerunt ac pertulerunt, quae Christum vera fide amplectuntur et invocant, vera item religione, caritate vitaeque innocentia colunt, Antichristum contra et omnem superstitionem et impietatem fugiunt. Apud nos nullo opus est hortatore, quum omnium animi ad pacem et sanctam concordiam proclives sint, teque inprimis, Philippe piissime, deinde alios omnes tui similes pios doctos et modestos diligant ex animo. Efficiet autem haec moderatio et animorum coniunctio inter nos mutua ut si quae videntur in ecclesiis nostris adhuc doceri et geri dispari ratione a vestris, cuiusmodi est sacrae coenae, confessionis et privatae absolutionis, denique simulacrorum negotium, dilectione et studio gliscente mutuo, tempore item et cognitione rerum exactiore, tum et experientia magistra intercedente, singula et rectius ab utrisque intelligantur, et de iis iudicetur, sepositis affectibus, purius. Recte enim mones ex Basilio, non tam sinistrae opus esse dextra quam ecclesiae concordia docentium. Ergo quod promittis te curaturum, ne magis dilabantur ac divellantur nostrae ecclesiae, sed ut magis constringantur, hoc ipsum et de nobis tibi tuisque polliceberis. Astringemus enim et nos nostram coniunctionem, non dissipabimus. Atque haec est mea et reliquorum symmystarum voluntas, de qua rescribi a me volebas. Haec autem simplici et sincero animo coram Domino scribo. Tiguri 22. Iunii anno Do. 1544. Heinrichus Bullingerus tuus ex animo.
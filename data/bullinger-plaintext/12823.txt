Gnad und frid, stercke und trost von gott unserm vatter durch unsern erloͤser Christum. Uwer letstes schryben hab ich empfangen. Bin ouch in yl und unversaͤhen bewegt und bekümbert, das ich eben so verwirrt geschriben alls ir. Doch weiß ich wol, das ir mir es alles ze guͦtem wenden werdint. Dann gott weist, das min hertz üch trüwlich wol will, und was ich mitt minem ringen dienst üch mitt trüwen bewysen koͤnde, muͤste ungespart blyben. Ich bin vast froo, das an der werbung nuͤt ist. Das sag ich üch aber in vertruwen, das soͤliche anzeigung min herren habend uß des landtkompthurs huß, etc. So ferr ir woͤllend und heissend, das ich ein versuͦchen thuͤge an Hansen Wunderlich zuͦ Nüwenburg, doch one üwers namens meldung, so stellend ein copy der werbung. Wil ich die abschriben und imm zuͦschicken mitt sampt der wolmeynung, die mich guͦt bedunckt. Und lassend mirs fuͤrderlich werden. Wil ichs dem fenner Wittenbach zuͦ Biel senden; der ist sin schwaͤher. Ich wirt mich ouch nitt ynlegen, zuͦ handlen für und für, sunder alein die erst anzeigung thuͦn. Wirt nodt sin, so er vermeinte, die sach zuͦ erheben, das denocht ettwar anzeigt und benampset, dem zuͦgeschriben und mitt dem gehandlet wurde. Dann ich belad mich gar nitt gern diß handels uß vilen ursachen. Riete noch, ir wurbind durch m. Joͤrgen Muller oder h. burgermeister Haben, etc., wie in vorigen brieffen gemeldet. Haͤtte mee ansaͤhens. Ich bin gar angsthafft in der sach. Ob die Eydgnossen dem Franzosen die knaͤcht lassen woͤllind, bedarff keiner vrag, dann die vereinigung vermags: So er sy vorderet, muͤssend sy imm die lassen. Dann nitt sy, sunder er gipt houptlüt. Die bringend mitt  gaͤllt uff, so vil sy woͤllend. Die grossen Hansen in Laͤndern vermeinend, es (alls man sagt) zuͦ schwellen. Wirt vergaͤbens sin. Der gemein man last sy verbieten; und zühend sy, wie vormals vil und dick beschaͤhen ist. Das gaͤllt ist schon gen Basel bracht. Min herren aber werdent understan, die iren ze behallten. Ich truw, Augspurg werde widerheben, besonders so der churfürst gesiget. Der lantgraff (also schrybend die von Basel) sol uß Denmarch mitt 6000 pferden ankummen sin und sich rüsten. Von Genuow hab ich üch vormals Vadiani brieff zuͦgesandt. Warten des wider. Habend Dietrych Marcellen lieb. Er wirt üch noch wol kummen. Sind in gott getroͤst und dappffer. Gott wirt uns nitt verlassen. Weger ist es, erlich gestorben dann so schantlich sich den Hispaniern underworffen und die pfaffen yngelassen. Gott wirt noch trostes gnuͦg gaͤben. Lassend uns den bitten. Bald schrib ich mee. Diß in yl, das ich noch by niemandts, sid ich üwer schryben empfangen, gewesen. Schick üch hie brieff und gaͤllt, wie es mir von Burgdorff worden. Gott mitt üch und den üwern allen. Grust mir unsere lieben vertruwten. Datum Zürych, 27. ianuarii 1547. Bullinger. Sinem fürgeliepten herren und bruͦder, m. Ambrosien Blaureren, predicanten zuͦ Constantz.
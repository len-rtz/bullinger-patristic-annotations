S[alutem] d[ico] p[lurimam]. Binas iam a te literas accepi, pater colendissime, neque a me tibi responsum est hactenus, idque quia vel defuit nuncius vel copia scribendi. In primis quae de rebus bellum attinentibus ad me respondisti, non tam me quam alios quoque cordatos salutique nostrę consultum volentes fratres magnis affecerunt gaudiis. Est autem Solidurnensis quidam exul apud nos, vir praedives, qui rumoribus eiusmodi imprimis favet; is et hunc praecipue sparserat inter nostros. Hoc ego ignorans acceptas literas Michaeli, Iacobo et aliis in viri istius praesentia clare perlego. His perlectis uni familiari meo propter eundem rumorem verbis, quantum queo, insulto. Ibi Soloduranus ille, sparsi mendacii apud nos author, inclinato capite confusus ac tacitus a nobis se paulatim submovit. Tum is, cui insultaram: „Dei (inquit) providentia hoc sic evenit; cessabit iste posthac regi suo huiusmodi seminare nugas“ etc. Sic ego volens ac sciens benevolis sinum lętitia opplevi, malevolis inscius et casu moerorem confusionemque tuis literis attuli. Gratia deo. Una cum secundis literis mihi libellum De spe christianorum e Commentariis tuis versum mittis, pro quo tibi maximas merito gratias habeo. Recepi vero post Michaelis nostri tum non expectatam ad vos profectionem. Dicunt et cęteri, quibus libellos a te missos divisi, habituros se tibi summas semper gratias, quin etiam ii omnes et valent et te salutatum literis meis volunt. Novi equidem habeo nihil, nisi novum sit tibi, quod nostri vicini faciunt. Salutabis ergo tuos omnes nomine meo et me, ut facis, diliges. Vale. Biellnis, 5. calen[das] nov[embris] anno 1544. Totus ex animo tuus Ioannes Leopoldus Fry. Eruditissimo simul atque piissimo Tigurinę ecclesię antistiti d. Heinrycho Bullingero, patri suo summo semper observando. Zürich.
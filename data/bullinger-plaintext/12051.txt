S[alutem] in domino. Coclęum duos libros contra te scripsisse absque dubio nosti et habes etiam. Insanit omnino senex avarus, sed non ex se ipso. Ingolstadiani, quum neminem habeant, qui evangelium Christi oppugnet, alios subornant. Dominus illis ignoscat ac meliorem mentem concedat. Turcam in confiniis vigilantem habent, qui, quid evangelii virtus sit, docebit. Commendo tibi Erasmum illum, doctum iuvenem et pium, qui ludimagistrum egit in Mümpelgart, a quo, dissidii fons inter fratres unde fluat, percipies. Aulicus contionator ceremoniis externis addictus omnino ac lutherizat ad insaniam usque, et quicquid princeps vult, annuit, ne illum offendat; imo in multis seduci principem, ut audio. Vale. Basileę, 4. octobris 1544. D. Theodoro omnia felicia precor. Utinam ille scriberet contra somniantem Hosdich Anders! Si non sine nomine scriptum vellet publicare, fieret hoc ficto nomine, quo larva hypocriseos homini superbo detraheretur. De libris nuper excusis catalogum proxime mittam. Tuus Gastius ex animo. D. Heinrycho Bullingo[!], vigilantissimo Tigurinae ecclesiae pastori, praeceptori suo semper colendo. Zurich.
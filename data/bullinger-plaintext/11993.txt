Salus plus quam maxima. Tametsi sępius ad te dare literas, Bullingere doctissime ac pientissime, apud me decreverim, tamen semper negotiis tum principis illustrissimi tum religionis atque pietatis hactenus impeditus fui. Nam ecclesiae Palatinae iam pridem verbo viventis dei velut immortali semine, ut ait Petrus, renatae dici non potest, quantis laboribus et sollicitudinibus in dies gravarint me et omnes, quotquot hic in Boiorum finibus Christum prędicamus, ut has ipsas ecclesias ceu novellas plantulas in tanta pseudoapostolorum turba, Cochlearum, Scotorum et aliorum monstrorum papisticorum, in puritate verbi et sacramentorum retineremus. Verum cum a te, vir doctissime, munere chartaceo, videlicet libro in Cochleum scripto, sim donatus, negotiis omnibus sepositis, tametsi numerosissimis, facere amplius non possum, quin tibi, etsi nihil dignum habeam, quod rescribam, tamen hoc qualicunque exiguo scripto vel aliqua ex parte pro accepto benefitio gratias agam. Proinde animo grato a me accipito, quę hic tibi scribo, ut vel sic petitioni tuarum literarum satisfaciam. Primum non erat opus a me paululum in literis progresso hoc iuditii postulare, num ἐν τῷ ἀντιλέγειν Cochleo satisfeceris. Etenim perlecto libro tuo sic mecum iudico: immundam et tardigradam cochleam ita esse confutatam, ut vehementius a quoquam in ordinem redigi non possit. Quia vero vanus iste homo iam dudum depuduit, certissimum est parare illum rursus, quo in te retorqueat male sana et ineptissima, ut non dicam etiam impiissima scripta. Fortassis etiam et me cavillis suis tediosissimis turbare conabitur. Nam satis prolixo encomio in epistolari forma ad illum Aichstetum usque (hic enim testudo in collegio canonicorum, quod vocant chorum S. Wilibaldi, latitat) proprio nuntio librum tuum una cum epistola ad ipsum conscripta transmisi. Inter alia sic illum rogavi, ne Ismaelis, viri duri et ferocis, instar velit esse contra omnes, ne rursus manus omnium sint contra eum. Etenim si omnes viros doctos in se provocaret, vix uni praesertim Bullingero, nedum tot ac tantis viris non dico satisfacere, quin imo nec respondere posset. Quocirca si Cochleus pro solita sua impudentia regereret, utinam, si ἀντιλογιστέον tam stolido asino dignum iudicaveris, illa tua secundaria scripta principis illustrissimi ducis Otthainrici nomine in vulgus aedas, oro, praefixa epistola, in qua principem commonefatias, ut ab huiusmodi insulsis hominibus sibi caveat aut non curet, quippe ad nihil aliud quam ad concitandas seditiones utiles. Porro ubi lateat haec cochlea, supra parenthesi paulum demonstravi. Sed quo certior sis, ubi testudo sese contineat, en rudius, sed manifestius commonstrabo. Est oppidum satis celebre. Illic sedes est episcopalis. Praeterlabitur fluvius dictus die Altmüll, distans a Neoburgo Danubii duo miliaria. Hic se condit cochlea. Nomen oppidi Aichstet. Primum canonicus Francofurti Mogunt[iam], hinc petiit Saxones, inde se recepit in Slesiam, ducatum Bohemiae. Iam ab episcopo Aichstetensi huc ex Slesia vocatus, fortassis, ut nascenti evangelio in Bavaria, si saltem posset, et rigationem et incrementum prohiberet. His vale multum. Datum Neoburgi Danubii anno domini 44. die Iacobi apostoli. Saluta nomine meo omnes ministros, praesertim familiarem fac aut mihi aut principi Vadianum. Adam Barptholomaeus, aulę ducalis a concionibus Neoburgi Danubii, tuus in domino frater. Doctissimo atque pientissimo viro Heynricho Bullingero, Tiguri in Helvetiis divini verbi praeconi vigilantissimo, domino et fratri meo valde observandissimo.
Mein freuntlich willig dienst zuvorn, besonder günstiger, lieber her unnd bruder. Ich versehe mich, mein lieber bruder unnd gewesener nachpur Johann Haller seye nhumher glücklich unnd woll bey euch ankhomen. Ich hab aber inn warheit nit ghern gesehen, das sich die gelegenhait dieser bösen zeit dermaßen begeben, das er alhie verrucken müeßen. Unnd ist gleichwoll seiner person halben yetzt nichs sicherers, dann das er bey euch  sich ein zeitlanng auf besserung (deren ich zu gott verhoff) inn guter sicherheit seye. Ich sag aber euch, das vill guthertzigen alhie sich seines abzugs vonn hertzen bekhommern! So hab auch ich inen als meinen getrewen, wollgezogenen unnd unstraffbarer haushaltung oneghern verloren. Sobaldt auch der her besser zeit geben wurde, so wolt ich, es were einem ersamen rhat zu Zürch, euch unnd ime gelegen, inen widerumb hieher zu schicken unnd die frommen christen alhie widerumb zu erfräwen. Dann ich gedenckh, es werde alsdann ein ersamer rath alhie euern obern widerumb dorummb ersuͦchen. So es dann geschehe, so bitt ich, ir wollet sollichs zum treulichsten befürdern, und das ir auch mich inn gutem bevelch haben wölt. Dann euch zuͦ dienen habt mich berait unnd willig, etc. Die reichshendell alhie stehen noch inn beratschlagung und unbeschloßen. Der sterbent meert sich zimlich; unnd ist nit wunder, dann es ligt ein treffenlich menig volcks hie. Der her seye mit unns, etc. Datum den 6. octobris anno 1547. Euer williger Nicolaus Meir.
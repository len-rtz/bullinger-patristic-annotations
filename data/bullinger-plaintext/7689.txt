S. Accepi tuas literas, colendissime domine, et gratias ago maximas. Novi, quod nos habeamus, nihil certi est, nisi quod Oeniponte ad me scribitur et a d. Voglero affirmetur magni nominis Iesuitam, aulicum concionatorem ex docta Apocalypsios tuae lectione ad veritatem conversum esse et contra idololatriam manifeste et publice nunc declamare neque timere pericula et futuras insidias; ne tamen depellatur ab officio et munere concionandi publico, caute eum adhuc incedere; inquisitionem Hispanicam clam etiam in iis locis exerceri et confirmatam esse; Maximilianum etiam fratrem archiducem per literas hortatum esse, ne quid in religione immutet; ipsum aegre ferre etc. - Maxima pontificiae pecuniae onera legato nostro advecta esse dicuntur, ex arce autem alio avecta. - Ex Oeniponte quoque scribitur regium exercitum peremptum esse a Condensibus. Haec hactenus. Vix haec paucula potui suffurari; adeo me multa infestant. Vale, vir et pater excellentissime clementissimeque. Dominus te servet semper. Ocyus ex Curia nostra 1568. 7. decembris. T[uae] d[ominationis] subiectissimus Th[obias] Eg[linus]. Salutant te nostri omnes. Amplissimo viro d. m. H[ennrico] Bullingero, d. suo colendissimo. Zürych ann h. pfarrer zum Großen Münster.
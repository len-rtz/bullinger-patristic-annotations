Gratia domini tecum. Quid a te mihi iucundius offerri potuisset quam illa tua consolatrix epistola? Nam eius adhortatione (vera dico, optime Bullingere) non modo prudentior, sed et vigilantior redditus tollero levius tum satanę tum impiorum calumnias. Scio enim, quam multi simus episcopi, at pauci oculati. Hinc verissimum est, quod scribis nostra negligentia aut, si mavis, oscitantia plures posse perire, diligentia vero non paucos servari etc. Tu roga dominum pro me, ut ecclesiolam huius agri variis quassatam procellis per ministros suos (qui fere duodecim sumus) solidam ac constantem effitiat perque spiritum suum roborans ad portum fatiat enatare quietum, siquidem satan furit adhuc in papistis. Falsi fratres nobis imponunt, magistratus querit sua, anabaptistę ecclesię corpus diffindentes in diversum rapiunt, [p]hilautia etiam sanctis imponunt. Et quid plura? Tenuis certe in nobis spes ac fere deplorata esset, nisi contra spem in spe θεὸς ἀπὸ µηχανῆς nobis affulgeret. Novarum nil, nisi quod Hedio meus scribit protestantes adhuc expectare caesaris veredarium speratque litem ad annum protelandam; interim tamen consultabitur de concilio nationali etc. Marcus rediit alacer et ludicer etc. Beatus ille, sororius olim Ioannis Surani, annuente comite Wilhelmo a Furstenberg ad Gengenbachum vocabitur. Certe oppidulum est elegans ac vulgus verbo dei instructum, ilhic et annona copiose provenit. Est autem sub ditione imperii et comiti obpignoratum. Hinc tantum agit patronum. Bene vale et Leonem cum Megandro meo terque quaterque salutabis. Boni consule meam balbutiem. Ex Richenvilla, 17. die aprilis. Tuissimus ex animo Matthias Erbius. Viro in primis et pio et docto d. Henricho Bullingero, celebratissimae civitatis Tigurinę a contionibus, fratri charissimo.
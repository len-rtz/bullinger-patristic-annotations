S. D. P. Non immerito mecum expostulares, studiosorum optime mecaenas, si dedita opera propter oblivionem nescio quam, aut ignaviam, scribendi partes hactenus neglexissem, aut si tanta tabellariorum copia fuisset. Sed profecto fidelem tabellarium, qui vobis literas perferret, non inveni, quare necessitate impulsus scribendi offitium in nundinas natalitias reieceram. Audio me patris offensam propter silentium meum incurrisse, quare iubes patris iratum animum epistola mulcere. Sed ad placandum abunde satis esse puto excusationem necessitatis; omnes enim necessitati parere cogimur. Alias non sum ignarus, quam inique silentium ferat et nescio quam insolentiam esse interpraetetur. Sed missis his paulo altius hanc meam profectionem repetam. Non enim id tibi ingratum fore existimo; id enim tuae literae videntur prae se ferre. Deinde haud vulgares paterni animi tui in me significationes extant. Quae omnia pollicentur meas literas tibi loquaces non videri. Argentinam ingressus me primum contuli in aedes Richardi Hilles (et ei tuas adtuli literas), qui me humanissime accepit et se in rebus meis diligentem fore prommisit. Hinc adii d. m. Cellium et, quae tua de me esset sententia, exposui. Ibi expertus sum incredibilem huius viri et pietatem et humanitatem. Perlectis tuis literis se omnibus in Christo fratribus, nedum tibi et Pellicano, inservire paratum et promptum esse respondit, sed hac in re ex re mea non fore. Docuit longe aliam causam fuisse, quod Gerardum Phrisium acceperit, quam fortasse nos suspicemur. Ne autem in iniquam suspitionem raperem, hospitio suo non prohibuit, donec vel ego vel ipse de idoneo hospite prospiceremus. Causae autem, quod neminem in convictum recipiat, hę fere sunt: Uxor eius, pia et docta, tam variis curis distringitur, partim visitandis aegrotis, partim rebus domesticis (famulam enim non habet), ut in aedes quenquam recipere liberum non sit. Deinde dominus premitur mole negotiorum, accelerat et senecta, quae ipsa quoque morbus est. Tandem, convictores habere solitus non fuit ob nescio quam Catonianam saeveritatem. Haec autem omnia se ita habere facile iudicare et animadvertere potui per quadriduum, quo illius hospitio usus sum. Ibi ego proxime de pio aliquo hospite meditare coepi et de d. d. Marpachii rebus altius inquirere, ibi se mihi offert Iacobus Gessnerus Tigurinus. Illum ex d. Otthonis praecepto hortari volens, ut alium sibi hospitem quaereret, id omnino recusavit. Zellius suadet, ut ad hunc et non alium me conferam; pium enim et doctum esse, et longe aliam causam esse discessus ab Isna quam fortasse nos suspicemur: non quod nimium tribuerit sacramentis, sed quod mercatoribus usurariis verbi praedicatione molestus fuerit. Dederunt illi Isnenses literas testimoniales (ut vocant), quae suam innocentiam testantur. Praeterea d. Ambrosius Blaurerus ascivit illum in ministerium ecclesię Constantiensis; id recusavit. Sed de hoc satis. Deinde d. Dasypodium accessi. Ille videbatur indignationem nescio quam vultu (certe nec immerito) prę se ferre. Marpachium dicebat aegre laturum, cum nobis hac in re inservire volens aliis convictum negaverit. Tum ego dicebam, cum se res ita habeant, cupio in eius convictum recipi, veritus, ne iniquiorem mihi facerem Dasypodium, cuius authoritas Argentinae plurimum pollet. Ille, fidem et silentium pollicitus, me ad Marpachium deduxit, qui, cumprimum me sacrae theologiae candidatum esse audiret, valde studium laudabat et tanto me sibi chariorem fore dixit, quod simili, quo ipse, studio operam daturus essem. Non autem alia ratione obstrinxit Dasypodius, nisi ut possim commutare hospitium, quandocumque voluero, si meliorem hospitem sciam. Pretium, quemadmodum scripsit vobis, 30 floreni, quamvis ingenue fatear in tanta charitate non tantum rei frumentariae sed rerum omnium non multum emolumenti, sed plus laborum ex nobis ferret. Veni igitur ad d. d. Ioannem Marpachium, cum fere mecum ageretur, quod dicunt, duabus sedere sellis. De hoc autem viro aliud dicere non possum (modo verum fateri velim), nisi spectatae integritatis esse hominem, insigni eruditione et pietate praeditum, cui dolet discordia ecclesiarum et turbulentus status nostrorum temporum. Habet similiter uxorem piam, etc. De fide mea periculum non est, partim quod dominus molestus mihi hac in re non sit (quid enim mecum disputaret? Quid, si vinceret?), partim quod solidis scripturae sacrę pronuntiatis munitus possum deo dante erectus et illabefactus adversus omnes Lutheranorum et huius mundi machinas consistere. In ipso emendare nil possem, si maxime velim. Quaecunque interrogo, non gravatur respondere, imo iubet, ut semper aliquid in medium adferamus. Omnia, quibus opus habemus, affatim praebet. Studiis locum aptum et a strepitu fori remotum designavit. Ex epistola ad Romanos Graece nobis praelegit et ostendit Paulinae orationis nervos. Deinde quoniam dialectica organum est tam discendi quam tractandi res omnes tam sacras quam prophanas, dialectica addit praecepta. Nullam diem abire sinit, in qua nos non exerceat. Sed quoniam nunc impositum est, ut cursim omnes libros veteris et novi instrumenti exponat, incepit a Novo Testamento. Versatur nunc in 8. capite Matth., ubi habitum comperarit sibi, tum iterum suam operam in legendis dialecticis et rhetoricis pollicitus est. Quare Dasypodii operam et diligentiam nisi ingratus improbare non possum. Multis praeterea benefitiis me sibi non parum obstrinxit. Pollicitus est operam suam et vult, ut ad ipsum tanquam ad sacram ancoram confugiam, si quid mihi defuerit. Praeterea eius benefitio ad publicas auscultationes admissus sum. Audio Exodum, quem d. Petrus Martyr mira quadam eruditione lucido ordine exponit, ut non parum utilitatis ea lectio mihi allatura videatur. Deinde epistolam d. Pauli ad Romanos a Bucero, qui et ipse suam operam mihi est pollicitus, eo quod patrem meum plurimum audiat sibi commendari propter pietatem in rempublicam; et non semel iussit paternis vestigiis insistere. Et certe videtur non parum Tigurinis favere, quantum etiam ex aliis intelligo. Sed quoniam nunc vocatus est in commitia Ratisponam, d. Petrus reliqua se lecturum recepit. In linguis audio Sevenum, virum doctissimum, primae classis praeceptorem, et Andernacum, qui Demostheni orationem contra Aeschynem exponit (expectamus adhuc Sturmium; deinde audiam dialecticam eius), libros πολιτικῶν Aristotelis a Velsio. Audio quoque de partitione oratoria Ciceronis. Mox ἀποδεικτικά Sturmii auditurus. Omnia summa diligentia praeleguntur. Exercentur pueri in Cicerone. Contigit gymnasium foelix ad imbuenda literarum et pietatis seminaria. Quare gratiam tibi et habeo et habiturus sum maximam, tum quod curaveris me studiorum gratia Argentinam descendere, tum quod innumeris me benefitiis affecisti et afficere non cessas. Ego interim adnitar pro virili, ut, quantum accrescit aetas, tantum etiam accedat honestae eruditioni et morum integritati. Dabo operam, ut vestrum de me expectationem non modo implere, sed quodamodo superare queam, ut olim incolumitati reipublicae prodesse et tuae in me benevolentiae aliquo modo respondere possim. Sed longius haec fortasse dixi quam foelicius. Satis tamen sit rudibus verbis vitae rationem et studiorum meorum cursum depinxisse. Plura alio tempore daturus, si haec non suffecerint. Nunc nolo occupato tibi obstrepere diutius. Oro interim humanitatem tuam, ut me excusatum habeas apud patrem. Dudum enim scripseram tibi, sed reponere literas coactus sum. Etsi enim plures ex Argentina in Helvetiam proficiscantur, tamen ubi isti sint, mihi parum scire licet. Ante tres vel 4 dies habuissem, si malui ad nundinas certis tabellariis literas dare. Salvum te cupio cum coniuge et tota familia. Salutem Iosiae Simlero ex me dicere ne dedigneris. Argentorati, ex aedibus d. d. Ioannis Marpachii apud d[ivum] Nicolaum, anno 1546, 4. nonas ianuarii. Ludovicus Lavatherus tuus ex animo. Vigilantissimo Tigurinę ecclesiae antistiti Henrico Bullingero, patri ac domino suo colendissimo. Tiguri.
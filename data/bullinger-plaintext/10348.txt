Gratiam Christi tecum. Accepi duas epistolas tuas, charissime frater, alteram vicesima, alteram vicesima octava decembris die abs te datam. Quibus quod non respondi, nec negligentiae meę, multo minus contemptui - nam multis mihi nominibus venerandus es -, sed innumeris meis, quibus perpetuo distineor, negociis dabis hocque minus succensebis, quod nec ratio illarum admodum responsionem postulabat. Prior ex clarissimi Myconii literis fragmentum erat pontificis et Galli utroque dignos conatus et foedam collusionem indicans. Posterior lętum nuncium duplici mihi nomine adferebat, et quod prorsus a Schwenckfeldo defecisset Leo, simul autem, quod Basilienses inter vos et Bernates de firmiore concordia sollicitos esse scribebas. Ubi sub calcem rogabas, ut si quid ex Augustanis comitiis haberem, tecum comunicarem. Quod postremum solum meas vicissim literas expetebat, quas tum quoque destinabam, ubi primum certi aliquid rescire contingeret. Id cum hactenus negatum et heri primum datum sit, nolebam intempestivis tibi meis nugis, quantumvis in istis delitiari te adfirmes, obstrepere. Accipe igitur nunc, quae Ulmensis consul Bössererus heri ad me scripsit inter caetera. Nam sua verba adscribere visum est: «Zuͦ Ougspurg stat man für und für in handlung, den pundt zuͦ erstrecken uff etliche jar. Das will dem mehrer tail nitt gelegen sein; ist gar nitt zuͦ verhoffen, das noch ain pündt werd. Des globens halber verglychte man sich in der ainung, unß wol lydelich, und das es die gaistlich gnanten ouch nachgeben; aber es sind der nebenzettel so vyl, das es sich gar stost, und ist im gleich das man vor ain kardannel, in unsern landen haben werd, dann die handlung zwyschen koniglicher majestat und hertzog Christoff von Wirtemberg will sich ouch nitt richten lassen». Haec ille ad me 19. ianuarii. De pontifice et Gallo, quo tua, quę a Myconio accepisti, confirmem, en tibi descriptam eius epistolę partem, quam et ipsam nudius tertius ad nos dedit Bucerus noster. Ea sic habet:«Rex Franciae gravissimam cępit persequutionem in regno suo. Alter filiorum Copi electus in rectorem orationem de more habuit. In qua cum interspersisset paucula de fide iustificante, in tale discrimen venit per theologos, ut fuga sibi consuluerit ablato secum forte per imprudentiam signo universitatis. Fecit magnum illic concilium per praeconem renunciari 300 coronatos constitutos ei, qui fugitivum rectorem vivum vel mortuum adducat. Capti tum erant, quando is, qui haec ad nos attulit, illic solvit, supra quinquaginta, lectumque edictum omnem eum, qui duobus testibus convinceretur Lutheranus, statim exurendum esse. Res erit non absimilis inquisitioni Hispanicae. Putat hic nunc ultra trecentos Parisiis captos. Nam episcopo illic favente pietati ex animo, tum rege et regina Navarrae, quae regis Franciae soror est, et aliis aliquot magnis proceribus factum est, ut absente rege Fran[cisco] palam praedicare Christum quidam cęperint omnes, loqui liberius. Ii notati omnes nunc in summum discrimen vocantur. In mediocres enim tantum sęvitur adhuc. Sic nuptiis istis Herodianis sanguine sanctorum litabimus. Rex Anglię eodem adducetur, vereor. Nam pontifex excommunicationem intentatam in eum non persequitur, licet ille suam super inductam adhuc retineat» etc. Hactenus Bucerus. Sic, sic, mi Bullingere, vix adhuc in lucem ędito Christo apud Gallos Herodes insidiatur, ut perdat. Sed firmum erit consilium domini, utut mundi tyranni putrem mensuram implere pergant. Vincet ecclesiae spiritus et per hunc ipsa quoque inferorum portas. Sed vigilandum nobis interim et perpetuo standum pro excubiis, non contemnen[di] tam ingeniosi, tanto complicio, tantis armis, tanta vi auri instructi hostes, sed Christus sedulo comprecandus, ut vel unus ipse a nobis stet, et vice nobis fuerit multorum millium cataphractorum. Aderit omnino et suam virtutem in nostra infirmitate, velit nolit mundus, exeret. Gervasius, quando tuę adferebantur literae, nondum advenerat. Postea vero cum uxore et liberis exactis mecum diebus aliquot ob frigoris inclementiam, quae nusquam abire permittebat, septima ianuarii Memingenum magna omnium expectatione, magno plausu pervenit. De multis charissimum fratrem admonuimus. Vehementer nos amare cępit. Uxorculam viri omnino talem, qualem prius sorori meę depinxeras, invenimus. Omnia faeliciter successura speramus. Soror multum se tibi debere libenter agnoscit [!] scriptura, ubi primum commodior contigerit occasio; interim se tibi diligenter et christianice commendat ac multam tibi salutem adscribere iubet, id quod etiam tota et nostra et germani fratris pariter et Zvicii domus facit. Salutabis officiosissime tuam coniugem, quam et ipsam de facie nosse cupiant uxor et soror meae. Commendabis nos vere sancto viro dei Pellicano, praeterea Leoni, Theodoro cum cęteris; inprimis autem optimos viros Utingerum et Steinerum nostris verbis accuratissime saluta. Bene vale, venerande mihi et plus quam charissime Bullingere, meque communi servatori Christo sacris tuis praecationibus nunquam non commenda. 20. ianuarii anno 1534. Tuus Ambrosius Blaurerus. Primus scriba Memingensis ita ad me scribit: «Der Wyda hat den bundtstenden gar ernstlich von wegen des jungen hertzogen von Wirtemberg geschriben». Item inter cętera: «Man wollt hertzog Christoff von Wirtemberg gern gegen dem Turcken hinab mitt ainem sytz und byß in 5000 fl. jerlicher nützüng verweysen; das will er aber nitt annemmen; so will man im im land Wirtemberg nichts geben, dardurch dann der pundt zergon und in Teutschland unfrid und krieg erwachsen wirdt» etc. Christus bene vertat! Clarissimo ac vere sancto Tiguricensis ecclesiae antistiti Heinricho Bullingero suo, venerando fratri in Christo. Zürich.
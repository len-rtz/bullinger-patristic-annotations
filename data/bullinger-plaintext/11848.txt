S. Pro Ioanne dono misso dominus tibi reddat, quo dignus es; ego enim nihil possum nisi animum exhibere benevolum et amicum. De Luthero nihil tale expectaram, quale scribis. Sed video, quid sit: Non satis est Satanę turbarum, quibus orbis nunc christianus exundat, nisi et inter viros dei dissidium sit animorum; nam hinc sperare potest futurum, ut evangelium iterum tollatur, non aliunde. Equidem in hac sum sententia illudipsum ita fixisse radices, ut nulla vis extirpare possit, nisi inter praesides verbi exoriatur dissensio. Putaram ego sopita omnia, unde speraram neque Turcam neque Hispanum evangelio quicquam incommodaturum, et profecto quievi totus, donec de novo tu tranquillitatem meam isto scripto commovisti. Indicavi rem paucis et his quidem bonis et intelligentibus viris, si qua ratione consilium invenirem ad cavendum, ne quid mali enasceretur. Omnes autem unanimiter consentiunt vobis rem dissimulandam, postquam literę ad Froschouerum non sint publicę, et dominum rogandum ab omnibus nobis, ut pacem largiatur circa verbi ipsius sanam intelligentiam. Placet mihi consilium, et eo magis, quod et in tuis inveni te propterea Lutherum odio nequaquam prosequuturum, sicut nec hactenus sis prosequutus. Non est igitur nunc, quod dicam, aliud, nisi ut dissimuletis convicia, quousque alia ratio dabitur, qua velut coactis rumpendum erit silentium. Qui scis enim, an et illum paeniteat facti? Non ignoras enim, qualiter cum hostibus sit agendum, ut domino lucrifiant. Dominus det nobis suam pacem. De eo, quod rogas, cogamusne ordinandos ad ministerium, ut iurent etc., dico per veritatem domini nihil huius in mentem unquam venisse nobis, taceo in usum. Sed intelligo, undenam sit, quod quęris, nempe ab eo, quem tu cum Theodoro mihi nuper commendasti. Audi breviter igitur, qualiter egerim: Reddidit is vestras paulo ante coenam 11. octobris; ego, quod aliud meditabar, iussi, ut postridie rediret ad me; interim me visurum, quid literę continerent. Interea venit ad me Rodulphus Frijus, deputatorum unus, et narravit, ut ille idem sese convenerit quidque petierit; commisit ergo, ut et fratribus de eodem exponerem. Quod ubi factum, sic consensimus: morem nostrum hactenus servatum illi proponendum et audiendum, quidnam esset responsurus. Datum est mandatum mihi, ut rem exequerer; obedivi ac hisce usus sum: „Ex fratrum mandato“, sic dico, „est hactenus huiusmodi consuetudo servata nobis, ut examinemus, quibuscunque demandamus evangelium Christi docendum. Tu vero, quod docuisti aliquamdiu (interiecit ille: ’sedecim annis’) inter eos, quorum religio cum nostra (secus etenim usque huc non comperi) consentit, tantum hoc requirimus, ut accipies confessionem nostram olim ęditam et quam simul scripsimus omnes civitates Helveticę ante annos aliquot, et per noctem videas, et siquid occurrerit, quod minus arrideat, cras exponas; dein agemus, quę reliqua sunt.“ Respondit protinus: „Sum examinatus.“ Tum ego: „Non intelligis me; nam hoc volumus, ut legas confessiones, de quibus dixi, ut speciem servemus examinis propter exemplum.“ Tacuit, usque dum adfinis, qui adstabat, diceret: „Audis, quid requirat.“ Ille vero ingeminat: „Es darf sin nüt, es darf sin nüt.“ Ita recusavit legere, quę volebam. „Si ergo non est“, aiebam, „ut legas, necessum, abi ad Frijum et narra, quę inter nos egerimus, et cras redito.“ Discessit non visus deinceps a me. Apud Frijum deinde sic egit, ut in hanc septimanam, qua per agrum nostrum visitatio est, revocatus sit in pagum Gelterchingen, ut negocium finem accipiat. Aliter hęc res non habet hactenus. Quid aliud respondeam ad petitionem tuam, non habeo. De bello Picardiensi nihil habeo certi. Scripsit tamen his diebus Theobaldus Nigri 6. septembris Gallum reliquisse Luczenburgicum territorium prius omnibus, quę potuit, devastatis, oppidum autem captum fortiter muniisse; sequi nunc exercitum eius cęsarianos contra Picardiam profectos; ipsum cęsarem cum tertia parte exercitus Antwerpię expectare diem comitiorum. Transit hac ingens multitudo furum Italicorum; vendunt, quę habent, usque etiam ad gladios. Rogati sunt quidam, cur ab exercitu cęsaris demigrarint; responderunt infirmos se esse, carere pecunia et non habere, quod comedant. Venit his diebus miles Germanus ad marchionem pertinens, et is rogatus, quurnam adesset, respondit dimissam Germanorum partem valde insignem, cui debeantur stipendia duorum mensium; verum ne obolum quemquam sperare. Rumor est Helvetios venisse diebus superioribus ad exercitum Germanorum, quem vocant den hell haufen, et in animo esse cęsarianos invadere. Sunt rumores alii, qui, quod contemnuntur a plerisque, non sunt scribendi, quamvis graves. Illud tamen multo certissimum, quod, utra partium vincat, evangelicos in periculo esse. Sic autem dominum instituisse plane credo, ut ipsi fidamus et constanter adhęreamus reliquis omnibus abiectis et contemptis, de quibus homines solent sperare. Dominus augeat nobis spiritum suum. Vale cum domo tua, Theodoro et Pellicano. Basileę, 15. octobris anno 1543. Os. Myconius tuus. D. Heinricho Bulligero, theologo optimo, fratri in domino suo.
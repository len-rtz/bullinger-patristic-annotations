Gratiam a domino. Amica vestra, quę accepimus, suasoria, consolatoria vel expostulatoria, quam fuerint omnibus nobis grata, verbis eloqui non potest; sine lachrimis enim ingentibus a nobis legi non potuere. Verum esse experti sumus, quod proverbio dicitur: "Amici fides rebus in adversis exploratur." Cęterum, quod ad rem et negocium ipsum attinet: Non sum nescius me maxime quidem decere, ut hac eciam vice petentibus vobis parerem moremque gererem, diutius scilicet Bernę permanendo. At quin omnia adamussim, ut dicitur, expendo atque diiudico, tandem vincit, eciamsi liceret, diutius hic mihi nec durandum nec hęrendum esse. Neque id solum ob negocium catechizmique causam, verum eciam propter ea, quę iam olim senatus populique decreto sopita et posita esse nemo non iudicat. Omnia enim, quae tempore deploratissimi belli nostri acta sunt, a quibusdam pacis publicae perturbatoribus refricantur ac recrudescunt. Etsi nemini mortalium non constet, quid actum, comissum et delictum sit, non tamen sine magno malo obiicere et obtrudere mihi conantur omnemque ita lapidem movent, quo se vel ulciscantur vel iustam missionis datę causam habere videantur. Quamobrem consultum videtur non modo mihi, sed divinę glorię ecclesięque nostrae, eciamsi diutius hic durare et herere possem, ut semel hinc solvam ad vosque me recipiam. Oro igitur vos per dominum deum nostrum, ut in hoc me iuvetis vestroque consensu id fieri queat. Ratum, firmum et imutabile consilium hoc meum est. Praeter omnem itaque moram abitum meum maturabo. Curate, obsecro, quemadmodum postremis pluribus vos testatus sum, ut domum et habitacionem habeam. Ego certe ad purificacionis usque cum omni suppellectili mea Tiguri ero. Valete itaque in domino, fratres mei charissimi. Bernę, decembris ultima anno 37. Megand. totus vester. Doctissimis iuxta ac piissimis Bullingero, Leoni Iudę, Tigurinę ecclesię verbi ministris, dominis ac fratribus suis in domino charissimis.
S. Te, te inquam, expectabamus d. Grynęus et ego Araugiae, non quidem quod reliquos simus aversati, sed quod totum, cuius causa convenimus, ad te non inter postremos pertinebat. Verum quia res aliter cecidit, scire percupio, quid tibi videatur de confessione, quam verbis tam brevibus tamque claris ac simplicibus statuimus. Nihil hic video mutatum de sententia, quam usque adhuc servavimus, nisi quod verba decurtavimus, hoc ipsum tamen non sine ratione, quam expositam vidisti. Adversarii sunt callidi, quibus visum est simplicitate contraeundum. Concordiae authores a quibusdam notantur inconstantiae, quamobrem et cum his per veritatis claritatem agendum esse, dum deus dederit, putavimus. Igitur melius et verius quidpiam condere nobis non licuit. Equidem dum rem magis magisque repeto, magis ac magis placet, et mirari incipio, an habenti fidem possit displicere, quisquis ille tandem sit. Caeterum de conventu communi superiorum ecclesiarum urget nos Capito. Ego quidem illud video, rem facile confectum iri, modo tui et Bernenses consentiant. Non eucharistiam, sed utilitatem ecclesiarum communem causari oportet atque illam non excludere tamen. Aderunt enim ex laicis, si convenerimus, sine dubio, coram quibus nihil non tractabitur. Quocirca dispiciendum mox ab initio, ut caute cum eis agamus, ne moti reddantur magis. Quod sunt, hoc est meticulosi. Si vera sunt, quae dicuntur de Mediolano, tempus esset profecto conveniendi nunc. Post natalem domini nanque, levitas aeris ubi fuerit percepta, volabunt milites sursum deorsum, ut itinera non sint omnibus pervia sine periculo. Festinandum igitur videtur. Propediem sciemus etiam de magistratu, quid rei sit. Reliqua sunt: Qui has tibi reddit, Lamberti illius dicit se fratrem fuisse. Videtur bonus vir esse; an sit, nescio. Effeci, ut duobus aureis sit hic donatus. Polliciti sumus autem, si redierit ad nos, hominem nos [ad]tempus non deserturos. Pręterea scribit Capito in postremis ad me literis Anglum in hoc esse praecipua legatione, ut Gallum (quem audio a domino horrende visitatum) in nassam compellat evangelicam. Smalcaldi regum ut minimum trium legationes sunt: Angli, Scoti et Dani, pręter principes evangelio faventes valde multos. Res serias tractare feruntur, inter prima vero de proscriptione Francfordensium. Expectandum, quid novus annus nobis laturum [!] sit. Vale et diu vive cum tuis et cum observandissimo Utingero nostro. Salutabis fratres omnes diligenter. Basileae, 12. decembris anno 35. Os. Myconius tuus. Domino Heinricho Bullingero, Tigurinorum ecclesiastae primo, fratri in domino charissimo suo.
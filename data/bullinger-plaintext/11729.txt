Gratiam et vitae innocentiam a domino. Libros, quos vides, Richarde, in domino charissime et colendissime frater, commentarios videlicet meos in Matth[aeum], acta apostolorum et omnium apostolorum literas in duo volumina compactos, muneris loco habere digneris, oro. Magna enim in me tua extant benefitia, magnus est favor, quo me prosequeris immeritum. Dominus rependat tibi pro omni bono. Ego certe sic cogito aliquid tibi gratitudinis argumentum exhibere. Caeterum oblivioni tradidi, quod cupiebas tibi parari libellos meos De authoritate scripturarum deque officio episcoporum et De origine erroris atque hos in unum conpungi librum. Quod si ea est sententia tua, fac sciam, et curabitur pulchre. Arbitror autem lectionem illorum librorum non omnino fore infrugiferam. Iam ut respondeam tibi ad tuam quaestionem, quos autem scriptores ecclesiasticos utiliter a te legi posse, quos item suadeam evoluendos historicos, paucis hic accipe. Scripsit vetustissimus Tertullianus praeclara opera complurima, sed ob stili difficultatem nescio, quam grata et utilis possit esse tibi eius lectio. Quod si tamen huius aliquid cognoscere cupis, lege inprimis praescriptiones haereticorum. Deinde librum aeditum contra Praxeam de sanctae trinitatis misterio. Postea librum eius de carne Christi et de resurrectione carnis. Nemo autem paucis explicarit, quanta possit ex his doctissimis et sanctissimis libris utilitas capi. Ego istorum librorum eximiam puritatem et eruditionem nunquam potui satis mirari neque desino vel hodie in iis esse frequens. Quae sanctissimus Athanasius per multos libros sparsit de trinitate, ea ista prior in brevissimum contulit compendium praecedens Athanasium annis amplius 150. Scripsit tamen hic epistolam ad Epictetum, Corinthiorum episcopum, contra omnes hereses de incarnationis dominicae sacramento, quem omnino legas. Cyprianus martyr multa scripsit, sed paucula eius extant. In his primas tenent sermones eius, demum et tractatus, quos non sine magno fructu pietatis cognoscas. Ireneus, qui istos tres aetate sive tempore multum antecellit, disputavit contra Valentinianos, sed tanta stili obscuritate et sententiarum perplexitate, sive ea ex vetustate sive librariorum incuria sive interpretis (si modo Grece scripsit) oscitantia factum sit, ut non credam eius lectionem tibi usque adeo vel necessariam vel utilem fore. Lactantius scripsit contra gentiles libros 7, quos Institutionem praetitulavit. In quibus illud maximopere probandum, quod tanto impetu et viribus eloquentiae omnibus ubique inculcat deum delectari placarique fide et vitae innocentia. Unde merito reiicit omnis genus idola et sacrifitia externa praeter misericordiam. Caeterum liber de opifitio dei mirifice extollit dei sapientiam, potentiam et bonitatem. Hunc censeo imprimis esse legendum, alios eius libros tantum percurrendum. In Hieronimi operibus merito commendantur, quae ille scripsit in prophetas et in universum in scripturas sanctas. Reliqua in adversarios aedita semper vel optimis quibusque visae sunt satis acerba. Diligens et operosa eius commendatio atque laus virginitatis et vitae monasticae multis plus nocuit quam profuerit. Quanquam nihil dubitem illum bono zelo scripsisse, quae scripsit, neque probaturum, si hodie viveret, quae designant, qui eius nitantur authoritate. De Ambrosianis operibus nihil possum consulere. Solus hic inter vetustiores parcius a me lectus est. Quos legi libros de officiis, de opere 6 dierum, de dominicae incarnationis sacramento nunquam satis mirari et probare possum. Suadeo ergo, ut illa quoque cognoscas. Commentarii in Paulum docti sunt, et plurima ex ipsis in meos translata. Porro sancto Augustino nemo mihi familiarior, nemo eo scriptore mihi videtur utilior. Quo si careret ecclesia, magno careret thesauro. Scripsit multa et omnia utiliter. Inter illa tamen tu utiliter leges inprimis libros hos: De doctrina christiana, quanquam in his et concionatorem instituat, de fide et symbolo, de vera religione, de agone christiano, de spiritu et litera. Tractatus in evangelium Ioannis plane aurei sunt sanctissimique. Elegantissimi et iucundissimi sunt libri de civitate dei 22 et multiplici doctrina refertissimi. Inter epistolas eius comprehenduntur et libelli oppido utiles. Plurimum fructus exportabit, quisquis omnes eius epistolas libellosque sub epistolarum titulis comprehensos percurrerit. Disputavit hic author contra sacrilegas sectas Manichaeorum, Arrianorum, Donatistarum et Pelagianorum. Contra Manicheos disputans multa disserit de veritate scripturae, de vera boni et mali origine iustaque ratione. Contra Arrianos propugnat sanctae trinitatis sacramentum et divinitatem veram filii dei. Contra Donatistas defendit unitatem ecclesiae, agit negotium baptismi. Caeterum contra Pelagianos tuetur gratiam, disserit de libero arbitrio et meritis. Et hos libros puto omnino cognoscendos, prudenter tamen legendum, quae de praedestinatione contra Iulianum disputat et de praedestinatione sanctorum. Praestat etiam legere Catalogum heresum ab hoc diligenter contextum ad Quod vult deum, saltem ut cognitas caveamus peregrinas ab orthodoxa ecclesia sententias. Haec habui de maxime vulgaribus ecclesiae doctoribus. Sunt alii plures eruditione et pietate insignes; verum haec in praesenti pro te satis esse puto. Venio ad historiam, qua nihil est utilius, nihil elegantius, iucundius nihil. Certe propter eius excellentiam scripserunt historiam innumeri historici, adeo ut vix suffecerit Nestoris aetas cognoscendis omnibus. Tu saltem cupis compendium. Suadeo ergo, ut compares tibi Antonii Sabellici Eneados ab exordio mundi ad Maximiliani usque caesaris annos historiae seriem deducentes. Collegit hic vir, quicquid extat apud Graecos et Latinos historicos de omnibus regnis et memorabilibus rebus in orbe. Scripsit et Paulus Orosius a condito mundo ad aetatem usque Augustini, id est Theodotii maioris, precellentia facta, qui hoc nomine prae caeteris placet, quod pulchre, quod dici solet, rebus applicat presentibus et religionem docet in operibus dei. Nota tibi sunt, quae Florus scripsit in Epitome et 4 libris suis. His si iungas lectionem Iosephi, nil peccaveris. Porro ex istis ipse colliges, quos legas, si plures legere vacaverit. Hec brevia et rudia ad quaestiones tuas in negotiorum turbis intra horam effusa, quaeso, boni consule. Vive et vale una cum castissima et sanctissima tua coniuge, quam plurima salute impartit mea coniunx una cum liberis et tota familia. Dominus Iesus sit tecum. Amen. Tiguri, 30. octobris anno 1542. Tuus H. Bullingerus.
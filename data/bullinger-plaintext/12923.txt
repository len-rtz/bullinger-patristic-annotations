B. Pratensius d. Henrico Bullingero S. P. D. Valde sum delectatus eo, quod in ultimis tuis ad se literis adscriptum mihi nuper demonstravit ornatissimus vir d. Baltasar Alterius, idque utroque nomine: privatim, quod nondum animo tuo memoriam nostri excidisse testificaris, publice, quod inter regem nostrum et vestros Helvetios tam bene convenire significas; id quod mihi quidem non fuerat dubium, sed, quod scribis, emphasim quandam habere videtur, et, ut tua mihi amicitia nulla cuiusquam alterius antiquior fuerit, ita ad Gallię nostrę prosperum statum et simul Helvetiorum plurimum referre arbitror hanc ipsam publicam cum vobis societatem et coniunctionem. Qua de causa et ego utranque, quoad eius per me fieri poterit (ut sit exiguum), sanctissime atque ogni studio colam, tuear atque observabo, teque ipsum obsecro atque obtestor, ut et quam tenacem benevolentię memoriam mihi demonstras, prestare pergas et omni authoritate tua inter vestros (quam maximi momenti esse duco) ad fovendam hanc publicam coniunctionem inter Gallos et Helvetios incumbas, ut multo magis magisque de rebus christianorum bene merearis. Huc omnibus (pręter paucos, quos aliter affectos esse necesse est) gratissimi adferuntur nuncii de successibus ducis Saxonię; sed ad vos recentiores perveniunt. Venetis iniectus est proxime timor, ne quae Turcica classis penetret in sinum Adriaticum. Nam versus Epirum visa sunt multa navigia Turcica. Sed de iis alii melius te certiorem facient. Coeterum cuperem aliquid intelligere de Maturino, bibliopola Gallo, qui Tiguri agebat. Venetiis, ad nonas apriles 1547. Vale! Celeberrimo viro d. Henrico Bullingero, ecclesiastae doctissimo et eloquentissimo. Tiguri.
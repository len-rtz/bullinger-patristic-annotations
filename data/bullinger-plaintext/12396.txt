Gratiam et pacem a domino. Multum diuque, domine et pater colende, laboravi in negotio ludi nostri; sed ita evenit, ut nosti. Receptus est, quem alii voluere. Mearum non erat partium ipsum reiicere. Qualis futurus sit, haud dum exploratum habeo; tacet. Interim id, quod monuisti, faciam sedulo; curabo omnibus modis me ipsius animo insinuare. Puerilis adhuc est plane; conabor ipsum domino lucrifacere. Maxime vitat frequentiam hominum, simplex videtur et bonus, nisi promissis maximis seduceretur. Id enim omnino fit apud episcopos nostros: quod veritate obtinere minus datur, id artibus hominibus obtrudere conantur. Lutheranus aliquis indoctus, omnium rerum expers, parum etiam (fere dicerem) spectatę probitatis promovetur, ut optime habeat; veritatis studiosus, Luthero et huic similibus contrarius, doctus, probitatis spectatę, omnium rerum peritus, ab ipsis impeditur, male audit. Quod, si novum esset, maxime mirarer; sed veritas inde usque ab initio mundi exosa fuit mundo. Tanta est etiam et tam crassa senatus nostri Bernensis (alioqui prudentissimi) caecitas et ignorantia, ut interim, dum sua doceant illi, non animadvertant. Expectamus synodum appetente vere, verum, num futura sit, ignoramus. Parum etiam profuturam iudicamus. Non enim convocabimur, donec illi multitudine nos superandos fore iudicent; quod nequaquam fiet. Nam licet maior sit illorum pars, tamen veritas non multitudine vel paucitate aestimatur. Maior pars mundi errores amat. Nos satis recte habemus. Laus deo optime maximo! Metuimus tamen plurimos sequuturos maiorem partem, ut fieri solet; qualis princeps, talis populus. Adhaec insignis nostra ingratitudo meretur, ut iuxta apostoli verba mendaciis credamus, eo quod veritati credere nolumus. Dominus sit nobis propitius. Aarovię, quod ad res meas attinet, optime pro tenuitate stipendii habeo, sed nescio, qui fiat, ut uxor, quo diutius hic est, eo magis Tigurum redire cupiat; indies maiori desiderio patriae tenetur. Quod, etsi non valde expetam nunc, tamen suo tempore, si daretur, non omnino ingratum foret. Domini est terra. In vineam eius me misit, in ea, quantum mihi concesserit virium et donorum ex larga sua benignitate, ubicunque sim locorum, fideliter laborabo tam eruendo quam plantando. Me omniaque mea ut hactenus semper tibi commendo. Inter nova alia, quae certius tu cognovisti, per fratris cuiusdam literas allatum est ad nos Brunsvicensem efflagitare recipi in foedus Schmalkaldense. Quodsi ita res se habet, dimissus plurimum dabit turbarum nequam insignis, et landtgravio ἀντίλυτρον non gratum appendet. Salutem dicas, rogo, meo uxorisque meę nomine toti familię tuę. Salutabis et d. Gvaltherum simul et alios dominos et praeceptores meos venerandos. Vale cum omnibus tuis in domino. Aarovię, 9. februarii 1546. Tuae humanitati deditissimus, Christianus Hochholzer. Clarissimo viro d. Heinrycho Bullingero, ecclesiae Tigurinę antistiti fidelissimo, domino ac patri suo colendissimo.
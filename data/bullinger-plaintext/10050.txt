Gnad und frid von gott dem vatter durch unßeren herren Jesum. Alßo übel stath eß jezund in der wält, daß eß kein wunder ist, ob schon einer frommen tochter alleß daß argwönig, daß ihr auch guter meinung geschriben ist; daß mich zwaren dir hie zu schreiben gewent hete, wo du mich jezund etwaß jahren har nit der maß erkantist, daß mein hertz, gmüt und gedanck gar nit geneigt ist uff keinen list nach betrug frommer und einfalter mentschen, besonders zu dir, der mir in sonders erbar und lieb ist umb deiner zucht, einfalte und kintlicher geberden willen, welche mir also wenig ze muth sind zebetriegen oder einigeß wägs zu verletzen, daß ja mein höchster flyß sich alein (züg ich an minen gott himmels und der erden [Gen 24,3]) daruff ländt, daß din ehr und nutz an lib und seel geüffnet, ja gemehret werde. Der halben du jezund ane sorg und ohne allen argwon frei dißen brieff in stille läßen solt, mit fleiß und ernstlicher betrachtung, dan eß nit wenig an dem handel gelegen ist, den ich bring; so wirst du mir auch einen großen dienst mit dinem ernst bewißen, den ich aber zu alen zeiten umb dich zu beschulden geneigt bin. Der allmächtig ewig gott hat unß von anfang geordnet in Christo Jesu zum ewigen leben, alßo daß wir in den fußstapffen dißers seines sohns heryn wandletind. Der selb aber hat unß ernstlich gelehrt, die wält und ihren fürsten mit sambt seinem rych der finsternuß flühen und die himmelischen ding annemmen, sitmal wir sterbliche mentschen gar ein kurtze zeit uff erden läbend und aber deß fleisches und der sünden lohn der ewig tod ist, deß geists aber und der tugent ewigs leben. Darumb je noht ist, daß wir alle, die in dem nammen gotes getauft sind und in in durch Jesum Christum zum ewigen leben vertrauwend, die wält und darin verlassend und unß gstaltind nach der bildtnuß gottes, nach welcher wir geschaffen sind [Gen 1,27; Eph 4,24; Kol 3,10] und die wir begehrend ewigklich zu niesßen [!]; welches aber dan beschicht, wen wir an uns nemmend ein tugentrych leben, welches, ob eß glich in vil ständen erfunden wirt, eß doch nirgent lebentlicher ußgetruckt dan in dem ehelichen stand, alß den gott selbs yngsezt hat und gebotten, daß alle die, so der hochen gaab der reinigkeit oder jungfrauwschafft nit fähig, vor allen dingen dißen stand annemmen sollend und ehe vatter und muter verlassen, wo sie ungeschickt, dan diße gottes ordnung underlasßen. So wir dan alle wüsßend, wie in großen ehren wir vater und muter haben sollend und wie gehorsam wir inen sein sollend, und aber gott alßo hoch die ehe achtet, daß er hie schlächt nit wil, daß auch die höchst gehorsamme kein hindernuß und uffzug in dißem stand gebäre, sehend wir heiter, wie hoch, thüwr und edel die ehe vor gott ist. Darzu findend wir keinen stand in götlicher schrifft, der mehr verheißungen hab dan dißer, dan hie findend wir, daß der allmächtig gott verheißt, wie er sy beschirmmen wolle, leiten und erzühen in liebe, einigkeit und groser süße deß geists, in aller gerächtigkeit und in seinen gebotten; dan je in dißem stand sich alle tugenten üben könend: der glaub, liebe, barmmhertzigkeit, hoffnung, gedult, mäßigkeit, zucht und alle gottsäligkeit in Christo Jesu unßeren herren. Darumb wir auch sehend, daß die höchsten und alerthürwertisten fründ gottes [Jak 2,23] in keinem anderen dan disem stand gelebt habent, alß Adam, Enoch, Noe, Abraham, Isac, Jacob, Joseph, Moses, Aron, Josue, Gedeon, Samuel, David, Isajas und im newen testament Petrus, Paulus, Philippus, kurtz gar nach alle ußerwehlten gottes sammenthaft; auch uß den züchtigisten töchteren beider testamenten Sara, Rebecca, Lea Rachel, Ruth, Anna, Judith, Hester, Elisabetha und die muter unsers erlößers Jesu Christi, Maria, welche doch in der ehe alein ein einige ewige port und jungfrauw, wie von ihren Isajas [7,14] gewyßaget hat und Ezechiel, je daß wir hieruß gewüß erlehrnind, daß kein tugentricher, kein götlicher, kein früntlicher und lustbarer stand nit ist dan der ehelich. Dan waß ist also heilig und züchtig, waß ist also tugentrich und lieblich, daß dise gotes fründ [Jak 2,23] nit gewüst habent? Hetend sy ein beßeren und seel[igeren] stand gewüst vor got, so betend sie den selben angenommen. Sie habend aber in der ehe gelebt, so sol sich niemants uß den Christen merkhen lassen, sam eß nit seie ein lieblicher götlicher stand, ehelich syn. Dan zum ersten, so überwindt man all böß unglauben und ist man gfölgig gotes gebotten, die aber daß fleisch schwer bedunkend; so werdent zu gotes ehr die kinder erzogen und auch zu nuz der mentschen; so darf man frei zu got in nöthen lauffen und sprächen: Herr, ich hab dines wilens pflegen und dine bott gehalten, darumb so hilf, wie du wahrer gott verheißen hast! Und hie übt sich die hoffnung; gath eß dan wol, so ist danck dabei, alßo daß daß gemüth immerdar an gott haftet und er von gantzem hertzen geliebet wirt. Wan dan eins kranck, trurig oder frölich ist, hats dan alwegen einen einigen ewigen (der zeit) gespannen, der lieb und leid mit im tragt. Glich wie ein gild mit dem anderen mit halt, einß dem anderen dienstbar und behilflich ist, also ist auch hie ein unentliche liebe, bereite dienstbarkeit und unzertränliche einigkeit, daruff unser gott und schöpfer auch gespilt und geredt hat, «die zwei sollend sin ein lyb», je daß wo die ehe mit gott bezogen wirt, da ein unsagliche froüd auch im lyden selbs regiert und nimer biß zur prüfung gotes ußlöscht etc. Darvon alein denen, so solches erfahren habent oder in gottes wort und geist gelehrt sind zewüsßen ist, daß eß hie nit statt hat, mer darvon zu schryben. Sprichst du: Wo sind frölich ehelüth, die also in gotsforcht lebend, in fröuden und ruw? Eß ist doch nüzit dan alle unruw, zanggen und schlagen etc. - Sich hie und merkh, daß der frommen lüthen nach vil sind und, ob got wil, täglich zunemmen werdint, so wir täglich gotes willen durch sein wort erlehrnend. Die wahren glaübigen sehend alein daruff, daß sie habind ein rein gewüssne und ein rüwig hertz, daß ist, daß sie mit got wol verricht seyent und ab im nit erschräkent, wen er kombt mit inen zu rächnen; daß ist daß höchste kleinot, daß wir uff erden haben mögend. Wo aber ein solich geruwet gemüt in got nit ist, da mag nüzid von ussen har kommen, daß solichen mentschen zu ruwen setze, und so dan etwaß unruwen und unraths in der wält im ehelichen stand, ist solches nit der ehe, sonder deren lüthen schuld, die solchen hochen stand nit rächt annemmend. Dan man ehen fint, die gar zwungen sind, so fint man, so alein umb deß guts wilen bezogen werdent oder aber uß holdschafft, daß ist uß unsinigkeit beschehend; danen har kombt, daß nach der trütel wuchen garkein frid ist. Wenig sind, die eß mit gott und der gerächtigkeit anhebend und weniger, die liebe, zucht und gotsforcht herin suchend. Waß kan aber da guts sein, da kein got ist? Und von danen kombt, daß sich die jungen göffel und oftmals auch die alten narren uff geerbts oder gewunen guts verlassend und nit hörend, 112 bis eß ales üpigklich verzeert ist. Da ist dan bulen, spilen, suffen, rasßlen, wullen, da heimben aber bei dem wyb murren, schelken, wüeten, schlachen, ja auch hunger, elend, armmuth und verachtung. So aber der mehrtheil in der ehe allein sein lust und nutz ohne got sucht, ist kein wunder, ob wir vil unlust in der ehe zu dißer zeit sächend, dan eß kurtz ab nit gsyn mag, daß da seie einigkeit, liebe und lust, da kein gotsforcht ist; sitmal rychthumb, wält, wolust ohne gott nüzid anders ist dan die hell hie und dort ewige verdammnuß. Eß ist ohne zweifel unsers unglaubens und unredlichen gmüts grächte straff von gott, dan die wil wir unßeren anfächtungen mehr nachgönd den gottes liecht und mehr sähend uf adel, rychthumb, pracht, stöltze, hoffart, wust, dan uf tugent, gotsforcht, deemut, treüw und zucht, beschicht unß grad rächt, daß wir dan also unfrüntlich dan [!] unvernünftig thier mit ein anderen lebend; wo man aber mit got die sach an die hand nimbt, übertrift zwaren gar kein stand dißen. Alß ich aber solches und anders bei mir selbs gar nach bei 3 jahren ernstlich betrachtet hab und je allweg erfunden, daß ewiglich also bliben und frei mines libs sein weder von got nach der wält mir wol anstahn wil, daß ich keinen anderen weg zur tugent von sünden finden kan dan den einigen, den got verordnet, Christus Jesus anzeigt und dan mehrentheilß die fründe gotes gewandlet sind. Darzu mich auch mein ambt deß lehrens tringt, daß min lehr nit geistlich und leben üppig, auch vil ehrlicher lüthen und die mir zu gebieten hand rathend, hat mich noth bedunckt, daß ich mir hierzu einen eingen und ewigen (der zeit) gspannen ußerwehlte, mit dem ich disen stand rächter maaß annemme. Und wie wol mir darzwüschent etwas antragen, deß ich zwwaren [!] nit wirdig nach gnoß, hab ich doch nach nie (vilicht uß gotes ordnung) zu deren keiner min hertz und gmüt gesezt, dan du alein die einig bist, die ich mir fürgeschlagen. Got weists alein, ob du mir verordnet bist, und hat sich min wahl uff din red und geperden gegründet, alßo daß ich mir nach fürgebildet hab, du seyist ein solche, in deren gotsforcht und zucht seie und mit deren ich in lieb und leid und in allem, daß gotes wilen ist, leben möchte. Dennocht ligt solches zu einem theil an dir, zu mehrerem aber am gott. Dem selben sitmal ich wol vertrauwt, hab ich dißen brieff geschriben, auch dinen willen zu vernemmen, auch dinen stand zu hören, ob sichs also erfunde und gott unser schöpffer füegte, daß wir dißen früntlichen stand mit ein anderen bezugind. In dißem allem beschehe der wil gotes [Mt 6,10], die wil eß aber auch ein unglichß were, wan ich din willen und weßen erforderte von dir und du mineß nach nit bericht werist, so wil ich dir fürhin all min weßen fürhalten, guter hoffnung, wo du etwaß willen uß verordnung gotes zu mir hebist, thüeist glichß und flißist dich auch der warheit, die ich dir hie bei allen trewen schwere. Erstlich mines wilens halb zu dir hast du jezund wol verstanden, daß, wo eß sich betreten möchte mit beider stenden, ich dir alein geneigt were; dan bilich ists, daß glichß zu glichem kum, und stath aber diße gliche nit im adel und richthumb, sonder zum höchsten in dem gmüt. Demnach hat eß ein solche gstalt umb mich, und zum ersten ist dir ohne zweiffel von minem heimmat und minen elteren wol zu wüsßen, daß eß nüt weiters schribens bedarf; doch wurdist du nit uff di minnen, sonder uff mich sehen, mich wurdist nemmen und nit die minen, wie wol sie sind fromm biderb lüth. So bin ich nie gewycht auch mit der minsten, wyche nit, bin frei, keineß herren libeigen, bin 23 jar alt, bin niemants uff erden nüzid schuldig und verbunden, wie die unfreien. Ich hab auch von kints weßen uff mit gotes hilff also gelebt under den mentschen, daß ich an keinem ort nie einige unehr begangen hab, alßo daß ich nit dahin kommen bedörff, von danen ich gescheiden bin, ußgenommen wo daß evangelium Christi verhast ist daß aber dißen articel deß lümbdens nützid, antrift, dan Christus selbst geschmecht ist unbilich. So hat got die gsundheit mines libs also vergaumbt und verhüt, daß ich innert 20 jahren nit alein kein nammhaft läger nie gehabt, sonder nie mit nambhafter kranckheit behaft geweßen bin, auch hüt zum tag (got seie min schirm!) keinen siechtagen underworffen bin, alß da sind blateren, hirn wüete, podagra, wasser sucht, fallen etc. Wol hab ich vom studieren ein blöd gsicht und zun zeiten ein blöd haubt, dahin auch hört, daß ich etwan gäch und zorn mütiger bin, doch nit häsßig und uffsezig, alß den wol nachlassen und bald vergäsßen kan, besonders wo man nit büchßen pulffer zu wirft. Ich hab auch keinen anhang bößer buben, die mich ursachind zu spilen, daß ich doch nie lehrt, oder zu suffen und kriegen, ab dem ich ein grewel hab, oder zu bulen, welches ich zu vermiden der ehr nachstell; so hab ich kein kind niemants, der bei mir trag nach soüg, bin auch mit keiner der gstalt verhaft, daß mich gen dir leide etc. Ich hab auch sonst keinen anhang. Auch so hab ich einen alten vatter ob den 60 jahren und ein muter ob den 55 jahren, auch einen bruder, ist 8 jahr elter dan ich. Dem selben und mir habend sie ales gemacht daß sie habend, trift jezund etwaß ungefährlich ob den 1400 lb, doch mit dißen gedingen, daß er sin leben lang herr darüber seie und ob er vor der muter mit tod abgienge, wir der muter keinen mangel ließind. So hab ich sunst in unßerem closter min heimb wesen und einen guten stand; da bin ich uffgenommen alß iren einer vom convent, daß ich da lehre. Dahin oder wo ich je sin wurde, ich dich zu mir nemmen etc. Die richthumb aber, die ich von den minen erben möchte, und der stand, den ich jezund hab, sind jezund gwüsß gnug, möchtend aber durch unfal (wie ale ding) werden geschwecheret. Darumb ich nach einen gewüßeren schatz hab, der gar nit fellen kan, der ist got; der hat mir auch kunst geben, welche, so ichs üben mit trewen, mir gewüßlich nützid geprästen wirt. Sunst seie eß von mir wit, daß ich die gaaben gottes verkauffen wolte; je ich weiß, daß mich gott nit verlast, die wil ich ihn für meinen gott hab. Dan sein prophet spricht: «Ich bin jung gsin und alt worden, hab doch nie den gerächten verla-sßen gesehen, nach sine kind umb brod gahn». Das schriben ich nur darumb, daß du nit vermeinist, ich wole dich züchen mit miner rychthumb. Wer uff richthumb und uff menschen all sein trost sezt, der ist verflucht [Jer 17,5] und hat keinen himmelischen gott in sinem hertzen. Merkh, bißhar hat man ale ding in clösteren, da der Endtchrist nach regiert, wolen gwüsß und gschliffen haben, nit wölen rächt uff gott vertrauwen; wo du dan auch hie woltist uff minen wolstand sehen und nit dabei auch erwarten, waß dir und mir got mit der zeit wurde zu liden geben, daß du dich dan frei an gott dörffist lassen, so wüsß, daß ich wenig herzens zu dir hete. «Dan wen got liebt, den sucht er» zun zeiten [Spr 3,12], und «alle, die gotselig wolind leben» - schribt Paulus -, «werdent verfolget». [2 Tim 3,12]. Woltest den klagen und undultig sin, alein süßes bei mir suchen und nit daß sur auch versuchen, so wurde eß sich nit schickhen; eß sol ein lib sin, ein truren, ein froüd. Daß möchte ich mit dir, waß du mit mir, weist selbs wol und zum nützid, daß ich also frei schriben. Man muß ein ding heruß sagen, daß nit hernach ein unraht erwuchse. Ich wolte dir nüzid verwißen; daß wolte ich auch von dir haben. Eß darff nit vil hoffierens und zenzlens besonders hie, da man in daß lang jahr dinget, da kein scheiden hernach ist. Wan einer nur ein ful rosß kauft, besichtiget ers eigentlich, wie vil mehr hie, wen da kein enderung und wan der kauf einen schon gerüwt? Kurtz, wo gotsforcht ist und ein gmüt, daß mit got wol verrycht ist und dem nach daß sin wol kan zusammen halten und nit wulet, daß tragt lichtlich aleß, waß im got zu liden uffleit, und überkombt auch gnug ehren und guts, und daß mit gott. Wo daß nit, da werdent auch grose erb verthan mit schand und leid. Darzu wüß auch, daß ich in keinen grosen gält schulden oder bürgschaften stäck, dan die ich samft wolte bezallen mit 3 gulden. So darff ich umb kleider in kurzem nit zu sorgen, sitenmal ich mine nit bald auch umb 50 gulden gebe. Sich, also gib ich dir trüwlich min weßen an in den mehreren stücken, damit du keinen betrug fürchtist. Wüß auch, daß min ambt zu lehren (damit ich dir gar nüzid verhalte) lib und leben eingesezt hab, daß wo eß die noth, die warheit und got unßer herr forderte, ich den balg bei der warheit ließe. Von danen ich auch die morgen gaab nemmen, die ich dir geben wurde und glich mit dem patriarchen Abrahamb etc, dich got ze empfehlen und sprachen: «Got deß himmels und der erden» [Gen 24,3 u. ö.], got, der unß alen seel und lib geben hat, seie din schatz und din trost in Christo Jesu unßerem herren. Der verlasse dich nit, wie er mich auch nie verlassen hat, und erlüchte dich mit sinem geist, daß du in rächt kenist, an im ewig haftist und eß dultig 219 tragist, wo ich umb seines nammens willen den tod erliden müste etc. Wo unß dan got auch kinder gebe und unß deß lebens gunte, woltend wir also huß haben, daß wir sy zu unsers gotes ehr und zu biderben lüthen erzugend. Wo wir aber darvon müstind, daß weiß ich, daß der herr unser got sie nit verließe, der doch alßo vil unnüzes spötliches gflügel gar wol erzücht, ja schadhafte thier wunderbarlich nehrt. Aber waß darff eß vil worten? Suma sumarum, so ist diß der gröst gwüßist schatz, den du bi mir finden wirst: gotsforcht, frommkeit, trew, liebe, die ich uß der maßen wol an dich legen mag, arbeit, ernst, fleiß, daß unß in zitlichem nützid mangle. Alßo sichst hier vor augen ston, wan du mit mir da sur alß wol alß daß süß tragen woltist, wie du mich haben wurdist. Sunst sag ich dir nit von hochem adel und vil 1000 guldinen, zur nohturfft aber weiß ich wol, daß nützid wird gebrächen. Und spricht aber Paulus: «Nützid habend wir in die wält bracht, nüzid werdent wir auch hinuß tragen. Darumb wan wir kleider und spyß habend, ists gnug». Flüst dan auch rychthumb hinzu (alß got niemants nüzid abgeschlagen hat), ists ein ambt und schaffnerei. Alßo hast du bißhar min willen, min weßen und stand gehört, aleß mit der warheit, ohne faltsch dargethan. Jezund so heger ich auch an dich, wo dir etwas zu muth were, daß du mir auch dinen willen zu verstönd gäbist, gschriftlich oder wie eß dich je kommlich und gut dunkte; daß ist in summa, ob du möchtist in lieb und leid under miner trew und schirmm in der ordnung gotes leben, ob du ohne conscienz mögist din stand enderen, ob du ein hertz habist, huß zu haben und rahtsam zu sin, ob du guter gsundheit seyist und wie und waß diner muter und dinem bruder verbunden seyist. Je so bit ich dich, daß du mir ale ding alßo trüwlich anzeigist, wie du sichst, daß ich sy dir anzeigt hab. Besinn dich aber wol, daß du nüzid uß anfächtung thüeist, und sag eß frei heruß, schäm dich nützid, eß ist nüzid unehrlichs, so sagst auch niemand den mir. Nun hab ich doch dir vertrauwt und dir al min heimmlichkeiten geoffenbaret. Wüsß auch, daß ich dich in dinen worten nit fahen wil, bezüg ich mit dißem brieff. Biß frei, dan ich mich auch nit hiermit wil verredt haben, sitenmals ich mich mit dißem brieff alein hab wollen mit dir underreden; darumb die geschrifften, so zu verhüten allen betrug geschriben werdent, nit selbs betriegen oder erwütschen sollend. Demnach erst wolend wir die verpüntnuß und beschlusß antwort geben, wan wir beide hörend, waß willens und wie wir für ein anderen seyend. Du hast schon minen willen, so kanst uß obgemelten articlen verspüren, ob ich fur dich seie und warten alein deß dinen. Hie weiß ich jezund auch wol, daß du dir hinder diser sach entsitzen wirst und vermeinen, du seyist ihren nit wyß gnug zu verantworten, darumb du vilicht uß forcht und schamm thun möchtist, daß dich hernach übel geruwe. Darumb so merk also wither. Zum ersten, so verstahst wol, waß ich dir schriben, daß ist die warheit, so weist demnach wol bei dir selbst zu einem theil, wie eß ein gstalt umb dich hat, zum anderen, waß du wol thun mögist; waß bedarf eß dan vil raths? Liß den brief 3 oder 4 mal, erinner dich dargegen, bit gott, daß er dir sin willen zu verstönd gebe. Nun ist doch nie-mants dir beßers schuldig dan du dir selbs; so wirstu mannen dir selbs, alein ist eß umb dich zethun. Da die lücht [!] ein anderen nit kenend und man die ständ nit weist, bedarf man vil rahts, hie aber hörst min stand und kenst mich. 2. Biß überhaubt nit so narrächt und unbsint, daß dir ützid jezund uß sorg fürnemmist. Ich kan wol bekenen, daß du jung bist, dir selbs entsitzst und dir vilicht in solchen sorgen fürbildist, du wolist nit uß dem closter und alweg also bliben, ohne man. Da hüt, daß warlich ein anfächtung were und die dich über kurtz übel gerewen möchte. Merkh alßo, du bist jung, so hat dir got nit alß ein ungschikten lib geben und dich geschaffen ohne zweifel nit, daß du ewig min gnedige frauw seyist und nützid thüeist oder kein frucht von dir komme. Lieber liß Paulum in 1. Epist. Tim. 2. cap. [9ff]; wirst finden, worin du must selig werden. Eß were ja ein narrächt fürnemmen (du habist dan die hoch gaab der reinigkeit ewiglich), wan du dinen jungen lib also woltist zwüschent den muren erstäcken. Hie biten ich dich, daß du dißer sach wolist eigentlich nachtrachten und jederman sagen laßist was er wol. Sich du uff gott, uff sin wort, worumb du seyist geschaffen, waß dines libs und diner seelen heil, auch daß du sterblich, nit lang uff erdtrich bist. Vergaum, vergaum, min liebe, daß du nit alweg im kumer hin lebist! Lieber sag an, kansts, worumb die frauwen clöster seiind anfenglich eingsezt. Nit daß man darin jung frauwen und töchteren, die aber anderst wo zu gut, erzuge, sonder die alten übelmögenden  armmen. Du bist im ze jung und zu wol mögend. Liß Paul 1. Tim. 5 [11ff], so verstand auch, waß dir hie fürgetragen werde. Wen ich schlächts glaub, daß also wenig für mich seve ein Greti dorffnepper, ein pürin, also wenig seie für dich ein rucher handtwerks man oder pur. So erforderen ich von dir auch nit hacken, rüten, sonder waß dir wol zimbt, huß zu haben, rathsam sin etc. und waß den wiberen ist. Wie wol in kurtzem vilicht nach nit vil huß habens bedörfte, die wil ich da were, möcht sich aber mit der zeit schicken, daß wir anderstwo hin kommind und nit me den tisch hetend, wie da, darvon wir wol reden wurdind etc. Hie bi gedenck auch, wie ein götlich lieblich ding eß ist, wo zwei eins mit ein anderen sind, einß dem anderen wol wil und sich eins deß anderen wol vermag, auch wie eß ein biter elend leben ist, wo zwei nit wol mit ein anderen zühend und wie nit jedes alzit sin fug fint etc. Daß alleß ich dir zu gutem schrib, daß dich wol vorbetrachtist und nit uß forcht oder schamm sagist, waß dir nit am hertzen seie, ja du wolist also bliben, und aber wüssentlichen anders in dir tragist. Wer weist, ob vilicht umb diner sorg, forcht und scham willen dir hie mit mir got ursach geben hat, dich frei ze eroffnen und zu freien, daß du je nit also müßist ohne frucht din junges leben in der gfengknuß verschlißen. Eß ist warlich ein groß ding, ursach haben und achten uff zit, daß wir jedes zu siner zeit, wan eß sich füegt, annemmind, wen nit alweg fürschleg sind, die unß fügind, und blibt aber zu lest grose reüw, wan wir die schantz habend übersehen. Diß ales jetzt stande zu dir hin, dan ich dir hiemit nit wil weder geliebet nach geleidet haben, sonder alein sag ich daß, daß du dich wol besinist, got, sein wort, diner seelen heil betrachtist. Waß dir dan got ingibt, daß thue; wirst mich in alweg unerzörnt haben, alein lasß mich ein antwort wüsßen. Und so du jedoch gar keinß willen hetist, so biten ich dich doch durch die trew, durch die liebe und die ehr, die ich dir gun und zu dir hab, daß du mich doch in disem kleinen stuck verehrist und dißen brieff niemants sehen lasist, niemants nützid darvon sagist, sonder mir in widergebist und sechist, daß ich din ehr und nit schand gesucht hab. Ich hab dir stille schwigen, aler ehren und guts vertruwt, darumb hab ich gschriftlich wolen mit dir handlen, ich hab auch sunst keinem menschen uff erden nüzid darvon gesagt; müste auch fürder alßo bliben, biß zu siner zeit. Ich hete eß wol mögen muntlich verrichten, ich weiß aber, wo solichs, hete ichs nit könen. Die ander, die bi dir ist, were sie inen worden, wer sie nit auch darzu kommen, so weist selbs, daß sie dich danethin gehasset hete. Ich hab auch also dinen und minen verschonen wollen, habe keiner underthädinger gewölen; dinen, daß dir kein geschrei wurde, minen aber, so eß mir nit geriete, daß sich die nit froüwtend, die ich nit hab nemmen wolen. Darumb schon minen, dan ich auch dinen geschonet hab. Gedenck: «Waß über den anderen mund ußkombt, blibt nit verschwigen». Wan ich aber din wilen verstunde und wir möchtend eins werden, wolte ich demnach wol früntschafft erwerben an den dinen, so mit träffenlichen lüthen, daß sie nützid darwider kontind, doch ales mit dinem rath. Da schrib mir auch, wie eß umb din muter ein gstalt habe, du wirst mich alweg gutwilig finden. Ich meint, waß ich selbs bi dir nit schuff, wurde niemants anders schaffen. Ich vertrauw dir vil guts, darumb, were dir etwaß zu muth, so behalt disen brieff wol bi dir, daß du in bi dir behaltist, wan du zu mir komist. Antwort mir bald. In allem beschäch gottes wil [Mt 6,10]; der erlüchte dich, daß du daß annemmist, waß diner seelen heil seie etc. Geben uff montag nach Michaeli im 1527. jahr. Du känst min hand, daß mines nammes nit noth ist. Waß ich mit dir handlen, ist warheit ohne faltsch. H. B. Handel auch du wißlich in stille und schwigen, vertrauw mir, ich hab doch zum ersten dir vertrauwt. Got seie mit dir. Mit eigner hand und sigel.
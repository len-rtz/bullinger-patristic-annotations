Graciam et pacem Christi. Miraberis forsitan, doctissime vir, quur te severioribus rebus occupatissimum importunis meis literis obtunderim. At mirari desines, posteaquam, quid me ad scribendum impulerit, intelliges. Nosti sane, quid elapsis diebus actum sit cum anabaptistis in ecclesia parrochiali Louffen. In quorum numero praesentium lator exstitit, qui tametsi in sententiam illorum non iuraverit, hospitio tamen eos suscepit et insania nescio qua ductus nonnunquam eos sequutus ad revocationem coactus est adiuncta pęna peccuniaria, quam nequaquam persolvere potuit nec potest. Qua [!] causa fuit unica, quur ab infantibus et ineducatis pueris suis recedere cogeretur. Quibus praeter mendicabulum restat nihil. Hanc ob rem a me petiit literas commendaticias sperans sibi has infoelicitati suae profuturas. Ego, utcunque dementiam illorum hominum abominor, ita paratus sum omnibus viribus inniti, quo ab incepto errore revocentur. Ne igitur homini ansa praebeatur plus insaniandi, rogatus rogo, ut pro innata tua benevolencia efficias, quo intelligat meam commendationem sibi nonnihil profuisse, mercedem a deo expectaturus, quum ego rependere non possim. Scribsissem senatoribus nonnullis, quos scio mihi faventissimos, nisi veritus essem hominem, ut mos illorum est, ad vomitum rediturum. Cum hiis vale quam foeliciter. Actum Scaffhusię, 25. novembris anno 1535. Lodovicus Bovillus, ex animo tuus. Eruditissimo viro Henrico Bullingero, Tigurinae ecclesię praefecto primario, Zürich.
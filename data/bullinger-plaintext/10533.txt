S. Argentinam relictis Parisiis quinto idus decembris veni simul, quod maiorem sumptum in dies facerem, simul etiam, quod tantae tyrannidis, quantam vos pridem audiisse credo, spectator esse non sustinerem. Quod enim ad literas, Germania nostra nihil Galliis cedere videbatur. Sed tantos motus et tragoediae initium siquidem iam audivisti, haec mea praeterire [!], sin minus, perlege. Fixi ab inconsultis quibusdam libelli Gallice scripti, in Novo Castro, ut rumor est, impressi. Plerique ad Farellum et quendam Augustinianum monachum authores referunt. Thema erat contra missae abusum et praesentiae corporis in eucharistia negatio. Eadem autem nocte Parisiis, Aureliae sive Genebi et in regii cubiculi ianua affixi sunt. Hinc belli initium. Capti innumeri. Rumor circiter trecentos et ultra fert. Novis et inauditis modis torquentur longe miserrime, comburuntur, eruuntur linguae, manus praeabscinduntur. Sunt porro in certas tabulas infinita capiendorum nomina relata. Sed duo studiosi huc ad nos nudius quartus venerunt fuga Galliis elapsi et mulier quaedam nobilissima cum famulis et nobilibus. Illi aiunt decem tantummodo hucusque combustos, regem Parisios venire, huius iudicium, cum tantus sit captorum numerus, senatum expectare. Ego tam dira et atrocia ne vel spectarem vel audirem, commode socios itineris nactus discessi. Ante vero quam haec exorirentur, mirum in modum omnes pii scripta tua amplectebantur, sollicite emebant, honorificentissime te unum et amplissime praedicabant. Sed hac tempestate, cum singulae fere domus perquirerentur, omnes piorum lucubrationes partim Vulcano datae, partim in Sequanam abiectae. Ego et doctus quidam Hispanus, cum multa haberemus, tandem ab hospite deprehensi sumus, qui secus ferre noluit, nisi ad ecclesiasten aliquem, qui nos absolveret, res deferretur. Nos effecimus, ut apud episcopi fratrem, eius tum vicarium et evangelii fautorem, ageretur. Sic quidem evasimus. Iam autem ipse captus detinetur. In fratrem enim, episcopum Parisiensem, licet evangelicum sciant, nihildum audent. Sic omnia infestatores «κλαγγῇ τ’ ἐνοπῇ τε», sed clam aliquot χιλιάδας τῶν τῆς ὀρθοδοξίας ἐχομένων «σιγῇ μένεα πνειούσας» speramus et partim certo scimus. Budaeum quoque non est quod dubites. Noster est totus cum doctissimis quibusque. Sed hoc hactenus. Frisius hoc tempore ad iter accinctus non erat. Nam et tumor et inflammatio cruris obstabat, tum nonnihil cum febre luctabatur et bonam linguae Gallicae partem tenebat, quod non pergenti frustra fuisset futurum, et minus quam ego sumptuum faciebat. Quamquam mihi ne vivam si parciori esse licuerit. Libros non paucos et probatissimos emi. Huc ad me spero propediem mittentur. Abfui fere biennio. 26 coronatos pro annua portione - sic vocant - numeravi. Multum primo itinere Parisios, inde Biturigas et idem iter repetens huc Argentinam expendi. Et ne vestes, libros et quicquid εἰς τὰ δέοντα requiritur, enarrando molestior sim: Quam a Pericle Athenienses, eandem a me quoque veram expensi rationem dari credatis. Si vos modium frumenti pro coronato computetis, stipendium in annum erit viginti quinque coronati, ut ego quidem computo. Ego duobus his annis 65 coronatos insumpsi. Accepi e Petri Coli Tugini stipendio 50 francos, id est 22 coronatos cum testono, ut vocant, ab Andrea Wyngartner 9 coronatos, abiens 14 a vobis, et vos decem misistis. Forte is coronatos ultra sortem meam hoc toto biennio impendi. Andreas Wyngartner cum nobili quadam Galla muliere Argentinae est. Resciverunt eum libros Lutheranorum invexisse. Uxor capta detinetur, bonorum et librorum confiscatio penes iudices est. Id vos Froschovero indicabitis Petro Tugino inprimis satisfieri etiam atque etiam petimus. Ingenue enim amice et liberaliter suo nos stipendio uti concessit. Speramus vos, qua estis humanitate, non tam ἀποτόμως nobiscum acturos. Et tu quoque, si meministi, abituris pollicebare, si quid praeter sortem usus postularet, non defuturos vos. Hic in aedibus Buceri vivo, quem Marpurgo propediem rediturum expectamus. Dum hic ero, in Hebraeas litteras incumbam. Unica in te et plurima spes est. Potes enim. Ne igitur nos tuo amore, benevolentia et patrocinio destitutos patiaris, etiam atque etiam obtestamur. Salvere iube omnes symmystas tuos et praeceptores meos Ammianum et Collinum, tum studiosos omnes, patruum meum, matrem meam et d. Joh. Fricium. Argentinae, in aedibus Buceri, 27. decembris 1534. Tuum mancipium, Conradus Gessnerus.
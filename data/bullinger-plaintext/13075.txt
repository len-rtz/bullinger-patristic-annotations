Unnser guttwillig, frundtlich dienst allzit zevor, wirdiger, hochgelerter, sonnders günstiger, lieber herr. Alß dann ir samptt uwern mitdienern und predigcanten göttlichs worts uch bißher mitt unsern herren und obern burgerßsönen gantz höchlich bemüet, derowegen wir ain sonders hoch gut vertruwen zuͦ uch tragen, demselbigen nach so ist unser gantz hochflissig ansynnen und bitten an uch, ir, samptt uwern genanten mitpredicanten, wöllen uch nochmals verrer bemüen und by uch zu Zürich, wölchermassen sich unsers burgers Hans Francken sone im studio bißher gehalten (ob er die lectionen, wie sich gebürt, vlissig und empßig besuchtt und visitiert, ouch was sin thun und lassen und wieverr er im studio procediert und fürgeschritten sige), erkundigung und nachfrag haben, und uns alßdann, was ir befinden, woverr müglich, zum fürderlichesten by zaigern brieffs in schrifft berichten und verstendigen. Bewisen uch derhalben unsers vertruwens hierinnen so wilfarlich. Das stat uns hinwiderumb umb uch gantz gutwillig zu beschulden. Datum sampstags nach Michaelis, anno, etc., 47. Allexander Payer, burgermaister, Allexander Offenburger und Johans Stierlin, bed des rats, als verordnete schulherren der statt Schaffhusen. Dem wirdigen und hochgelerten herren Hainrico Bullinger, der hailigen göttlichen schrifft leerern Zürich, unserm sonders günstigen, lieben herrenn.
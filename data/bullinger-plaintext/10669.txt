Gnad und frid von gott durch Christum Jesum sampt minen willigen diensten zuͦvor, lieber herr und bruͦder. Diewyl doctor Hans Zwick diser zyt nit wyl gehapt hat, üch nach notturfft zeschriben, hat er mich gebetten, inn zevertretten und üch zebitten, das ir zaigem dis brieffs früntlich zuͦsprechen und im in sinen sachen beholfen unnd rättlich sin wellind. Was die syen, werdent ir von im selbs vernemen. Diser, wiewol er wenigs ansehens, ist er doch ain geborner mechtiger landsherr von Wien uß Österrich, darzuͦ vast glert und liebhaber aller glerten. Er hat doctor Hansen erbetten, daß er im ain consilium in siner sach gestelt hat. Wurt vilicht ouch üch umb ains anlangen. So er üch andere sine consilia wurt zaigen, söllent ir doctor Hansen consilium ouch forderen, ob ers nit selbs zaigen wurde, und das söllen ir nit lassen, hat mir doctor Hans ernstlich befolhen. Was nüwer meer zuͦ Rom syen, von dannen er den nechsten ryt, wirt er uch wol anzaigen. Ich schick üch hiemit ain brieff, nüwlich zuͦ Ougspurg ußgangen, daruß ir nüwer zytung des keiserschen zugs halben verneinen werdent. Hiemit sind gott alzyt befolhen sampt üwer lieben hußfrowen. Der sagent ouch, sy söll sich nit lassen blangen, ich well ir bald ain hüpschen schurtz schicken. Datum zuͦ Costentz, 25. augusti anno etc. 35. Gregorius Mangelt, e[wer] w[illiger] alzyt. Spectatę pietatis atque doctrinę viro Heinricho Bullingero, ecclesię Tigurinę episcopo vigilantissimo, domino suo in Christo semper observando.
Frommer, eerenvester, insonders günstiger herr und vertruwter lieber schwager, min willige dienst und alles guͦts sye üch bevoran etc. Vor allem wünschen ich üch, üwer eeren lieben hußfrowen und lieben kinden den sägen von gott; der wölle üch dises nüw und vil guͦter jaren verlyhen und gnädicklich alle zyt erhallten. Demnach dancken ich üch aller eeren, liebs und guͦts, so ir minem lieben völckli zuͦ Berg imerdar bewysend, mitt erbietung, wo ich üch und den üwern lieb und dienst bewysen könde, wöllte ich mich jederzyt guͦtwillig erzeigen. Hiemitt schicken ich üch ein par simlen und ein fläschen mitt wyn, deß so mir min günstiger herr schuldheys Steyger zuͦ Bernn ein fäßli geschickt sines gewächses, das er zuͦ Roll hat; darzuͦ hab 2 brätli hessischs wildpräts gethan; dann min gnädiger fürst und herr der allt landgraf mir ein veßli heruffgesandt. Bitten, ir wöllind das von mir zum zeychen der danckbarkeit gägen üch umb die guͦtthaat, minem sun bewisen, in liebe enpfahen und uns fürohin in schwägerlicher lieb befolhen haben. Ich bitten och, ir wöllind minem gnädigen herren von Rhynow vil guͦter jaren wünschen und uns alle zyt sinen gnaden befälhen. Gott mitt üch. Datum Zürych 24. decembris 66.
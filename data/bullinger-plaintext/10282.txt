Gratiam et vitae innocentiam a domino. Negotia hactenus obstiterunt, quominus scripserim, at nunc paucis ad singula respondebo. Video autem nimis verum esse, quod trito fertur proverbio, de calamitosis inauspicatissima quaeque narrari semper. Calamitosi sane sumus, sed non in iis, quae impinguntur nobis. Nam certa spes est nostros nihil negotii cum Gallo habituros. Cur autem nuper receperint nuncii nostri viri alias boni coronatos aliquot, et quid praeterea actum sit super eo negotio, procul dubio non nescis. Iam quod de advenis et exulibus et profugis urbe et agro expellendis narrasti, longe alio instituto coeptum est, quod lator praesentium exponet. Quodsi praeterea adversum Bern[enses] a nostris quidpiam institui coepit, universi nescimus, nec timemus quidpiam posse institui. Ager enim totus, denique cives universi Bernatibus melius volunt, quam ut paucorum (quam tamen nescimus) conspiratio nocere possit. Libros nostros olim adversus catabaptistas rudi Minerva conscriptos mitto. De Lavatero non est, quod aliud expectes. Manebit adhuc apud me. Egit tamen gratias Lavaterus. Non desperamus, de gratia domini subinde meliora speramus. Semel humiliavit dominus, exaltabit denuo, si illi fuerit visum, quamquam nullam exaltationem cupiamus, quam quae tyrannidi quorundam eximeret. Sed fiat voluntas domini. Orato pro nobis dominum. Tiguri, 18. augusti 1533. Heinrychus tuus. Lieber, habend ir gewüsse bottschaff[t] gen Burgis inn Franckrych, so lassend michs wüssen; so wölltend wir unsernn knaben gällt rüsten, inen ze schickenn. Domino Oswaldo Myconio, Basileiensis ecclesiae praesuli vigilantissimo, fratri in domino observando.
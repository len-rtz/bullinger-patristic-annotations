S.P. Mitto tibi, obs[erv]andissime charissimeque mi Bullingere, scriptum hoc pręsens simulque calculum porrigo, quem, si huic addideris idemque ęditione dignum iudicaveris, cupio ab aliquo typographorum vestrorum, quam primum fieri poterit, et ante exitum comitiorum Augustanorum excudi mihique mox cum hoc meo prototypo exempla 30 mitti. Varnirius noster, cui procul dubio etiam aliquot mittentur, pretium a me accipiet. Nomen autem meum aliter addi nolo, nisi ut a tergo adpinxi, post alias ob hanc etiam causam, quo minus deprehendatur, quis ille sit, ad quem scripsi. Idque gravissimę rationes, quas recensere supersedeo, efflagitant. Pręterea cupio etiam summopere, nisi omnino Hel[v]etica libertate ingenuitateque ind[ig]num videatur, nec suum nec urbis nomen prodat typographus,  ne, quod ego omnibus modis cavi, hęresis suspitione libellus impediatur, quo minus papales regiones pervagari possit, in quibus sunt, quorum imprimis gratia a me compositus ille est. Quamvis in nostris quoque urbibus plures quottidie sese pro[d]ant et impudenter quoque prodeant Naëmitę. Nemo est in hac urbe, nec Martinus quidem noster, excepto uno ex fratribus duobusque scribis, qui huius sit negotii conscius. Quo consilio singula sunt dicta et ita temperata (nec enim verbum unum temere et incogitanter effutire volui, nisi quod per ignorantiam peccatum est!). Cum longum tum periculosum esset hic amplius recensere modo. Idioma Suevicum, quo tamen alias utcunque utor, studio vitavi. Monendus igitur typographus est, ne quid mutare tentet. Vellem enim omnino videri hę[c] ex Bavarica aliqua aut Austriaca provincia esse exorta et a papista quodam conscripta. Si quid tibi videbitur inconcinnius aut durius dictum, nec tamen mutare voles. Cogites, oro, aut argumenti aut insti[tuti] mei rationem ita forte efflagitavisse eoque me rapuisse. Id[que] inprimis opus erit, cum de testamentorum ratione et id genus alia legeris. Brevi, oro, rescribas iuxta cęptam t[uam] erga me benevolentiam, vir clarissime idemque frater colend[issime], quo sciam, quomodo res sese habeat. Nova scribere m[odo] non vacat. Perpauca etiam habeo. Piscator noster Aurachium in ducatu Wirtembergensi concessit. Martinus Argentoratensis clam in confinio est Augustano expectatus, quando iuxta exauditam petitionem statuum quorundam a cęsare vocetur audiri. Bene vale et me commendatum habe. 6. februarii anno, etc., 48. Raptim. Tuus Soerinus. Vobis male metueremus, nisi pridem ex legatione tuorum illorum principum Martino nostro spem aliam fecisset Vadianus. Dominus vos defendat et omnia vestra consilia dirigat, charissimi fratres. Amen. An herren Heynrichen Bullinger zů Zürch.
Argentinę 22. Ianuarii 1549. S. P. Gabriell, amicus meus familiaris, salutem a te, humanissime Bullingere, mihi impartiit simulque narravit te desideratissime meas expectare literas, verum quum antehac nihil haberem scriptu dignum, quid naeniis frivolisque commentis efficerem, ut bonas dispenderes horas. Verum quum iam qualiscunque se obtulit occasio, silere non possum. Scripsit ad me D. Richardus, amicus mihi praecipuus tuique amantissimus, literas se accepisse, ut tibi id significem. Otium scribendi non habuit; tum (quod ipse nosti) non libenter Latine scribit. Brevi tamen responsurus est. Nova, quae scripsit, partim laeta partim tristissima sunt: laeta, quod speratur aliquam saltem religionis emendationem futuram, licet non perfectam et absolutam. Interim tamen sub nomine religionis et libertatis carnalem imitantur licentiam ipsi, qui evangelicissimi (ut ita loquar) velint esse; omne genus vitii apud eos viget, proh dolor, praecipue adulterii fornisationisque, quod peccatum (ut scribit) non ducunt. Nisi huius mali correctio fiat, perimus. Scripsissem plura; verum tabellio non sinit; instat enim. Quare, quod reliquum est, per has literas inclusas Anglicas ab Hopero versas intelliges. Scripsi ad eum de victoria Anglorum in Scotos, qualiter civitatem potiti sint; spero eum tecum communicasse. Nostra Argentina manet ut antehac, falsoque sunt, quae de ea et episcopo feruntur. Orate assidue pro nobis. Bene vale et saluta doctos omnes. D. Butlero quaeso indicato Richardum literas etiam suas accepisse. Vale iterum. Tuus I[oannes] B[urcherus]. Dem fürnemmen wisen her Heinrich Bullinger, praedicanten in dem Münster, minem gunstigen hern und freundt. Zürich.
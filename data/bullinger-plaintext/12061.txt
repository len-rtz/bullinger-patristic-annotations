S. Libellum furiosi Cochlei contra te scriptum mitto; si habes, remitte; nam nullum alium Cochlęi librum invenio contra te scriptum. Gloriabundus est miles; Lucernanos sibi conciliare cupit, quo maiorem invidiam tibi conflet. Proscidit et in libro contra Musculum de sacrificio missę et Zvinglium et Oecolampadium cum nostris ecclesiis. O insulsum caput! Apparet in iis, quam sinistre theologos veteres ex nativa malitia invertat. Verum melius ea perpendis quam ego, cui maior cognitio divinarum rerum et fęcundius ingenium ad deprehendendum dolos. Itali et Hispani ex militia redeunt catervatim; valde locupletes sunt; de Helvetiis nostris nihil certi audimus. Gallus totum exercitum contra Anglum ducit. Aiunt Anglum aufugisse in Angliam, exercitum Gallicum subsequi, Boloniam civitatem obsedisse, quę fere omnino diruta per bombardas. Quid futurum sit, nescimus per hyemem. Verum hodie quidam nobilis ex castris Helvetiorum venit, quem alloquar; siquid, quod verisimile fuerit, dixerit, tibi proximo tabellione scribam. Pauli Fagii suppellex hac die navigio descendit Argentinam. Miror, quomodo Constantiensem ecclesiam tam bene constitutam deserere potuerit quave conscientia id fecerit. Fortassis habet certas rationes, quę me fugiunt. Vale in domino cum uxore et liberis. D. Theodoro salutem ex me dicito. Basileę, 15. octobris 1544. Tuus Gastius. D. Heinrycho Bullingero, Tigurinae ecclesiae pastori vigilantissimo, praeceptori suo perpetuo colendo. Zurich.
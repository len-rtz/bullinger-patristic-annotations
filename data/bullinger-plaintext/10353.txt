Gratiam et pacem a domino. Gratulor vobis tam sanctam obtigisse concordiam, quam nobis quidem imprecari, at obtinere hactenus non licuit. Spero tamen plurimas ecclesias vestrum imitaturas exemplum. Neque enim putandum est id consilii vobis dumtaxat esse a domino suppeditatum. Nondum tamen scriptum, de quo audio, vidi Ä™dictum. Tu ergo pro tua sedulitate et fide curaveris, ut primo quoque nuncio habeam additis simul iis, quae de Gallo et Parisiorum turba noveris certa. Nos certi nihil habemus, nisi quod ex coniecturis quibusdam timemus Gallum nova bella suscepturum. Fuit non multis ante diebus apud nos Christannus Schryber, civis olim Sangallensis, sed iam regius minister, qui orationem quandam, hoc est invectivam doctissime quidem, sed amarissime in domum Austriae, hoc est in Carolum et Ferdinandum exaratam obtulit, ut typis excuderetur. Subodorati nos, quod res erat, subesse doli nonnihil negavimus. Hac enim popularium animos Caesari infensos, sibi vero devinctos reddere voluit, ut ad expeditionem promptiores aliquando inveniret. Fortassis idem molietur apud typographos vestros. Tu ergo vigilaveris. Oratio in nostram linguam transfusa est atque sic moderata, ut videatur consilium esse de Turca repellendo servandaque libertate Germanica. Caetera, ut res nostrae habeant, exponet praesentium lator, vir certe pius et sanctus. Vale et me, ut soles, ama. Hasce vero apposititias primo quoque nuncio Argentoratum mitte. Tiguri, 12. februarii 1534. Salvum te vult Utingerus. H. Bullingerus tuus. Clarissimo viro d. Osvaldo Myconio, inclytae urbis Basileae antistiti primario, domino et fratri amantissimo.
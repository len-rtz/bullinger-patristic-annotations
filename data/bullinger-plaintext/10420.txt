S. Scripsit ad nos, id est Basileam, dux Wirtenbergensis de statu suo, ut videlicet patriam tandem receperit. Petit a senatu consultationem iniri, si quo modo per foedus negocium evangelicum, quantum vires hic possunt humanae, possit constabiliri. Scripsit et ad vos eodem pacto. Huius meminit enim in literis nostris. Iam formido est, ne fortassis in respondendo sitis tales, quales nuper, dum petierat a vobis idem super [!] literis, de quibus nosti, ac per temeritatem, imo potius timorem Pagorum, quod petiit, mox recusetis. Hic vellent boni viri rem agi perquam prudenter. Quod tamen fiet, cum negocium commune (nam et nos et Bernenses et alii similiter petimur) ad consultationem communem referetur. Eget res profecto deliberatione, et quidem diligenti. Non dubito, quin iam pridem responsum dederitis. Quod quidem non datum optarem, nisi formam habeat praescriptam. Tu si quid hic poteris, fac omnem adhibeas diligentiam, ne quid committatur, de quo sit olim dolendum. Responsum si quod datum, fac sciamus Haec non ex meipso. Vale. Raptim, Basileae, 30. maii anno 34. O. M. tuus. Leonem ex animo salvum opto, cognatum hunc eius bene et honeste excipite, quaeso etc. Domino Heinricho Bullingero, Tigurinorum antistiti primario, fratri perquam observando suo.
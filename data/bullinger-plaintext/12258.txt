Tu vero, mi venerande et charissime Bullingere, immodicis tuis gratiarum actionibus etiam molestum esse incipis, quare, ut porro abstineas ab hisce calamum, vehementer te oro, vehementius autem, ut si quid tuarum rerum a me recte curari posse existimabis, libere significes, nunquam non experturus officium nostrum. Amicicię iura et tu non ignoras, et ego colere pro virili cum primis statui. Quod ad Conradum Curionem adtinet, tua me fide magna cura et sollicitudine liberasti, neque enim dubito, quin omnia illius feliciter casura sint, ubi tu praestiteris et ille te admiserit monitorem. Perge igitur, nam valde te obsecro, quemadmodum cępisti, retinere illum, ne a semel ingressa sanctorum studiorum via usquam (ut est facilis ab iis digressio) deflectat, sed ei, quę de se est, expectationi pulchre ac perpetuo respondeat. Quid consul vester Habius consobrino meo vel an responderit, plane ignoro. Dominus omnia bene vertat, cuius singulari consilio factum puto, ut tormenti istius plane mirabilis manifestatio hactenus sit dilata, publicanda, ni fallor, olim maximo christianę reipublicae commodo. Domini Ioannis a Lasco de Christi cęna epistolam modis omnibus habere desidero. Promiserat hanc in postremis suis ad me literis d. Hardenbergius, et ipse Frisius, quod nosti; putoque ad Bucerum missam. Ego nec huius nec scripti contra Mennonem anabaptistam, cuius mentionem facis, quicquam vidi. Dialogum remitto magnas tibi gratias, quod miseris, agens. Multum enim ob singulare artificium et rerum, quarum meminit, cognitionem arrisit. Mangoldus noster, bibliopola, cras aut postridie Augustam se profecturum affirmat, qui literas tuas Lęto reddet. Quodsi forte mutaverit consilium, nihilo secius; alia commoditas illas illuc mittendi non deerit. Est civis quidam Wylę, cui Thomę Grundero nomen, et quo superioribus annis, quum illic evangelium Christi septimanas aliquot praedicarem, hospite sum usus. Is me valde obtestatur, ut se tibi commendem, quo istic ius civitatis vestrę tuo beneficio accipiat, quandoquidem gravissimo odio papistarum, qui Wylę regnant, laborat et res illi plane ad famem rediit. Negare igitur non potui officium teque rogo, ut, quantum absque molestia potes, illi adsis. Vir est non malus, quamquam non satis diligens paterfamilias. De comitiis nihil dignum te scribere possum, quando illa nihil tantis heroibus dignum nobis pepererunt. Imperatorem puta 5. augusti Wormacia abiisse, sed non effectis tantis rebus, quantas efficere decebat servientem antichristo contra Christum; et reiecta sunt omnia ad futura comitia, quum presertim imperatori per pontificem stare non liceat iis concessionibus, quibus superiore anno tantum pecunię a nostris est eblanditus, qua Galliam hostem nobis, cum amica esset, fecimus, et eum, qui hostis erat, auximus. Nostri vero prorsus eas concessiones retinere voluerunt. O cęcos nostros, qui non tandem omni tyrannidi antichristi longum valedicunt et servatori Christo plenis pectoribus occinunt „Benedictus, qui venit in nomine domini“! Sed bene vale cum tuis omnibus, quos meis meorumque verbis diligentissime saluta. Ora pro nobis. 10. augusti 1545. Iacobum Mezlerum adulescentem, symystę nostri filium, istic apud optimum et doctissimum virum Theodorum etiamnum agentem, quam possum, accurate tibi commendo, ut aliquando, ubi forte fortuna in illum incideris, ad bonam frugem horteris. Suo valde quam venerando atque charissimo fratri, d. Heinricho Bullingero. Tiguri.
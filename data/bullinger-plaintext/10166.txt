Min früntlich diennst zuͤ vor. Ersamer, wolgelerter, lieber her gfatter. Wie wol ich mich gentzlich hat verwägenn, ich welte mich diser gfarlichen zitenn keiner hendlen beladen, der gstallt, das ich die gschrey, so zuͤ ziten unnder den 5 orten fürgond, wellte erfaren unnd minen heren fürtragen, angesähen das vergangner zit trüwe warner nit allein veracht, sonnder uffrürisch geschulten sind; jetz aber zwingt mich der yfer des vatterlands, das ich disenn hanndel, welcher mich nüt annders dann ein uffrürischer tuck (damit die bübery unersuͤcht unnd die frommen unndertruckt) sin bedunckt, anzöuge. Namlich den handel: Ich bin uff hütt gan Blyggenstorff gangen, zuͤ den räben unnd trodten zeluͤgen, da ist mir ongfärd ein vertrüwter gsell von Barr begegnot, hat mir gseyt, sy habind vergangner nacht unrow unnd ein wacht gehept; die ursach diser wacht hab im einer des rats gseyt, also das inen sye ein brieff warnungs wyß von den heren von Zürich kommen, das sy söllind guͤt sorg han, dann sy mögint die iren nümen gemeisteren. Unnd habe der selbig des rats zuͤ im gseyt: «Summer bocks lyden, unns ist nun warnung gnuͤg kommen, dwyl uns ein oberkeit warnung thuͤt, so hettind wir rechts gnuͤg, das wir uff wärint; wenn sy nit wend ruͤw han, so ist wäger, wir gryffint sy an, dann das wir von inen werdind überfallen.» Es seyt mir ouch diser gsell, sy arguierint allerley uß diser warnung. Etlich sagent: «Die in der statt fürchtent, die gmeind falle inen für die statt, unnd damit sy ruͤw haben mögint, woltend sy unns wider die landtschafft richtenn.» Söllichs hab ich üch als einem trüwen wechter nit wellen verhallten, darinn zehanndlen nach üwerm beduncken unnd nach gstallt der löuffen. Ich schrib sunst niemant nüt zuͤ; es sind vil lüten also corrupt oder den corruptis der maß anhengig, das niemant weyßt, hinder wem er sicher ist. Lassent mich, ob etwas infallen wurd, üch nach minem vertrüwen bevolchen sin. Damit sind gott bevolchenn. Datum mentag spat nach exaltationis crucis 1532. Petrus Simler. Dem ersamen, wolgelertenn heren Meister Heinrichenn Bulli, predicanten Zürich, minem liebenn herenn unnd gfatter.
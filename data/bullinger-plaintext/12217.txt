Gnad und frid von gott durch unsern herren Christum sye mitt üch, etc. Die brieff, so ir mir widerumb zuͦgeschickt sampt uwerm schriben, hab ich empfangen und verstanden sins inhallts. Und gefallt mir üwer fürnemmen und radtschlag vast wol. Farend nun fürderlich für und vollendent üwern anschlag; thuͦnd ouch dasselb so heymlich, alls ir immer moͤgend, damitt der münchenfasel nüt mercke, etc. Und alls ich an Froschowern zerung halb warb, was er nun gar guͦtwillig. Sagt: „Ich acht, die sach verziehe sich in 6 tag; da wil ich gern 2 kronen gaͤben“, etc. Acht wol, ir habinds talyme. Das 4. buͦch - Helvetiam antiquam - hab ich überloffen, und gefallt mir uß der massen wol. Gott hab lob, der üch die gnad und vilfaltigs erfaren gaͤben hat. Ich wil gar nitt glouben, das herr d. Vadian mee hab, onet vilicht von allten kloͤstern Germaniae; da moͤchte er das selb stellen und zuͦ dem üwern thuͦn, etc. Doch werdent ir der sachen wol eins. Was ich vermeint in dem 4. buͦch gaͤgen üch ze melden, habend ir hieby gelegt; da thuͦnd aber, wie ir meinend gschickt, nutz und guͦt sin. Wyter, lieber herr und bruͦder, bin ich gar willig, üch und den üwern ze dienen. Dorumb hab ich diß fürgschrifft für üwern son gethan an m. Ambrosium Blaurerum. Der wirt sy dem schuͦlmeister zeigen und früntlich mitt imm handlen und ungezwyfflet imm üwern knaben befolhen haben. Jetzund hab ich nut wyters, dann gruͤssend mir und miner hußfrowen üwer liebe eeren hußfrowen. Gott beware üch trüwlich. Mich belangt nach dem 5. und 6. buͦch übel. So hab ich üch ein klein, allt gschriben chronicklin gaͤben. Hoͤrt h. Oßwalden Saͤgisser. Die schickend mir fürderlich, dann er hoͤuscht sy mir taͤglich. Datum Zuͤrych, 2. iunii 45. H. Bullinger, der uwer. Sinem fürgeliepten herren und bruͦder h. Johansen Stumppffen, pfarherren zuͦ Stammen.
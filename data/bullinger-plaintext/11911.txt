Postquam hee litere diutius nuntii penuria delituerant, eas reseravi et hanc appendicem adieci. Nosti per cesarem Gelriam devictam et a Clivensi redemptam, civitatem illam a Gelris ultro relictam cesari, interim pacem compositam cum Clivensi, sed cum Franco ac Gallo bellum continuari nec quicquam boni a comitiis sperari. Utinam consilium mihi perscriberes de restitutione, quam hic respuunt quidem, qui bona ecclesie sub evangelii initio sibi usurparunt! Vale, me ama, quod quidem sentiam, si sepius paucis in nundinis scripseris et valetudinem tuam custodieris. Raptim, Gregorii anno 1544.
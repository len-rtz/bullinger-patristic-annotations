Gratiam et vitae innocentiam a domino. Vivo adhuc per domini gratiam, Vadiane colendissime, valet et familia mea, immo valemus hic omnes ministri verbi domini una cum familiis. Interim vero nondum deferbuit pestis, quibusdam etiamnum satis atrox; quamquam pro ampli tudine urbis populique frequentia nemodum pestem saevire dicere possit. Excedunt per integram hebdomadam aliquando 30, aliquando 20, aliquando 40, et qui excedunt, magna cum fide et religione excedunt, adeo ut spectantes laudent deum et timeant in diem minus. A Basilea et Berna nihil nunc memorabile habeo, nisi quod aiunt Beatum illum, qui superiore anno propter adulterium sacerdotio et ministerio exutus est a Tigurinis, ab Argentorato Bernam vocari ad ministerium verbi, unde nonnihil turbarum metuo oriturum; est enim homo ingenii arrogantissimi ac pravi. Monui ego quosdam ex primoribus; sed fortassis in fatis est, ut talem habeant. Dominus adsit nobis omnibus et servet te nobis incolumem. Amorem et studium in te meum, quoad vixero, recompensare contendam. Vale. Tiguri, 1. Octobris, anno 1541. Tuus Bullingerus. D. Ioachimo Vadiano, consuli Sangallensi prudentissimo, colendissimo domino suo.
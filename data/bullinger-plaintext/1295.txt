Cum omnia quae in nostros conferuntur beneficia, ad nos quoque eadem pertinere existimare solemus, ornatissime vir, merito sane me multis nominibus multum tuae humanitati debere mihi persuadeam oportet. Primum quod hanc clarissimi marchionis nostri familiam tuis longe doctissimis monumentis illustrare, et optimis tuis consiliis in vera religione retinere, omni studio, labore et diligentia contendas. Multum enim (mihi crede) et Buceri sanctissimi viri, quem vivum colebamus ut patrem, mortui autem memoriam constantissime retinemus tanquam summi numinis apostoli, et tuae etiam literae, quas ad illustrissimum herum nostrum missitastis utrique, profuerunt tum ad illam quam amplexi eramus religionis constantiam confirmandam, tum ad magis magisque incitandum et incendendum eorum animos, qui vel temporis diuturnitate remissiores, vel rei quam profitemus satietate fastidiosiores, vel animorum levitate et inconstantia negligentiores, coeperunt esse. Vestrae enim autoritati cedendum gravitatemque sequendum esse semper arbitrati sunt. Et quod ad me ipsum attinet, cum et illius et tuas mihi semper dominus meus literas, quas a vobis laeta sane fronte nunquam non accepit, tradiderit, me felicissimum iudicare solebam, qui τοιοῦτον τῶν κειμηλίων custos esse possem. Quoniam enim eas perlegi, toties cum duobus charissimis Christi ecclesiae luminibus loqui mihi videbar. Deinde singularis illa animi tui affectio, qua meam discipulam complecteris, me cogit si nullo alio modo, at saltem literis meis meam erga te observantiam profiteri. Quid enim vel illi utilius vel marchioni gratius vel mihi optatius praestari posset, non modo abs te, sed vel a quoquam alio tanta doctrina et pietate praedito, quam ut ea, quam pater amore ut filiam, et ego dilectione ut discipulam, prosequor, eas vitae praeceptiones ex uberrimo sacri tui pectoris fonte ad se dimanare sentiat, quibus ad bene beateque vivendum perduci posset? Quam autem sint utilia senum consilia ad hanc, qua iam ipsa est 14 annos nata, aetatem moderandam et regendam, tu pro tua prudentia probe iudicare potes. Nam ea aetate omnes, ut est apud comicum, a labore sunt proclives ad libidinem, et facilius rerum iucunditate et naturae corruptione ad voluptatem, quam Plato τὸν κακὸν δέλεαρ appellat, praecipites feruntur quam ad ea studia persequenda quae ad virtutis laudem comparata sunt. Quanto igitur pluribus haec aetas laborat morbis, tanto cum diligentiores tum etiam prudentiores medici quaerendi sunt, ut quae naturae corruptione aetatisque infirmitate illis insita sunt, ea optimorum virorum industria, labor, et studium aut tollat aut corrigat: nam ut luxuriantibus segetibus depastionem et ferocientibus equis fraena paramus, ita hiis teneris animis nec senum consilium nec gravium virorum authoritas deesse debet. Praeclare igitur ab humanitate tua factum est, quod hanc nostram Spartam tua prudentia ornare volueris. Quo in argumento perrexeris, et illi quiddam utiliss[imi] et patri eius gratiss[imi] feceris. Haec ad tuam humanitatem scribere tum tuum singulare in meam discipulam studium, tum Iohannis ab Ulmis integerrimi et doctissimi adolescentis, importunitas me adduxit. Extimescebam enim te tantum virum tam sedulo in vinea Chrisi occupatum interpellare: sed cum ille pertinaciter insisteret, et tuam incredibilem humanitatem predicasset, omnem pudorem et timorem ex animo eieci. Aequo igitur animo et lęta fronte haec suscipe, quaeso, et quicquid hic a me peccatum est, meo in te amori et familiaris mei importunitati tribue. Vale, colendissime vir, καὶ ἐμοὶ αὐτοσχεδιαζόντι συγγίνωσκε. Deus te ad Nestoris ducat annos suae ecclesiae caussa. Tuae amplitudinis studiosissimus, I. Aelmerus. Reverendo in Christo patri, Tigurinae ecclesiae antistiti, hae tradantur literae. Bullingero. Ioan. Aelmerus Anglus.
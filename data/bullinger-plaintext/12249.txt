S. in domino. Opera Zvinglii vectori poteris committere et de pretio cum eo statuere aut Christophoro Froschouero dicere, ut cum suis libris, quos Petro compactori mittere solet, eos includat, nam, ut quis hoc onere gravetur. Deinde peto, ut prętium indices. Novi nihil habemus de comitiis. Caesar in hoc est, ut Germaniam sub iugum mittat, quod tamen papistę olfacere nolunt. Rumor spargitur apud nos Dan oppidulum a Ferdinando oppignoratum cuidam mercatori Augustano. Repugnabit oppidulum absque dubio, quum unum ex liberis oppidulis, in quo numero etiam est Brisacum, et ob privilegia antiqua olim a caesaribus data. Oppignorare illa oppidula Ferdinandus rex nec debet nec potest. Est Brisacum, Dan, Milthusium, Rinfelden, Seckingen, Louffenburg et Waltzhuͦt, etc. Quid pauperies, imo luxus et fastus non excogitat! Caetera a Quirino nostro percipies. Contra Lavonienses Bucerum scripsisse et articulos illorum parum refutasse haud ignoras, licet etiam Musculus in suis commentariis in Ioannem unum et alterum articulum dextre confutet. Lutheri fanaticum libellum in ecclesias non solum Helveticas, sed etiam Suevicas scriptum spero me brevi habiturum. Timeo, ne ex industria ita tegant, quo ad tempus gloriari possint apud simplices. Verum heus tu, qui fit, quod nihil ad literas proxime missas respondes? Vale in domino cum omnibus tuis diu felix. Myconio salutem nomine tuo dixi et te mirari, quod nih[il] omnino scribat, significavi. Dixit se nullum habere argumen[tum] neque frivolis rebus velle tua studia interturbare. Si quid praet[erea] scribere vis ad d. Gilbertum, poteris; nam futura hebdomada e[ius] fratrem expectamus. Literas d. Gvaltheri misi Gilberto, quem e[tiam] meo nomine salutabis. Vale et Gastium amare perge. Basi[leae], 25. iulii 1545. Tuus G. ex animo. Insigni theologo d. Heinrycho Bullingero, fratri suo charissimo. Zürich.
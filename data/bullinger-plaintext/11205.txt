S. Impudens fuissem nec tuos certe cogitassem labores, si tantum oneris imposuissem precando tibi, ut describeres et Lutheri et principum literas mea gratia. Promptitudinem erga me et gratias ago, quas possum maximas; nam hac ratione et mihi et aliis commodasti. De Lutheri literis equidem sentio ut de responso priore, quod dedit. Miratus sum tamen hactenus, quęnam sint scripta, propter quę de aliquibus etiamnum peius suspicatur. Nunc non miror; Bucerus enim exposuit esse ea, de quibus publice dixerit in proxima synodo nostra; non dubito, quin sis adhuc memor. Principum epistola talis est, ut vel propter hanc debeamus, siquid Lutherus offendit, omnia boni consulere. Nam animum, quem in illis exposuerunt, in comitiis Isnaci habitis pulcherrime confirmarunt. Legatus enim electoris magnifico dicitur praedicasse, ut nostri principi et Luthero ein gantz christliche und früntliche schrift zuͦgeschickt habend, die sy beide hoch erfröwt habe. Talis igitur animus cum sit in principibus et nunc dubio procul etiam in reliquis S[malcaldensis] foederis ordinibus, cavendum videtur nobis, ne nostra culpa designemus aliquid, unde tam sancte de nobis sentientes animi lędantur. De duricia nostra fere nemo non suspicatur; sic agamus ergo, ut homines intelligant, quantum dominus per evangelium suum ingenia et mores nostros emolliverit. Abiiciamus suspiciones de bonis viris, expectemus per patientiam, donec clare videamus nobis illusum. Eo usque non est periculum nisi facile superandum. Mirum enim, quam esse suspiciosum non deceat ministros Christi; contra charitatem est nanque, cui nos ita convenit esse devotos, ut inter homines nulli rei magis studere debeamus. Fallant nos isti; certe seipsos fefellerunt, etiam sine incommodo nostro, nisi quod adtinet ad labores et pauculam pecuniam. Sed tantillum iacturę quid esset ad cautionem, quam hinc disceremus, in posterum magni momenti et usus? Taceo nunc, quam inique ferant, nec iniuria, qui, dum bene ac fideliter agunt, male coguntur a suspicionibus audire. Nescio, si quid est, quod amicicias abrumpat citius. Est inter vos, qui propter suspiciones vanissimas fidem iam olim abstulit a me. Quoties nunc in mentem venit: „Scribendum erat illi“, protinus succurrit: „Non fidet; cur scriberes igitur?“ Inde cogor agere, quod invitus ago, et mirifice propterea, imo misere conturbor. Desiit amicicia, quam arbitrabar arctissimam, imo indissolubilem. Caveamus ergo, ne flagitio tam foedo subiecti dicamur. Adeo sunt nanque nonnulli rimosi, ut, quod male conceperunt de aliis, mox effundant, ut nemo non intelligat, quid animi sit erga eos, quos amare conducibilius erat etiam illis, in quos suspicio effusa est. Nobis iam toties obiectum est, quurnam sine causa taliter suspicemini contra Lutherum et Bucerum, ut mirari satis nequeam, undenam ad homines tale aliquid dimanarit. Ego respondere nihil aliud potui nisi me, si quid sit in re, vehementer dolere. Tu pro tua prudentia et gratia cave, ne hic cęteris connumerandus sis. Libellum, quem arbitraris me versum habere in Latinam, non nisi obiter vidi. Festinaram, ut verteretur, quia sciebam reddendum brevi; sed quod ingratus tabellio abstulit, priusquam recte ceptus esset, factum est, ut nec legerim nec habeam. Ad iudicium tuum igitur nihil reddere possum. Hostes sanguinis nostri sęviunt, ubi possunt, sive nos concordemus sive non. Et iudicium dei super capita nostra imminet; nescimus, quando ferendum sit. Ingrediamur igitur in veritate verbi, ut cum gaudio dominum excipiamus, quandocunque advenerit. Egidius Guntherus quę scribit de puero cognati relicto, vere scribit. Vale cum tuis et fratribus omnibus. Basileę, 27. augusti anno 38. Os. Myconius tuus. Domino Heinricho Bullingero doctissimo, ministro Christi perquam fideli, domino in Christo venerando suo. Z[üri]ch.
Lieber herr und bruͦder, diß schriben, diewyl es diser stund kommen und mir bevolchen, euch ouch das ze schicken, und aber das ander schreiben, welchs ich euch hiemitt schick, dermassen hefftig laut, wie ir zuͦ vernemmen hapt, so wollt ich euch sölichs bey disem aignen botten zuͦ schicken, diewyl ich sorgen, es möchte vyllicht etwas darinn vergriffen sein, das not were ze wissen. Darum wellt mirs zuͦ guͦt halten. Ich habs warlich im besten thon, und wellt mir den andern brieff by zögern widerum schicken. Achten, es seye euch ain schreiben uff hütt von mir worden. Ach, bittend gott mitt hertz und glouben fuͤr unß, das wir durch all anstöß in seinen genaden erhalten werdind. Lętus schreibt in grossem vertrauwen, er muͦß mitt weyb und kinden usß seinem hauß ziechen und frombd darrin lassen. Datum 24. novembris hora 4. pomeridiana. An meister Heinrich Bullinger zuͦ Zürich.
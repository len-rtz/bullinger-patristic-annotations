Ioannes Blasius d. H. Bullingero suo s. Salve, vir colendissime. En denuo ad vos gracia studiorum venit Ioannes, Traversii nostri filius, quem tibi ut meis literis com[m]endam, rogavit me eius pater, ne omnino sine literis ad te redeat, - nam is negociis ita tum erat occupatus, quod tibi scribere non potuit -, quamvis nihil dubitamus eundem tibi eciam absque meis literis esse com[m]endatissimum. Nihilominus voluit paucula hęc ad te per me scribi, quare tuum fuerit eiusdem gracia d[ominum] M[agistrum] Othonem (si eum denuo in convictorem recipere vel[it]) convenire; nam id cum pater, tum et filius impense exoptant; quid vero illis pro sumptibus exponendum erit, tuum fuerit pronuncciar[e]. Sin minus, fac, alio[!] tua opera ex studiosorum numero adiungatur, etc. Vale. Nova ex Italia nulla, praeter quod rumor incertus fert marchionem de Quasto, Mediolanensem gubernatorem, hisce diebus nature concessisse. Iterum vale cum honestissima tua familia per deum, qui vos omnes diu conservare dignetur. Amen. Te salutat Comander, Heymius consul, Pontisella virique boni omnes. Salutarem te nomine meo ipse, sed brevi te compellare arbitror. Raptim, Curie, 7. idus appriles[!] anno 1546. Idem tuus ex animo, etc. En has volens concludere literas venit d. Franciscus Niger una cum filiolo, quem eciam Tigurum ducturum asserebat, pro quo ad te ut scriberem enixe rogitans, quod negare haud licuit. Nam est vir (ut nosti) et doctus et pius et in re evangelica optime meritus; attamen non habet, unde suis impensis possit filium Tiguri alere, quemadmodum ipse coram (et quid sibi fieri velit) exsponet[!]. Quare te per dominum rogamus, quo illi, si ullo modo ac com[m]ode fieri potest, succurrere dignaberis, etc. Clarissimo iuxta ac piissimo d. H[einricho] Bullingero, catholicę religionis vindici constantissimo ecclesieque Tigurinae antistiti fidelissimo, domino et fratri suo colendissimo.
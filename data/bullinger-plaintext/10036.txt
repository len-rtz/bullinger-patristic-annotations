Gratiam et pacem. Iussus sum a Zuinglio, nam huic non ocium erat tua legendi, frater charissime, epistolam tuam pellegere Cui lubens parui vidique Tertulianum in iis locis, quę [!] tu adnotaveras. Et ecce meridiana luce clarius inveni eum in hac esse sententia, ut intinctionem (nam hoc est βάπτισμα) poenitentie tamquam obsignationem praemittat iis, qui novam vitam sint inchoaturi, aut (ut suis verbis loquar) iis, qui per gratiam ad promissionem semini Abrahe destinatam vocati essent. Quid hoc aliud est quam, ut ex Matheo [8, 11] audiebatur, gentes esse vocatas a finibus mundi, ut cum Abraham ceterisque patribus quiete fruerentur? Ceterum «lex obiter subiit, ut abundaret delictum» [Röm 5,20], quam spem Christus diruit, ut faceret utraque unum. Deinde Lactantium in eadem esse sententia repperi in capite 15. et 20., quemadmodum tu adsignaras, unam esse fidem, unam ecclesiam et eorum, qui ante, et eorum, qui post Christum per unum Christum salvati sunt. Gratulandum nobis est, charissime Henrice, agendeque simul gratię patri nostro coelesti, qui nos in dies magis atque magis illustrat ac doctiores reddit. Nam quis antea tam clare, tam aperte hoc docuit, que Zuinglius noster (nimirum divino spiritu) tam docte et adposite protulit? Ego plane ignorationem meam non vereor fateri et id quidem ingenue. Error autem hinc natus est, ut puto, quod scripturam evangelicam et apostolicam «Novum Testamentum» adpellaverunt, cum tamen scriptura testamentum non sit, et scriptura nulla est, quam que in libris Mos[aicis] continebatur. Ceterum evangelium lux est et manifestatio atque adeo impletio scripturarum. «Benedictus deus et pater domini nostri Jesu Christi» [2 Kor 1,3 u. a.], qui nos ab erroribus et densissimis tenebris in veram lucem traducit; ipse ita firmet pectora nostra, ut nusquam ab eo in pristinos errores prolabamur. Cupio te esse salvum. Haec mea sunt, que quod ad sententiam attinet puto satis esse, quaeque tibi statim misissem, nisi adolescens, qui mihi tuas attulit litteras, iam abiens de hoc verbo «anteponeret» dixisset. Rogavi ergo Zuinglium, qui exacti iudicii est homo et in expendendis veterum sententiis vehementer acutus, qui perspecto loco Tertuliani putat «anteponere» hoc in loco excellentie et dignitatis esse vocabulum proque «praeponeret» esse positum. Sed verba Tertuliani adscribamus: «Preire intinctionem poenitentie iussit, si, quos per gratiam vocaret ad promissionem Abrahe destinatam, per poenitentię subsignationem anteponeret.» Admonebat Zuinglius «ut» intelligendum esse ante «si», nam sic breviter loquebantur veteres tempestate Tertuliani «ut, si quos per gratiam vocaret etc., anteponeret», scilicet «eos»; per subsignationem, id est per signaculum. Nam veteribus, ut putat Zuinglius, dictiones cum «sub» diminutivorum loco posita[e] reperiuntur. Haec volui meis addere, ut videres, quam sim in rebus tuis anxius, et ut tibi quoque satisfieret. Vale in Christo. Ex Tyguro, altera post Andree 1525. Leo tuus. Henrich[o Bullingero] optimae spe[i]... suo in - - -
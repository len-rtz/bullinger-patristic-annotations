Gnad und frid von gott, dem vatter, durch unnsern herren Ihesum Christ, ouch was ich liebs, eeren und guͦtz vermöcht, ist euch von mir alltzit mit guͦttem willen berait voran. Lieber herr vetter und sonders guͦtter freunde, ewer und ewers gantzen hußgesinds gesundthait und wolfart hab ich für und für von Gregorio Mangolt und anderen, so gen Zürich wandlen, offt vernomen und darnach gefragt und des von hertzen fröd gehapt. Derglichen ouch ich nit lassen mag, dann mich die lieb und freuntschafft, so ewere elteren, ouch ir, zuͦ mein eitern, ouch mir, gehabt, tringt, euch ouch meins wolstands (von der gnaden und guͦtte gottes) berichten, namlich mein und meins sons gesundthait. Aber min hußfrow hatt jetz gar nach ain gantz jar das kalt we gehabt, jetz kurtzer tagen ettwas nachgelassen. Witer bin ich noch ingedenck der trew, so mir von euch beweißt in der handlung gegen meiner basen, der Heilmanin, des ich mich noch schuldig zuͦ verdienen erkhennen, danncken euch ouch noch zum höchsten, dann ich darinn ewer freuntlich hertz und guͦtten willen, den ir mit allem ernst angewendt, gesehen und herfaren hab. Derhalben, wo ich euch, den eweren oder jemant anderen von ewern wegen lieb und dienst beweisen könde, sollend ir mich willig finden. Aber meins sons halben soll ich euch berichten, das er jetz ainliff järig ist, sein studium grammatica Melanctonis, copia Eraßmi, Terencius, Ovidius in transformatis, proverbia Salomonis, Psalterium. Nun wißt ir wol, wie im die bäsi hundert guld[in]vermacht hatt, dem herren sig lob. Die welte ich gern an in hencken, dann ich in der warhait mit sovil gescheffts beladen bin, das ich in witer nit kan instituieren selbs. Hab in deßhalb jetz gar nah zway jar zuͦ unnserm latinschen schuͦlmaister gan lassen. Dann ich, als euch diser, mein lieber herr und bruͦder, wol sagen kan, by 150 schuͦler hab und zwölff edelknaben im tisch, die all schriben und rechnen lernen, ouch jetz zway gantze jar allemal zwen besetzt tisch und also mit den selbigen beschefftiget, das ich meinem sun nit kan zuͦsehen. Darumb an euch, min lieben herren und freund, min gantz fruntlich und ernstlich bitt ist, ir wellend mir in trewen in diser sach raten und beholffen sein, als ich dann ain sonder guͦt vertruwen zuͦ euch hab; dann ich vernomen, wie ir ettlich jungen by euch haben, die gar wol gehalten und geschickt seyen, wiewol ich es an euch nit begeren, wellen ir mir doch raten, wohin ich in thuͦn sölle, da er versehen were; dann ich jetzmal kainem ort mer lob und priß hor geben, da ouch die vile der jungen knaben sein sollen, als by euch. Darumb, so es müglich were, das er möchte versorgt werden, welte ich in von hertzen gern by euch haben zuͦ Zürich. Bitt euch hieruff gantz fruntlich, wellen mich schriftlich, was hierin ewer guͦtt mainung sey. Das will ich von euch zuͦ so hochem danck auffnemen, als hoch und groß ich es acht und mir ouch dißmals nichtz liebers von euch begegnen möcht. Witter, lieber her und freund, welte ich gern verston, wie es ain gestalt umb ewer muͦtter hette und umb ewern bruͦder Hansen zuͦ Ottenbach; dann ich und er haben vil mitainander herlitten. Bitt euch gar freuntlich, ir wellen im vil guͦtz von mir sagen. Ich welte in von hertzen gern sehen und ettwas von im hören. Maister Hansen Abiberg, Heinrich Schwitzer, die thuͦnd grüssen in meinem namen. Und zuͦledst bitt ich euch ouch mit höchstem ernst und fliß, ir wollend disem meinem bruͦder, zaiger diß, umb gotz willen und zuͦ furderung seins wortz, ouch umb meintwillen beholfen und beraten sein, ouch im guͦtz thuͦn; dann er warlich ain fromer, gelerter gesell ist und jetz kurtzlich von den finden Christi und seins wortz von Calw uß Wirtemberg vertriben unschuldgklich und unverdienst. Dann als Maister Ambrosi jetz anhaimsch komen, hat mir sein knecht, den ich zuͦ gast gehalten, anzaigt, wie die widerwertigen in in der cantzly verclagt sollen haben, als ob er ettwas artiklen gepredigt hab, inen nit gefellig, von der oberkait etc., und haben solche clag than, als ob es von ainer gmaind inen befolhen, namlich der vogt, stattschriber. Und ist aber alles hinderrucks der gmaind beschechen. Derhalben ich von Maister Ambrosis knecht wol vernomen, das im gar unguͤttlich beschicht. Der ist sidoher zuͦ Calw gewesen, sagt mir, wie die fromen lüt sich so hertzlich übel umb in clagten und hoffnung ghapt hetten, er solte wider zuͦ inen komen sein, das aber nit hat sein mögen. Acht ouch, sig sein beger nit, zuͦ sölcher grosser gfar libs und lebens sich ze begeben. Aber an seiner person ist in der warhait nit arx; dann ich in lang zeit gekent hab, do er vor jaren schuͦlmaister zuͦ Stain gewesen ist, ouch nahmals unserm alten burgermaister seine sun, die jetz zuͦ Basel seind, instituiert hat, by dem er vierthalb jar sich gehalten, ouch lang zeit zuͦ Creutzlingen wider ain tüffelichen bäpstler (von dem ir vil gehört, der lang zuͦ Frowenfeld gfangen gelegen) geprediget hatt und warlich vil guͦtz im wingarten des herren dur sein gottliche genad geschafft. Darumb wellen euch in befolhen haben, und was guͦtz im bschicht, will ich nit anders haben, dann als obs mir selbs widerfaren. Damit sig der herr mit seiner gnad mit uns allen. Datum Costantz, uff den 10. iulii anno etc. 37sten. Ewer guͦtter freund Augustin Hailman, grichtschriber zuͦ Costanz. Dem erwirdigen unnd hochgelertenn herrn Heinrichen Bullinger zuo Zürich, minem liebenn und besondern guͦten freunde.
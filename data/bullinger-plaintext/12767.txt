S. Meum de Burckhardi Lemani indole, pietate, diligentia et eruditione (domine ac pater multis mihi nominibus semper colendissime) iudicium audire petis, quod pro meo in illum officio et pro debita in studiorum praefectos, dominos meos colendissimos, obedientia vere, syncere paucis et breviter, sine ulla singulari mentis affectione faciam. Burckhardus Lemanus modice antehac in Latinis institutus ab eo tempore, quo administrationem ludi literarii Cappellani suscepi, tantum non annis, sed studio, pietate et diligentia profecit, ut apud omnes alios meos discipulos similem profectum ex animo semper optarim. In Graecis enim quoque iam modice institutus est, quamvis nondum toto anno in iis versatus sit. Foelix illius ingenium, diligentia probata, studium assiduum. Iuvenis est, sed pro iuventute sua satis bene et foeliciter solidae eruditionis fundamenta iecit, imprimis pietatem et dei timorem. Obedientia semper in illo spectata, cum scientia coniuncta pietas; unde nullum mihi dubium fit, si sic, ut coepit, perget, haud parvo usui olim ecclesiae Christi futurum esse. Amor studiorum in illo semper maximus, propensio ad pietatis studia frequens, laude diligentiae ad maiora semper accensus. Dignus ergo, qui promoveatur. Fuit  quoque animus mihi ea de re dominum scholarcham interpellare, si quo modo promoveri posset. Maiora enim in nostro ludo docere non possumus, nisi sola grammaticalia propter abeuntes paulo peritiores et redeuntes alios imperitiores. Cum Lemano tres tantum habeo, qui in Graecis versentur. Adiiciam nunc novitios quatuor alios, quos hactenus legendi rationem docui: Wolphgangum Teck, Ioannem Cholerum, Ioannem Thomam Wirtz et Victorem a Schönouw. Lemanus ergo, cum Tigurinus sit, optimis natus parentibus, ipse diligens, bonarum literarum et pietatis studiosus, laudem apud nos merito invenit, licet interim moribus subrusticanis sit, ita ut apud nos fit inter bumulcos, subulcos, opiliones et equisones; qui tamen in illo facile in melius mutabuntur. Profectiores deinceps reliqui sunt: Ioannes Steinbrüchel (morosus, sed ingenio foelicissimo praeditus), Foelix Bluntschlius (qui, quod nativo in-genio deest, diligentia compensat), Wolphgangus Teck, Ioannes Thomas et Cholerus. Et ii foelices et in Latinis bene instituti. Ea fere sunt, domine colendissime, quae ad tua scripta respondere placuit. Doleo maxime vicem omnium christi fidelium hac persecutione pressorum. Age, exacuit autem dominus gladium suum et intendit arcum suum, ut comminus et eminus feriens vindictam faciat electorum suorum cito. Vicini nostri antiquum obtinent: coram amici, alias infensissimi. Libido enim illorum, fastus, avaritia, superbia et multo diligentius idololatriae studium, quam vel ante paucos menses habuerint, animos illorum neutiquam nobis devincient. Vereor, ne nimium illis fidamus. Remisi tibi per Cholerum, alias a suis parentibus vocatum, in utrumque Samuelis librum concionum memorialia oroque, si, ut petieram, per illum ea non misisti, quę cupiebam, vel in Genesim tantum mittas. Utar brevi, et fideliter restituam. Vale, domine ac pater colendissime, ac me semper ama et tibi commendatum habe. Salvam cupio omnem familiam tuam, uxor quoque mea, quae plurimam tibi et illis suo nomine salutem scribi iubet. Vale denuo. 18. decembris 1546, Cappellae Tigurinorum. Wolphgangus Hallerus tui colendissimus. Clarissimo viro domino Heinricho Bullingero, domino ac patri suo semper colendissimo. Tiguri.
Würdiger, hochgelerter, ewer erwurd syen mein gehorsam und willig dinst in Christo Jhesu, unserm ainigen hail und troust. Amen. Erwurdiger herr und bruder in Christo Jhesu, verschiner tagen hab ich ewer erwurd bey zwayen, so alhye von Ravenspurg burtig und ain zeyt lang zu Walse im clouster gewesen syen, auf ir furpit geschriben und befind, das sollich mein furschrift bey derselb e[wer] w[urd] nit wenig frucht gebracht und erschossen habe (dem gietigen gott sey grouß glori, lob, eer und danckh!). Dergleichen ich mich gegen ewer wurd zum hoechsten bedanckh mit erbietung, wo ich sollichs gegen gott dem herren und ewer wurd im zeyt verdienen könde, darzu erkenn und erbuit ich mich allzeyt willig. Sunders gunstiger, lieber herr, zaiger ditz briefs ist ouch ain statkind von Ravenspurg bürtig. Ist alhye ain zeytlang in ainem clouster gewesen, seine jungen tag darinnen verschlissen und gleichwol zuͦ jungst darinnen ouch ainen excesß und ubergriff begangen, des ich doch nit aigentlichen wissen krig (dann ich in derselbigen zeyt nit anhaimsch gewesen bin). Derhalb er von minen herren, ainem radt, auß dem selbigen clouster verwisen und ime darbey gesagt ist, das er sich ain zeyt lang an andern orten erhalten solle. Hat mich gleicher gestalt angerueft umb furschrift an ewer wurd, dann er anzaigt, sein gemuedt stand alain dahi[n], das er beger, das gotteswort zu studieren und volgends der kirchen auszuspenden. Derhalb ich ime dise mein furschrift an ewer wurd nit hab konden weigren. Langt demnach mein gantz underdinl[ich] pit an ewer wurd, welle dise person und handlung bedencken und examinieren, und was dieselb hyerinnen erkennen mag, dem wort gottes zu furdrung, der kirchen Christi zu wolfart zu verhoffen seye, das wellen alain propter gloriam Christi befurdren. Das wirt der almechtig, guetig gott umb ewer wurd hoch und reychlich belonen, und ich mich gegen derselb ewer wurd als ain mitbrueder in Christo zu verdienen hyemit gutwillig erbotten haben, mich darmit in ewer wurd christenlich gepett gegen dem gyetigen gott in christenlicher pflicht bevelchende. Datum den 16den novembris im 46ten jar. Ewer erwurd bruder in Christo und dinstwilliger Gabriel Kroͤttlin, stattschreyber zu Ravenspurgkh. Dem erwurdigen, hochgelerthten herren, herrn Huldrichen Bullingern, ecclesiasten der stat Zurch, meynem gunstigen, lieben herren und bruder in Christo.
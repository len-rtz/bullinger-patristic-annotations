S. Non potui nuper clariora ad te dare, fratrum charissime; nunc post fratris reditum summam, sed meo iuditio satis claram et veram, mitto. Per charitatem vero te rogo, ut exemplar remittas; quicquid autem placuerit, potes describere et reliquis fratribus legenda exhibere, quanquam persuasissimum mihi sit nundinas proximas daturas aliquid, ex quibus certissima et clarissima simus habituri. Cur ministros verbi consignari mihi a te nuper voluerim, in causa fuit, quod apud nos quidam palam testati sint non nisi duos aut ad summum tres symmystas esse in urbe vestra, atque hinc conati sunt nugatores isti evincere, ut vel minueretur apud nos ministrorum numerus vel saltem uno atque altero defuncto nullus in locum substitueretur. Itaque fecisti mihi rem gratissimam, quod diligenter admodum singulos descripseris; sunt enim undique multi, qui corrasis undique ecclesiae bonis mallent seipsos pascere quam posteritati consulere. De Grynęi obitu supra modum sumus consternati. Abstulit eclypsis duos viros, quibus nulli imperatores possunt ęquiperari, hoc est Lud[ovicum] Vivem et iam Grynęum nostrum. Deus misereatur nostri. Vale cum omnibus fratribus et tota domo. Pellicano et Leoni omnino legendum da scriptum de comitiis. Totam domum tuam salvam volo. Ex Constantia, 29. augusti 1541. Tuus Io. Zvick. Ambrosium corripuerat febris, sed restituit eum dominus, teque salutat offitiosissime. Fratrem illum Wilhelmum commendo tibi omnino. Videtur mihi alius, quam olim fuit; vexatio dedit illi intellectum.
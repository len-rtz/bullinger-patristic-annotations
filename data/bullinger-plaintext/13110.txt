S. En mitto vobis monstrosum hunc Theobaldi nostri partum, quem diu quidem parturiit, nunc autem demum in lucem aedidit. Adhuc plures eiusmodi aediturus, nisi prohibitus esset. Mitto autem propterea, non ut stulti hominis existimationem, si qua est apud vos, minuam, sed ut cognoscatis, quo denique evadat illud novitatis, allegoriarum, sophistices et ϕιλονεικίας studium, veterum patrum ac recentiorum contemptus, ambitio et arrogantia immodica atque invidia, quasi vero non satis sit nostram religionem oppugnari ab adversariis ex professo, nisi etiam et nosmetipsi pro viribus eos iuvemus novis commentis nostris, scilicet ut innotescamus non secus ac ille, qui Dianae incendit templum, scilicet ut nobis aditum patefaciamus ad eorum benevolentiam, cum videamus nostris furiis apud synceros doctores locum non esse. Quid de illo futurum sit, nondum satis constat. Aliquot concionibus acerrime, ne dicam rabiose, eam causam agitavit satis aperte perstringendo symmistarum suorum quoque doctrinam, adeo ut prohibitus sit id facere ab assessoribus δικαστηρίου nostri (ut vocant) et stipulata manu coactus sit polliceri, quod non vellet id amplius facere. Verum ille postea inter caetera dixit pro concione se non posse aliter credere, quicquid etiam alii garrirent; se non addictum cuiquam homini, neque in Lutheri vel Augustanę confessionis verba iurasse aut velle iurare. Caeterum, quia intellexisset alios dicere, quod de furcis (id est von mistgabeln) concionaretur, alios vero asserere, quod perturbato esset cerebro, etc., se velle, dixit, resignatum officium concionandi, donec dominus ipsi cerebrum suum iterum confirmaret et componeret; interim sibi prospicerent optimi auditores de meliori concionatore; nisi permitteretur ipsi concionari, quod ipsi suus, immo dei spiritus et conscientia sua dictaret, se non velle amplius ministerio verbi fungi! Quod totum fecit non prius consulto ea de voluntate sua vel senatu et magistratu nostro ac suo, saltem ut in invidiam adduceret apud imperitum ([c]uravit hypocrisi, [u]t habeatur addictissimus) populum suos eiusdem officii consortes - quod et contigit. Nam parum abfuit a seditione (cuius metu fuere aliqui) vel potius invidia in reliquos concionatores, qui eum  hortarentur, ut octiduo post iterum concionaretur. [E]t fecit, non vocatus a legittimo suo magistratu, ut episcopo suo, vel iis dominis, qui antea conduxerunt eum aut in quorum hoc est potestate. Atque ut videretur recte sentire, instituit hanc disputationem (valvis templi die festo affigens), quasi rem arduam, iactavitque pro concione se disputaturum cum suis adversariis et obtenere velle palmam; non temere se deserturum propter illos ministerium. Sed triduo post interdictum typographo, ne venderet illa exemplaria amplius, et vocatus ille Cassellas rogatus est a consiliariis principis, missam vellet facere illam disputationem et novam opinionem, et consentanea Augustanę confessioni praedicare. Respondit id se nonnisi contra suam conscientiam posse facere neque facturum, nisi prohiberetur. Interdictum est igitur illi, ut audio, a vicario principis et lectione et concionibus publicis; agitque Cassellis eo praetextu, quod velit ire Wittenbergam, ut ibi conferat cum Philippo, quasi vero huius sententia non satis clare explicata sit suis scriptis! Verum suspicor ego, quod ibi agat, vel ut sibi reconciliet consiliarios, vel quod Wittenbergam profecturus sit, ne hic agat cum aliqua sua ignominia. Sed, utut res habet, faxit dominus, ut schola et ecclesia nostra liberetur tam inquieto, petulante et arrogante spiritu, nobisque pacem concordiamque fidei largiatur pe[r] filium suum dilectum! Amen. Preterea quod scribam, nil est, nisi ut tuam humanitatem obnixe roge[m], quo curet numerari iuvenibus nostris Veteranis, quae mihi debetur a vestris pecunia, idque qu[am]primum fieri potest (ad me vel ad eorum amicos videlicet; quod receperint, perscribi, ut vicissim eg[o] apud hos honeste urgere solutionem possim), nam non sine damno et molestia illa tamd[iu] careo. Vellem ad d. Bucerum suas ad me aut Pincierum literas perferri curarent. Hic sc[ilicet] nobis eas brevi et commode mittere posset. Fabritius debet 21 fl., 10 batzen, 1 album; pię memoriae Opysander 16 fl., 8 batzen; Carolus Schweininger 20 fl., 4 batzen; Rudolfus Funck 15 fl., 12 batzen, 1 album. Summa: 74 fl. (zu 15 batzen) et 4 batzen, 2 albi. Rogo, illis adolescentibus haec summa detur, aut saltem testentur illi a[ut] vos aliquo ad me vel ad Pincierum scripto, quod recepturi sint, ubi voluerint, ut eg[o] hic solvi queam. Bene vale cum tota familia et omnibus bonis et doctis viris, quibuscum mihi o[lim] notitia et familiaritas intercessit. Tuus H. Ornatissimo viro, domino Heinricho Bullingero, ecclesiae Tygurinae antistiti dignissimo, amico ac praeceptori suo colendo. Zurich.
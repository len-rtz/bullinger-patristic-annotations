Gnad und fryd von gott dem vatter und unßerem herren Jesu Christo. Amen. Eß hatt, hertz lieber pruder, innerhalb acht tagen der landgraff von Heßenn die oberen stett Ulm, Ougspurg, Memmingen mitt eygnem gesanten pottenn ernstlich gewarnet, das wir gute sorg sollen haben, damitt wir nitt ungewarneter sachen überfallen wurdend; dann sein fürstliche gnad gut wißen trag, das Christoffel von Landenberg, der vor kurtzem die von Rothweyl überzoch, in eyner großen werbung sey umb knecht; versehe sich, eß sey Haynrichs von Braunschweygs anstyfftung. Doruff sollen wir gut kundschafft machenn, das wir nichts uber sehen; dann seyn furstliche gnad welle sich nitt saumenn. Doruff haben meyne herren von Memmingen auff nechst verschinen sontag Invocavit 400 mann under den burgeren außgeschoßen, den selben befolhen, daß sy mitt wehr und harnasch gefaßt seyend und alle stund eynes weyteren beschayds warten. Hand auch das feldgeschütz hin und wider in der statt durch ire kriegs räht verordnet, so vyl noch ist, zu der eyl. Auff dem reychtag[!] zu Nurnberg laßt es sich ansehen, sam gantz und gaar nichts ußgericht werden solt; es ist kain fürst do dann Ferdinandus, der kunig, mitt zweyen sönen, und hertzog Frydrich, der pfaltzgraff. Unßer gesanter von Memmingen hatt noch nie geschrybenn, daß noch so gaar nicht weder angefangen nach außgericht ist. Wir haben gewisse kundtschafft, das kayß[erliche] m[ajesta]t in aygner person mitt ettlich taußend Spanier herauß kommenn in Teutschland oder in Italiam solle. Der hertzog von Bayeren prütet ouch waß unglüks, haubtman des contrapunds. Hab in kurtzen tagen schreyben auß dem Nyderland, das der hertzog von Gulch in treffenlicher kriegß rustung sey. Des Turckens sind wir gewertig auff zukunfftigen sommer mitt großer macht. Unßere papisten glorieren aber hefftig, meynende, der mordtprenner welle ihnen zu hilff kommen, wir mußend ihn wider ein setzen. Die protestierenden (acht, ir wißends vor) haben das kamergericht in religion und profan sachen recusiert. Hertzog von Braunschwig hatt am kamergericht wider unß procediert und ein citationem peremptoriam erlangt auff die acht, die selbig laßen in unßer und anderen stetten offendtlich laßen anschlagen, das wir fur den 22. dißes monats der acht erwarten und were sy wider unß exequieren welle. Eß ist layder im reych alles zertrent und unaynig; ich sorg, die stuht (wie man spricht) wyll zergahn, dorumb so mußen wir eynanderen die schwentz abbayßenn; wir habens aber wol beschuld solche noth. Ich sorg, die sach sey also geschaffenn, das eß eynmal prechen muß, und ist, liebe[r] pruder, das daß aller ergest, das wir den unfryden im bußen tragend und wenig, jaa under hunderten nitt ayner, der imme gottes eer und das vatterland laße von hertzen angelegen sein. Contemptus dei, hypochrysis et avaritia omnia pene devastarunt. Eß hatt mir der consul Balthazar Funck in eynem gehaym gesagt, das nitt die mynsten stett imm reych sych haben auff den reychstägen durch ire gesanten mercken lohn, wann die aydgnoßen erbarkeyt meer liebeten und gute iustitia hielten, welten sy sich nitt lang bedencken und ein kumaul einer klaffter lang an sich nemen. Verzuhe mir der reden, du weyst wol, wie ichs gemayn. Also sind die frommen und erbarn stett jetzt gedenckt. Das schreyb ich aber dir in gehaym, dormitt du deßder komlicher in allem deynem thun handlen kondest, das zu fryden und aynigkayt diene bey den deynen, wann es etwan dorzu käme (wie ich besorg), das wir eynanderen in trubsal brauchen mußten, das wir als dann die köpff deßder genawer in eyn kappen möchten stoßen, unßer vatterland zu retten, bey entpfangner worhayt gottes zpleyben und unß der plutdurstigen tyrannen erweeren möchten. Ich hab die tag schreyben geheptt von Martin Frechten, das auff den elfften februarij die aydgnoßen seyen zu Paden beynander geweßt und sich ettwas des kayßerlichen camergerichts endschloßen; wer eben recht, wann wir und die aydgnoßen in ain sack gerieten; wer weyßt aber den rath gottes herren. Dominus Frechtus hatt dir ohne zweyfel durch M. Ambrosium das schwenckfeldisch lied von seiner kätzerrey zugeschickt. Mirabilis cantio est, at Schvenfeldi[!] spiritum probe sonat. Laß dir, fruntlicher, lieber Bullinger, unßer gemayne trubßal angelegen sein, wie du dann sonder zweyffel thuscht, und handel noch dir gebner gnadenn alles das, so zu nochtbeurlicher frundschafft und eynigkayt furderlich ist. Wir sind alle frisch und gesund von gots gnadenn, deß wir von gantzes hertzen begyrd von dir und den deynen allezeyt begeren zu hören. Derr vatter aller gnadenn wolmayne dich sampt deinem gantzen haußgesund durch Jesum Christum. Gruß mir den frommen, gottliebenden Pellicanum, herr Casparnn, Binderum und alle diener des worts. Dominus Friderichus, cooperarius meus, te plurimum salutat; simul et uxor mea te tuamque costam una cum parente salvum cupit. Geben zu Memmingen, 15. februarii anno 1543. Dein alter frund Gervasius Schuler. Ich dorff nitt wol brieff von dir vorderen, denn ich hab meyn unschick noch nitt widerpracht, welt aber dennocht gern einfart ein fruntlichen gruß von dir haben, mocht es nitt meer gesin. Presentium lator pius et bonis moribus, non penitenda eruditione adiuncta, preditus Bernam profecturus Christo servire sattagit. Cuperem ex animo illum apud tuos in agro Tigurino functione aliqua donatum, ubi ministerio verbi domino serviret. Excipe illum transeunter nomine meo, obsecro, frater. Dem frommen gottsgeleerten herren M. Haynrich Bullinger, oberesten prediger der kyrchen zu Zurich, meynem frundtlichen, lieben herren und pruder, zu selbs handen. Zurch.
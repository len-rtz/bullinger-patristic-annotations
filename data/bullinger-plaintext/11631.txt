Gratia Christi tecum. Nudius tertius Isna mihi reverso reddebantur literę tuę, clarissime et observande Bullingere, quibus non est, ut iis rerum undique nos prementibus turbinibus respondere possim. De actis non dubito, quin, si diligentissime legisses, hoc ipsum quod plęrique iudicares; sed non divelletur ulla ratione a suo ingenio mundus. Gratias tantas pro nihili rebus cave, ut in posterum agas; nos tibi innumeris nominibus devincti sumus et sumus libenter non ignorantes singularem illam tuam et omnibus expositam beneficentissimam humanitatem, quę vicissim a nemine quicquam expectat. Utinam vero ita ferant aliquando nostrę rationes, ut gratificari tibi, quam volumus, possimus! Quod valetis istic recte, qui ecclesiam Christi administratis, summo gaudio accepimus. Dominus hanc valetudinem perpetuo conservet, ne sit populus ipsius velut oves absque pastore. Quod desultorias apud nos vices agit hic morbus, hoc omnino facit, quod apud multos alios. Vult nos dominus alacriores et vigilantiores reddere hocce tam molesto carni excitatore. Buceri literas, quum redirem, hic reperi, qui eadem fere scribit, quę tu ex literis ad Basilienses datis annotaveras. Hic uno propemodum tenore affligit nos hoc malum, si numerum respicias; interim autem insigniores aliquot, quorum unus esse nobis possit vice multorum milium, abripit. Inter quos et optimam nostram vereque ecclesię nostrę fidelissimam diaconam, germanam sororem meam Margaritam magno omnium luctu de morte in vitam dominus, vitę autor, suo quidem proprio, sed nostro alienissimo tempore transtulit. Quę res ita subinde animo meo recrudescit, ut impotentissimos hic sentiam cordis mei adfectus omnino veritus, ne quid mali toti urbi nostrę mors illa portendat, id quod multi boni mecum verentur. Nam quod ad illam attinet, certissimi sumus non esse mortuam, sed mortem vita felicissima commutasse; tam suaviter enim inter sacra verba extremum spiritum plena in Christum fiducia efflavit, ut non mori, sed placidissime obdormire dixisses in domino et animam in manus fidelis conditoris deponere. Nobis vero tantum consolationis et commoditatis periit, ut plusquam dimidium animę nostre amisisse nos incredibili dolore magis magisque intelligamus. Quamquam, ubi ad optimi patris voluntatem omnia revocamus, hic quoque bono animo sumus fore sperantes, ut, quando nunquam illa ad nos est reditura, nos propediem ad ipsam, utinam pari felicitate, demigremus. Tui omnino amantissima fuit nec pridem ante extremum diem valde illi dolebat, quod non sępius ad te scribendo officium faceret. Tu pro nobis ora, ut iisdem vestigiis ad Christum sequi hanc quamprimum liceat; nihil certe magis nunc in votis est; fiat autem voluntas domini. Commenda me optimis et venerandis fratribus Pellicano, Leoni, Theodoro, Megandro. Saluta totam tuam domum cum omnibus amicis et consuli Rösti[o]. Salutant te nostri omnes, frater cum utroque Zviccio. Scribit alter de comitiis nonnihil et cęli signis. Ego plura prorsus nequeo. Dominus et servator noster Iesus Christus ecclesię suę plusquam afflictis rebus in tempore succurrat nostri misertus! In quo bene vale. Constantię, ultima novembris 1541. Fac sciam, num dialogum Germanicum legeris de polygamia; mittam enim, si non prius vidisti. Habes hic plumbo effictam Grynęi nostri imaginem satis feliciter ad vivum expressam, quam auream esse omnino conveniebat; sed formam tu potius quam materiam exosculabere. Praestantissimo ecclesię Christi ministro d. Heinricho Bullingero, fratri suo modis omnibus observando.
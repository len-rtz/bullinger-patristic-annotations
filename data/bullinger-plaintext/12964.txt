Ursach der neapolitanischer empörung, us Rom, den 21. mey geben: Die inquisicion der luterischen sect, so viceroi im [k]üngrich Neapolis angesehen, in der 3 burger erfunden und gefangen, willens, die zu verprennen, ist alles volck empört, sich dem houptman und der inquisicion widerstelt, den houptman im abwesen viciroi gefangen, damit die 3 burger entlediget. Welchs so der viceroj vernimpt, zeücht er ins schloß. Werdendt 3 fürnem man, 2 vom adel und ein von der gmeindt, den herenn. Wie sy königlicher und ka[iserlicher] m[ajesta]t schuldige pflicht zu leisten willig syend, der inquisicion wellend sy aber gantz und gar nit, do hat er dise 3 lassen enthoupten, in schwartz thüech gewicklet, und sy über die muren in dstat geworffen. Welchs so die burger gesehn, wider zur weer. Und do sy dem schlos nüt mochtendt angwinnen, hand sy was von Spangier in der stat pis in die 1000 erschlagen. Welchs so viceroi gesehen, ist er gen Gaietta in ein vesti gewichen, da ermant den hertzog von Florentz und den Anthoni Doria mit siner armada. Harwiderumb hand sich die Neapolitaner pis in die 30 tusendt ouch gestert. Und würdt sich dise emporung, als man acht, ouch in Italiam strecken. Der her verlich sin gnad! Amen. Hüt dato am 27. kompt einer von Rom. Der git diser gschrifft zügnus. Vermeindt, man habe im gantzen k[üngrich] Neapolis ob 5000 Spangier verderpt, etc. Ornatissimo viro d. Bullingero, syncerioris theologie vindici constantissimo, fratri ac d. suo colendissimo.
Gratiam a domino. Nihil est, quod scribam, charissimi fratres; novissime enim quam potui paucis ecclesię nostrę faciem vobis ostendi et apperui. Unum postremis ad vos meis deerat, senatus videlicet ac populi nostri super amica Tigurinorum admonicione decretum et sentencia. Nec tamen negligencia factum est, quominus hanc receperitis; me enim scribente senatus populusque noster dimissus adhuc erat. Et quia non dubito iam pridem vobis constare ac notum esse, literę magnificorum dominorum Tigurinorum apud nos quid effecerint ac potuerint, in praesenciarum opus non est multis illud vobis ostendere; in summa: „Nolumus mutatum institutum, tametsi nonunquam ad immutandum[?] simus faciles, nec eciam novum hic quicquam esse strenue adserimus.“ Faxit deus, ut omnium nostrorum mutentur animi omniaque in domini gloriam cedant, quę agimus. Ego indies anxie et sollicite nuncium expecto de conductis ędibus. Hoc enim accepto primo quoque die hinc solvam. Ferunt ędes consulis Wyssen vel vacuas esse vel una solum muliercula obstetrice occupatas. Curate, obsecro, ut domum habeam idque brevi rescire. Bernę, quinta ianuarii anno 38. Megand. totus vester. Tiguri verbi praeconibus Bullingero, Leoni piis ac vigilantissimis, in domino fratribus suis charissimis.
S. in domino. Tametsi invitus soleo optimos viros gravibus occupatos negociis, doctissime ac ornatissime vir, meis ineptiis occupatiores reddere, non soleo tamen occasionem negligere, si qua possum amorem meum spesque meas in illis sitas synceriter testari, nec pudet rudibus licet literis illos ipsos appellare. Hoc consilio te, pręceptorem meum et opitulatorem, quamvis duro epistolio modo alloqui destinavi, ut sentiscas, qualem in te spem posuerim et ut sum erga te animatus. Filium meum Adamum mitto Tigurum, isthic animum ut formet suum cum literis sanis tum humanissimis vestris moribus. Idque beneficio mutationis tentavi principio obtinere, neque omnino frustra conatus sum. Nobilis enim vir Ioannes de Schön[ow] et ego deliberabamus, ut mutationem filiis faceremus nostris inter nos, ut ego suum hic, ille vicissim meum isthic ad mensam et ad studium literarum adiungeremus. Interea venit huc prudens vir Ioannes Iacobus Brennwaldius, vester concivis, gener domicelli de Schönow. Quamvis autem is mandatum nullum transigendae mutationis haberet, posteaquam tamen propensionem animi mei rescivit, noluit deesse voluntati meę, pollicitus itaque, si filium isthuc ablegarem, velle se eum ad se recipere et intra spacium illud mentem soceri expiscari. Placuit; sed postridie habiti inter nos colloquii uxorem meam tormina, calculus, membrorum contractio mordicitus correptam in lectum deiecerunt, unde nondum surrexit, nec certum, quando liberabitur et an unquam sit eis morbis remedium adeptura. Propterea dominus fato spem obtinendę mutationis excidit. Quomodo coniunx lecto decumbens devictis membris officium domi faciat, et quid ego illa lecto decumbente faciam? Actum igitur est de mutatione. Verum quando me institutum vestrum et mores humani divinique mirabiliter trahant, nolui filium non isthuc mittere, pręsertim, quom queat isthic annalem victum hospiciique ius fl[orenis] 12 aut 13 aut 15 florenis assequi - sic namque fama hic loquitur -, dein, quod sciebam aedes, in quas migraret ibique degeret dies maxime 14, intra quos dominus fortasse virum nobis bonum demonstrabit, apud quem divertat. Tua denique praecipua atque aliorum eciamnum et autoritate et benevolencia fretus deposito metu, ne recusaretis aut repelleretis, puerum ablego studii gracia, ut isthic imbibat cum bonis literis mores humanitati congruentes et divinos. Te per tuam dexteritatem, per tua denique misericordiae viscera obtestor, digneris rescribere, vera ne aut falsa sit fama hic volitans, deinceps, an pueris in monasterio divę virginis discentibus adhibeatis exteros, si pręmium spondent, et quanti pręmium pro victu, pro disciplinis proque aliis dandum constet, ut intra spacium 10 dierum possim deo largiente plene discernere, quid filio prosit, quid eciam vires meae valeant ferre, an ego tanto studio queam sumptum suggerere. Vale feliciter cum uxore et liberis tuis. Iubeo salvere praeceptorem meum d. Theodorum, Leonem Iudę, Casparum, Pellicanum et omnes in universum dominos ac fratres. Basileę, die iunii 10. anno 41. Tuę do[minationis] obsequiosus servulus And. Carlistadius. Excellenti et praeclaro viro domino Henrycho Bullingero, episcopo Tiguri, praeceptori suo colendo. H[errn] Bullinger zuͦ Zürich.
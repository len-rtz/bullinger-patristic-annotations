Gratiam et pacem. Nec ego improbo maximopere institutum in exhibendo pane et vino domini morituris. Cur autem hoc non amplectamur, prolixius est, quam nunc permittant negotia recensere. Annotavi quaedam in 2. cap. Actorum, quae forsan proximis videbis nundinis Franckofordensibus. Ego suspicor sanctum virum Oecolampadium istud pro tempore quidem permisisse. Nam nulla alias poterit eius commonstrari necessitas. Iuditium meum de usura et censibus iam olim Zuinglio nostro adhuc vivente prelo excusum est et in «Complanatione in leremiam» 34. cap. collaudatum. Extat in eo opere, quod germanica lingua adversus catabaptistas aedidi. Agrestes nostri nunquam petierunt abrogari reformationem censuum, neque vero ipse senatus eius quicquam abrogavit, nisi quod exteris permissum iam olim est, ut census iuxta tabularum tenorem exigere possint. At nemini posthac conceditur, ut ullos in agro nostro census emat nisi secundum praescriptam aequitatem. Haec ego ex communi omnium relatione et optimatum sententia scribo. Si quid secus actum est, de quo vos audistis, nos nescimus. Haereses Argentorati obortae plurimum terruerunt me. Dominus exaltet nomen suum sanctum. Vive et vale et pro nostra ecclesia ora. 17. iulii 1533. Hein. tuus. Ornatissimo viro d. Osvaldo Myconio, primario Basileiensium antistiti, symmistae et fratri charissimo.
Vigilantissimo ecclesiae Tigurinae episcopo, domino Heinrycho Bullingero, domino et patri suo unice colendo, Otho Werdmullerus aeternam foelicitatem. Cum multa divinitus a Tigurini collegii proceribus ad dei gloriam et utilitatem ecclesiae instituta sunt, tum nihil praeclarius, quam quod non solum evangelii syncera doctrina publice proponitur, sed etiam ad id munus consecrati philosophia et honestis disciplinis a tenera aetate imbuuntur. Nam quod in sacris literis enarrandis lingua-rum et philosophiae, qua liberales artes comprehenduntur, noticiam adhibere conveniat, haud levibus tum exemplis tum rationibus convinci poterit, qua de re paulo post, quantum ad praesens attinet negotium, nos quoque verba faciemus. Aequissimum est igitur omnes autores adeo praeclari instituti maximo favore complecti eorumque prudentiam et pietatem innumeris laudibus extollere. Verum de reliquis collegiarchis occasio loquendi alias fuerit. Nunc autem ad te scribo, domine ac pater Bullingere inprimis observande, qui necessariam et durissimam totius ecclesiae provinciam summa fide et diligentia tueris, tibique libros istos de methodo, dignitate et usu philosophiae moralis, antequam foras aedantur, legendos et iudicandos trado, ut non nisi probati ecclesiae, cuius pars esse cupio, in lucem prodeant. Etenim, cum ipse religioni, quam profiteris, eloquentiae et philosophiae studia plurimarumque rerum doctrinam adiunxeris, de omni genere bonarum artium et recte iudicare et honorifice sentire soles nec aliquid vel publice vel privatim omittere, quod ad honesta studia provehenda conducere arbitraris. Ideoque, si Platonem, Aristotelem, Claudium Ptolemaeum et sapientissimos quosvis encomiis ornare decet, qui de rerum natura, de variis officiis huic vitae non inutilia literis mandarunt, amplioribus utique verbis tua professio celebranda, primum quod ethnicis philosophis ignotum evangelium, in quo salus hominum aeterna reposita est, scriptis et voce omnibus annuncias et episcopi munus, quo non aliud est in orbe terrarum dignius, per tot discrimina rerum fortiter exequeris, deinde quod studia linguarum, artes dicendi, philosophiae cognitionem, ne rursus ecclesiam barbaries invadat, longe lateque propagare non cessas, eoque nomine posteros quoque tibi devincis immortalibus beneficiis. Quoniam ergo dei benignitate honestissimum in ecclesia gradum consecutus es, ut maxime debeas, singularem eloquentiam et eruditionem, ut plurimum possis, eam denique mentem et pietatem, ut ex animo velis ecclesiae quam optime consulere, haec scripta de Aristo-telicis Ethicis humanitati tuae, cuius iudicio libenter acquiescimus, offerre placuit, ut (si modo profutura speres) clarissimo tui nominis titulo pluribus communicentur. Vale, tuamque dignitatem Christus bonis literis evehendis diu servet incolumem. Tiguri, 1544.
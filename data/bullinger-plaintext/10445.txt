Frid und fröd, gunstiger, lieber herr und patron. Uff den 5. julii hab ich den handel uff nacht empfangen und 6. julii zu frier tagzyt selbs gen Syon tragen, dem Bartman in sein hand uberantwort. Der hatt mit den junckherren sich berattschlagt und mir bevolhen, euch ze schriben; so erst der handel verfertiget will, er, Bartman, euch dann selbs schriben und wissen lassen, wie es gefertiget sey. Witter batt ich in newer mären halb und gestalt deß fridens. Daruff gab er mir die antwort, das inen vom firsten deß noch nichts zuͦgeschriben wär. Sy wartitind ouch baider oder aller drier firsten täglich. Aber ander warind usß dem leger komen, die sagten inen, uff donstag nechst verschinen nach mittag sy der friden geruͤfft worden und die knecht daruff geurlobt. Er sey aber also usgeschruen, das zu baider sitten die gefangen ledig, alle deß kriegs vech und hendel uff und ab, und solle zu baider sytt jederman by dem sinen pliben und gelassen werden. Wie vil aber der kunig gelt geben muͤs, ist mir nit ze wussen. 12 tonnen sind gehaischt worden etc. Ir werden hernach deß wol bericht empfahen. Die von Stockach haben dem hertzogen ainen botten gefangen, gestreckt und enthoptett. Aber ich waiß nit, was inen getrompt. Sy sind, waß firnäm ist, uß der statt geflohen. Die baid firsten haben das leger von Ehingen haruff biß gen Salmaschwiler in drien huffen liggen. Sy aber ligen by Riedlingen in zwaien dorffern, namlich Unlengen und Tagendorff. Es ist die sag uff dem berg, der landgraff wöll im abschaiden und haimritten dem bischoff von Mentz ain vortantz schencken von etwas anspraach wegen. Es ist dem Bartman gesagt, die evangelischen stett hab[ind d]em Ferdinando ain bottschafft geschickt und begert, das er inen schirm deß gloubens halb thuͦw, oder sy wellind ain andern schirm suchen; was aber mit gottes wort mög widerfochten deß, erpieten sy sich abzeston. Item der bischoff von Costantz hatt den firsten ettlich geschutz geschickt. Item Brunschwig hat 700 pferd innert acht tagen geschickt, und sunst vil pferd und fusßvolck komen. Item der landtgraff hatt zwen predicanten by im. Das ain ist der lesmaister, das ander der provisor. Bartman hatt sich verwegen aines strusß mit inen und euch und ander zu inn gewunscht. Er fircht im aber gar nicht, frowt sich der ainfaltigen warhait getrost. Doch soll(als er sagt) niemantz sorgen, das der first oder hertzog des firnemens sey, in seim land lutersche maynung deß nachtmals uffzerichten etc. Sollichs hab ich mögen uff diß mal erfaren. Witter wirt euch Bartmann selbs berichten. Gehapt euch wol, und wo ich euch dienen kan, da sparen mich nit; dann zuͦ dem, das ichs euch schuldig bin, wils ich allzitt truilich und willig thon. Zu Stein, 7. iulii. Ewer williger Georg Wimpfer. Dem frommen und erwirdigen herren M. Heinrichen Bulling, sinem gunstigen und lieben patron.
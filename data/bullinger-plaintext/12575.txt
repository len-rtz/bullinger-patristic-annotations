Observandissime domine, praesentibus te saluto, ut scias me iterum ad dominos Helvetios pro observanda et manutenenda bona amicitia et vicinitate status Mediolani missum fuisse. Si in aliquo igitur tibi usui esse possum, tuus sum, et superi me genuere tuum. Quoniam Martinum Bolingerium tuum mihi aliquando commendasti, ego ad hospitium suum diverti et oratori pontificio persuasi, ut ipse pariter diverteret, prout ambo simul fecimus et apud eum hospitamus! Nec deero, ubi potero, eum semper iuvare. Nova alia non habeo, nisi quod exercitus pontificius 18. iulii ex Bononia recessit, ut in Germaniam transeat ad cęsari suppetias. Est mihi etiam fędus inter suam sanctitatem et maiestatem factum, ut inobedientes ad obedientiam cum armis vel sine armis reducantur. Si videre cupis dictum fedus, monitus exemplum statim transmittam. Si tu aliquid de bello Germanico novi habes, literis tuis libenter intelligam, cui ac dominis Tigurinis et tuę familię ex animo me comendo. Bremgarti, 7. augusti 1546. Totus tuus Ioannes Dominicus Panizonus. Observandissimo domino meo d. H. Bolingerio, etc. Turregi.
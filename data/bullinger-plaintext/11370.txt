Gratiam et vitae innocentiam a domino. Pensasti binis literis, iisque copiosissimis, vir clarissime, quod hactenus deesse querebar. Dominus sit merces tua; tot enim me beneficiis etiam oneras, ut nunquam sim remunerando. Pollicitus es commentarios locupletiores a te factos in Melam, qua re mirum quam exhileraveris. Plus autem alii duo, quos nosti, libri delectant, tametsi nondum visi; tam enim adlubescit argumentum; praeterea novi ingenium felix et quanta cum eruditione id sis tractaturus. Dominus augeat tibi spiritum suum. Indolui vehementer lecta Barbarossae in re militari felicitate; sed video principum nostrorum ignaviam et impietatem talia mereri; immo cogor, atrociora aliquando, vereor, audire. Vidua illa Rublia hos, quos vides, aureos decem numeravit in Urielis pueri sumptus. Aegre illos extorsi nec semel desperavi; tandem accepi. A Wormatia scribit hisce diebus Leonhartus Fonteius, contionator, pestem graviter saevire in cives et sublatos esse e senatu tyrannos aliquot, itaque usum se esse occasione oblata et suadentibus multis piis parasse coenam domini ecclesiae, quae ipsam miro applausu exceperit. Rogat itaque in literis, Deum oremus, ut, quod coepit, confirmet et afflictorum gravissima peste misereatur. Basileae quoque coepit illa incrudescere, ceu questus est datis ad me literis Grynaeus. Vereor, Myconii uxorem iam excessisse. Fugierunt ad nos studiosi aliquot, praesertim Grynaei convictores. Quamdiu dominus id teli non in nos quoque vibraverit, ipse novit. Res alioqui nostrae bene habent, gratia domino. Comitiae celebrabuntur feriis Martini Badenae; quod nosti, reor. Commendo tibi hunc Gallum, virum optimum et exploratum; civis nostri filiam duxit Ottmari Schrybers. Tu me ama, soles, et frequenter literis interpellabis, quaeso. Vale et cacographiam boni consule; excidit valetudinario etc. 5. Novembris 1539. Bullingerus tuus. Clarissimo viro D. Ioachimo Vadiano, consuli Sangallensi, domino suo colendissimo.
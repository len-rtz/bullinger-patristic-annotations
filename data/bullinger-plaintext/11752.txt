S. Exemplum plebisciti vestri mox Augustam consuli Welsero perferendum curavi et magnam tibi hoc nomine gratiam habeo, mi venerande Bullingere. Cruentos principum nostrorum animos utinam pacis princeps Christus noster coherceat! Verum sic committi nunc videntur monarcharum istorum animi, ut uterque extrema tentaturus videatur idque magno plausu inimici crucis Christi, Turci, qui profecto, ni aliter nostras rationes ineamus, totius Germanię rerum propediem potietur. O ter quaterque felices, quos mature hinc ad superos dominus evocat, atque o vere beatum Cholinum, beatos cęteros optimos et doctissimos viros, quos singulari beneficio cęlestis patris eximi videmus malis istis omnium longe atrocissimis, quę mundo impendent, qui adeo obfirmato animo urgenti ad resipiscentiam domino velut ex professo manibus ac pedibus obnititur pęnam daturus gravissimis graviores. Dominus nostri misertus in pusillum suum gregem electorum filiorum suorum nos adnumeret! Illi nos, mi venerande atque plusquam charissime Bullingere, diligentissime commenda cum tota nostra ecclesia. Saluta Pellicanum, Theodorum, Megandrum, in primis Gvaltherum, nostrum praecipuum amicum, gratias illi meis verbis amplissimas agens pro suavissimis literis suis, quibus proxime respondeo. Festino certe iam ad describendum tibi Germanicum pasquillum, si forte nondum aliunde accepisti, ut clarissime ex illo intelligas, quomodo omnibus ingenia comparata sibi videantur. Nec adeo procul ille a scopo me quidem iudice coniicit. Dominus misereatur miserrimę nostrę Germanię, quam, nisi irati iudicis sententiam solida resipiscentia antevertat, mox deploratissimam videbimus. Labor vester in Bibliis, de quo scribis, magno desiderio a magnis et multis expectatur, quem utinam dominus ad nominis sui gloriam feliciter absolutum curet. Salutant te nostri, in primis germanus meus frater; uxor et ego tuam coniugem cum liberis officiose salutamus. 23. decembris 1542. Bullingero suo. Tiguri.
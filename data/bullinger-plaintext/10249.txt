Hoch und wolgelertt, frum, fursichtig, ersam und wiß, besunderß gnedig, günstig und lieben herren, unser gantz underthenig, willig dienst sig üch ze vor an bereitt. Alß wir den verschiner jaren uß unser rechten pfarkilch gezogen, ursachen halb der cerimonischen werchen und abschühenß der verfuͤrischen meß, einen eignen predicanten uß hilff und zuͦschuͦb unser gnedigen herren ze erhalten fürgenumen und erlangt, welchi meß zuͦm theil uß gnaden gotteß daselb ouch hingethon, deßhalb wir wider in die rechten pfar geordnett und zesamen wider gon geheissen sind, sidhar aber unserß truͤbsalß in der selben unser pfarkilch die abgöttisch meß wider überhand genuinen und unß nit zuͦston noch gebüren wil, witer in die selb pfarkilch ze gon, habend wir unß gemeinlich zesamen verfuͤgtt und uß hilff und biwesen der ersamen, wisen meister Niclausen Brunnerß, domalß unserß vogtz, und deß capitelß dechen ze beratschlagen anfangen, durch waß form und gestaltt wir wider zuͦ einem predicanten und deß selben erhaltung kumen möchtind, damit unseri kind und schwachglöubigen nit wider in die alti, mißgloübig abgöteri fielind von teglichem anschawen der götzen und in zuͦhörung der abgötischen meß. Und so vil erfunden, daß wir uff sechß oder siben müt kernen, deßglich ein wiß, so jerlich bin drisig pfunden ertragen mag, einem predicanten geordnett. Mügend unnd wissend ouch nit mer ze geben. Harumb ist an üch unser flissig hit und begeren, unser gnedig herren bitlicher wiß anzekeren, daß si unß abermalß wie vor ein zuͦschuͦb thuͦn und etwaß mit unß theilen wellind, damit unseri armen seien deß heligen wort gotteß nit beroubtt werdind und wir unseri kind in anzeigung deß willen gotteß ufferziechen mügind; wellind wir unß allwegen alß die gloubigen und underthenigen an unseren cristenlichen herren trülich halten, wellind ouch unseri botten mit irem bistand ireß bevelchß witer verhören. Und zuͦ urkhund mit deß ersamen, wisen meister Ruͦdolffen Hoffmanß, unserß vogtz und gnedigen herren eignem insigel verwaret, uff samstag deß heligen crütz tag anno 1533. Allzit underthenige und guͦttwillige bed gemeinden Ottelfingen und Boppelsen. Den hoch und wolgelerten, fürsichtigen, ersamen und wisen herren, presedenten, verkhünderen deß wortt gotteß der statt und land Zürich, yetz daselb in sinodo byeinander versamlet, unseren günstigen und gnedigen herren.
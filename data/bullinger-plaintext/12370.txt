S. Hallerum, iuvenem donis haud parum multis ornatum, hic auditum probeque examinatum, uxorem et familiam adlaturum hac conditione dimittimus, ut rebus suis confectis, quantocius fieri poterit, huc denuo remeare cures. Nam dici vix potest, quo audiendi istum desyderio pii multi, imo potior ecclesiae pars ob suavem suam dictionem teneantur. Ne igitur longa ex mora fervor apud eos tepescat neve his, quibus sana religio non solum cordi non est, sed quibus et professae et confessae veritati maleferiatorum quorundam gratia (quorumque in verba iurarunt) nectendi dolum struendique adversus illum insidias adventus sui protelatio ansam praebeat, Hallerum, inquam, ut reditum maturet, instigato. Proinde, ne illius vel authoritas apud cordatos diminuatur neve impostorum conceptum adversus illum odium nocendi radices agat, pro virili interea operam daturus sum. Est enim Hallerus non solum ob piam adeoque et veram tuam commendationem plane meus, sed et propter piam doctamque eius eruditionem morumque integritatem mihi commendatissimus. Hoc vel ipsum argumentis haud levibus post meum a Koufburen reditum praelibasse haud dubito. Quare mures, glires, feles adeoque et immundos luthres non facile timebimus, etiamsi sexcenta in Svermeros convitia eiaculaturi sint. Haec interim tam nobis quam pulicis ictus nocebunt. Horum siquidem spicula utcunque nobis mortem minentur, evangelicae veritatis clipeus belle a nobis declinabit. Scribant ergo, rescribant et, si diis placet, ineptias etiam suas mundo prodant; habituri forte, qui suavibus istis homuntionibus responsuri sunt. Caetera ex Laeto nostro fusius intellecturus es, quae nunc lubens supersedebo. Tu, ut coepisti, Michaelem tuum mutuo amore prosequere, fratresque et symmystas omnes ex me officiose salutes, oro. Ex Augusta Vindelicorum, 4. ianuarii anno etc. 46., apud Annenses. Tuus in domino frater addictissimus M. Cellarius.
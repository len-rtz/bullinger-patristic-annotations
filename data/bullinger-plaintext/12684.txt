Erwirdiger, wolgelerter, sonders gunstiger lieber herr, üch syen min unverdrossen, willig dienst jeder zyt bevor. Das mine gnedigen herren ab miner kleinfugen arbeyt, daran ich warlich allen flys fürwend, ein guͦt benügen hand, fröüwt mich nit wenig. Der allmechtig verlych mir wyter gnad, jeder zyt nach synem gotlichen willen, ouch benuͤgen unnd gfallen ir, miner herren, zu handlen und zu leben. Und bidten hieruff mit gantzem flys, wo ir vernemen und horten, das ich der sach inn kleynem ald grossem nit tet, wie ich aber thun solt, mich zu verantwuͦrten, das man das minem unverstannd zuͦ messe (welches, unnd gwüß, sunst nüt annders die ursach wer), unnd dann mich desselben zu verstendigen und zu erinnern. Soll, ob gott will, kein flys, mu und arbeyt gspart werden, wiewol ich hertzlich mocht lyden, das mine herren jemands verstendiger alher verordnet hetten. Solichs, unnd ouch üwer trüw embieten, mich zu fürdern, ich, jeder zyt zu verdienen, willig bin. Der von Hallwyl ist, sid das das leger von Nörlingen verrukt, nie daryn komen, sunder soll er jetz zu Göpingen ligen. Sobald ich inn aber ersich, soll üwer brieff im geben werden. Diewyl ich kein zwyvel han, dann das üch alle nüwe zytungen, so ich minen herren zuschik, geoffnet werden, underlaß ich, die üch zu schryben. Sonst, wo ich bericht, das üch dieselben verhalten wurden, solt das schryben der zytungen an üch mich zu keiner zyt beduren. Houptman Schertlin, dem ich vil gutz von uch gsagt, antwurt zusampt flyssigem danken, das er gar vil eeren und gutz von üch verneme. Unnd er welt gern, das er mit üch rechte kundtschafft machen kondt. Der allmechtig füre unnd leyte den hanndel nach synen eeren. Datum inn feldleger by Giengen, dornstag den 21. octobris anno 46. Ewer alzit williger Heynrich Domman. Dem erwirdigen, wolgelerten meyster Heinrich Bullinger, predicant zum Grossen Münster Zurich, minem sonders gunstigen, lieben herren.
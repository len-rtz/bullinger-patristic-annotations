Gnad und frid. Gester hab ich by üwerm loͤuffer geschriben. Ietzund kumm ich grad uß der kirchen. Hab Latinam collationem than pro clero, ut moris est; so find ich üwer schriben uff dem disch. Als ich zum herren gewoͤlt, zeigt man mir an, er sye imm radt üwer herren brieffen halb. Dorumb muͦß ich jetzund schriben, diewyl ich wyl hab. Wil aber hernach wyter reden mit minem herren, etc. Ich danck üch vast trüwlich üwers flyssigen schriben. Danck gott, das ir mir min angefochten, ungeordnet schryben so früntlich angenommen. In summa: Gott und die eewig warheyt sye unser felß. Uff den woͤllend wir gründen, inn umb gnad bitten. Faciat ipse, quod bonum videtur in oculis suis. Wir woͤllend uns in todt und laͤben gaͤben, wie er wil mitt sinen gnaden. Gwüß, wie es üch, also uns. Wir woͤllend amm wagen heben und unser ampt thuͦn, diewyl wir koͤnend. Bitt ouch umb gotts willen, ir schribind Laeto und Hallero in üwerm und minem namen, sy woͤllind nitt wychen, biß sy saͤhind, das nut mee ze hoffen. Die zyt aber ist gwüß noch nitt hie. Was sy doͤrt verlassend, findent sy hie. Dorumb syend dappffer; wychind nitt. Das gmein Eydgnossen sich des entschlossen, ist mir by der warheit nitt ze wüssen. Verhallt üch weder guͦts noch boͤß. Es moͤgend wol proditores vil hin und wider sagen nach irem willen. Ich weiß von keinem tag, der angesetzt sye den Eydgnossen oder Frantzosen, dann sy von einandren one tagsatzung zerritten. Wurde aber neißwas angesetzt, das ich wüste,  wil ich anzeigen. So der Franzoß die knaͤcht begaͤrt, vragt er keinem tage mee nach. Das gaͤllt ligt zuͦ Basel. Acht wol, olygarchae woͤllind oder nitt, so der Franzos fürfart, wirt uff 1. martii das gloͤuff und darvor angan. Quod si vivit adhuc caesar et vescitur aura aetherea nec adhuc bibit de Stygia palude, certum est illum esse carnem et non spiritum, nec plura illum effecturum, quam deus ipse permiserit. Huic credamus, illum annunciemus facientes nostrum officium! Mori lucrum erit. Vale aeternum cum uxore et liberis, fratre et consobrino, quibus, utcunque res cedat, omnia mea offero, donec ipse vixero et locum habuero in terris. Tiguri, 28. ianuarii 1547. Bullingerus tuus. Wenn man hertzog Christoff vertriben last, sicht man, das wir ouch nut soͤllend und das man uns eben truwen sol wie ander lüten. Omnis caro foenum. V[erbum] d[omini] m[anet] i[n] ae[ternum]. [Min]em früntlichen, [liebe]n herren und [bruͦder] m. Ambro[sien B]laureren, [predican]ten zuͦ Constantz.
Misericordia et pax a deo patre per dominum Iesum Christum. 9. huius mensis venit ad nos tabellarius ille afferens exemplaria tuorum in Lucam commentariorum. Eo ipso die eademque ferme hora advenerunt etiam 6 vexilla Helvetiorum, quae crastina Abusiacum versus moverunt. Exemplar obtulimus d. Welsero, qui magno excepit gaudio. Et male fecisses, si eius expectationi, cui pollicitus eras te dedicaturum, non satisfecisses. Scribit et ipse, nisi fallor, aut negotia eum turbent. Inde scies, quanti hoc tuum munus faciat. Praefationem tuam iam Germanicam reddidi, non tamen descripsi, ut possim tibi mittere exemplar, ut de translatione iudices. De Zollero dicis me stricte scribere; atqui scripsi, quod scivi. Adhuc enim de materia huius infortunii incertus sum. Hoc scio ipsum vivere et valere et ante 3 iterum septimanas suo adfuisse vexillo. Iubeo ergo bono animo esse omnes! Quod rarius scribit vel tibi vel familiae suae, non sine causa fit. Scis enim, quale sit ingenium langrafii et Schertlii. Nunquam datur eis hora quiescendi nedum scribendi. Ideo optimo iure hic eum habebitis excusatum. Antichristum ipsi nondum misi. Ego mecum retinui, ut legerem, quia scio ipsi non vacare, ut legat. Lectum illigari et ei transmitti, nisi prius redierit, curabo. Non puto, si scribere vellet, ei copiam dari in tanta hominum turba et frequentia. Cum adversario suo in gratiam rediit Schertlio intercedente et componente negotium. Civibus nostris omnibus charus et gratus est propter modestiam suam, qua servivit Schertlio. Ne dubites, si quid scirem aliud de eo, scriberem. Wolphgangum Lavaterum nec vidi nec perquirere potui, nisi forte sit inter duo haec vexilla, quae hanc noctem agunt in proximo urbi nostrae pago; cras transituri. Tunc quaeram eum. Venerunt haec signa ex Werda, petituri quoque Clausulas incuria et infidelitate nostrorum amissas. Quantum causae nostrae faveat ipse consul Lavaterus, non dubito. Hortare ipsum, ut pergat, et macte animo. Nunc enim datur nobis copiosissima materia declarandi, quid ex evangelio hactenus didicerimus. Dominus spiritu suo roboret nos! Fridolinum Hospinianum quoque non vidi. Alteram ex duabus hic iam pernoctantibus cohortibus aiunt ex meris constare Tigurinis. Cras videbo. Studiosos item, quos nominas, non vidi. Exercitus Belgicus per Franconiam recta ascendit Ratisponam versus. In profectione auctus est a 2000 ferme equitibus a perfidis episcopis missis, Treverensi, Moguntinensi, Herbipolensi et Pabergensi. Nostri cum Ingolstadii nihil proficerent, relictis caesaris castris huic exercitui obviam processerunt, ut vel cum eo consererent vel caesarem ex sua evocarent cavea. Profecti itaque sunt versus Nördlingam et Dinckelspühel. Qua re cognita Bürensis exercitus festinus abiit Norenbergam versus, iuxta quam urbem praetergressi et plurimi primarii intromissi, caeteri comeatu magnifice tractati sunt. Hęc est fides illa placentis. Nostri etiam hac in parte frustra diu laborantes reversi sunt Werdam, et fama est totum exercitum intra biduum aut triduum ad nos venturum. Certe Schertlius hodie venit in urbem. Parantur stabula, etc. Consilia clam fiunt, ideo, quid fu-turum sit, ignoro. Advenere etiam hodie quidam capitanei Galli ex castris nostris. Quid tamen sibi velint, nescio. Ego, cum video pueriliter satis meo iudicio omnia geri, cum tamen non possim ego his rebus consulere, hortor populum, ut fideliter se remque universam committant domino, cuius omnis est potentia. Interim poenitentiam agentes ex toto corde ad deum convertantur et ipsius inopinatum, quod saepius nobis hactenus ostendit, etiam nunc expectent auxilium. Melius me puto consulere non posse. Caetera committo domino et his, penes quos rerum summa consistit, pro quibus fideliter oramus. Ammanus Voglerus iam 14. hic agit diem. Ubi fuerit reversus, scribam plura. Corium tuum, ut iubes, remitto. Eggsteinio et tibi scribet Cellarius. Expecto in dies reditum nuncii nostri vestrumque ad nostras petitiones responsum. Naogeorgus syncerus est omnino, de quo nuper quaedam scripsi. Pecunias accepi. Et quoniam nunc tempus non datur, ut possim scribere aliis fratribus, Gvalthero dic me Zvinglium una cum aliis pecuniis accepisse. Scribam ipsi intra paucos dies. Ad nostrum veniunt etiam exercitum 20000 peditum et 2000 equitum, qui Rochovensem exercitum secuti, non tamen cum eo confligere soli ausi sunt. Audio omnes copias ad nos venturas. Tunc sicut locustae nos exedent! Vale. Dominum Pellicanum, Theodorum, Gvaltherum, Gessnerum, Othonem, Frisium, socerum meum una cum familia tua aliisque fratribus diligenter salutato. Vale iterum. Ex Augusta Vindelicorum, 14. septembris noctu, interim dum sonaret 10. Crastina summo mane nuncius discedet. Tuus ex animo Io. Hallerus. Praestantissimo viro d. Heinrycho Bullingero, domino ac patri suo plurimum observando. Zürich. M. Heinrych Bullinger.
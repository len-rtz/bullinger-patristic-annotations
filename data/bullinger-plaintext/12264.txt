Gratia tibi multiplicetur per dominum nostrum Iesum Christum. Cum ingentes tibi debeam gratias, optime Bullingere, nec tamen sit, unde referam, omittere non potui, quin gratitudinem meam vel hisce saltem literulis declararem, quo et tu intelligeres tuo te merito non ab omnibus privari, et ego, quod maxime cupio, futurę inter nos familiaritati viam aliquam pararem atque simul, quod nunc habeo, tibi exhiberem. Tuis enim lucubrationibus, iis pręcipue, quae in omnes epistolas apostolicas sunt ęditę, deinde autem et aliis valde sum in Christo delectatus. Quantum autem iisdem etiam sim adiutus et ędificatus, non dicam, ne quid mihi vel arrogare vel tuam operam commendando supernę gratię derogare videar. Sed utcunque sit, est, quod tibi debeam et pro quo ago nunc gratias, quas iam diu habeo et posthac etiam habiturus sum. Porro, quum non dubitem, quin ad gratificandum cuilibet in Christo domino privatim etiam sis paratissimus, contentus ego communem omnium christianorum necessitudinem mihi tecum intercedere, verborum lenocinia, quibus homines conciliandi sunt et exorandi, nihil moror, nihil curo, sed ut a fratre peto fraterne, ne graveris, si per iusta sanctaque tua negotia liceat, mihi paucissimis saltem rescribas et exponas, quidnam in enarrationibus evangelii Matthęi, quem librum mihi hactenus non contigit perlustrare, super capitulum ultimum scripseris aut volueris de re sacramentaria. Nam post aliquot alios magnus et pręclarus quidam Suevię evangelista, qui me tibi tuisque omnibus multum favere et tribuere non ignorabat, ante biennium fere tua authoritate labefactare me volebat in sententia sacramentaria, quasi et tu nunc aliud quam olim de cęna domini sentires adeoque Lutteri sententię, illi maxime, quę nunc concordię nomen obtinuit, quam proxime accederes. Mitto etiam hic dictę concordię descriptionem - si modo vera est, quia in Moravia nuper tandem legere eam contigit et describere, qui antehac certam eius nec descriptionem nec expositionem nancisci potui. Nam et pręterea quidam eorum, quorum nomina isti concordię sunt subscripta, ante annos 4 mihi narravit Helvetiis exemplum aliquod conscriptę concordiae fuisse ab authoribus exhibitum illosque respondisse per literas de concordia hac gaudere sese eamque sibi probari. Quod num ita se habeat, quamvis de istius pii et optimi viri fide non libenter dubito, et num hoc pręsens verum istius promulgatę sententię sit exemplum, ex te etiam discere velim. De Ioanne Calvino, cuius Institutionem, ut anno 43. est ędita, habeo, cuiusque cum capita aliquot tum vero de sacramentis, de baptismo, de cena domini non obiter nec oscitanter legi, est etiam, quod scribam et queram, nempe esse tum in Suevia tum in Moravia, qui fortiter a partibus vestris, aut ut verius dicam, orthodoxorum stare videri volunt, interim tamen spiritum etiam Calvini de coena pronunciantem omnino probant nec deprehendere volunt id, quod mihi aperte inficiandum esse videtur. Tu, quid velim, opinor, intelligis. Ego certe non credo te unquam capitulum Ioannis 6. ita interpretaturum aut ita de vera, substantiali seu essentiali corporis Christi manducatione traditurum, ut solet Calvinus. Ut igitur tui de Calvino, viro alias magno, hac in re iudicii certior fiam et ne frustra tuam authoritatem aliis opponam, sed potius tui iudicii testimonium habeam, tu quęso pauca quedam hac etiam de re rescribe. Sunt et alia, quę tum meo tum aliorum nomine a te flagitabit meus ille tabellarius. In ea etiam re non gravaberis, spero, vel ipse ecclesię Christi inservire vel alios fratrum ad eiusmodi opus hortari. Vale in Christo domino, qui dona in te sua clementer custodiat et augeat, et huic me omnesque, qui me audiunt, per orationem commenda, hanc meam ad te scribendi audatiam boni consulens nec quicquam mali suspicans. Collegas tuos omnes, viros et pietate et eruditione illustrissimos fratresque dilectos et observabiles quam officiosissime mihi in Christo saluta meque illis commenda. Concordię exemplum remitte; ut enim nunc plura ad te dare, ita nec hoc exscribere vacavit. Iterum vale. Znaim, 18. augusti anno etc. 45. Raptim. Leonhartus Söerinus, ibidem ecclesiastes.
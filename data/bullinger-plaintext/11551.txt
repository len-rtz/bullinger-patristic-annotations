Gratiam et pacem a domino. Binas iam abs te, Bullingere charissime, accepi literas, quibus nichildum respondi, fateor. Sed profecto me aut laborum moles aut nunctii penuria moratur; cogor itaque scribere et scribendo tempus praevenire, quo sub tabellionis praesentiam paratę sint ad te mittendę literę. Sed novi animum tuum in me firmum et integrum, quem nolo frangi mea „segnitie“ - ita tu scribis. Principio igitur scito me accepisse abs te literas 25. ianuarii anno etc. 41., quibus gratias agis per me tibi Wormatiensium comitiorum acta fuisse missa, quod certe exiguum est, in quo tibi gratificatus sum longe maiora dare paratus. Quod vero imperatoris ceterorumque principum versutiam, hoc est stultam sapientiam, michi delinias tantopere, prudenter facis; non enim satis luculenter interdum inposturas illorum olfacio, ut qui suam hypochrisim, tyrannidem et sanguinolenta pectora miro ficte probitatis artificio tegant, et vix in longum tempus aculei venenati apicula promineat, neque satis apricari potest, quod in illorum pectoribus scatet malum. Sed ego cause confido, quę invictissime veritati nititur, semper victurę scilicet. Ecclesia nostra Memmingensis in verbo veritatis grandescit in dies nullorum minas tantopere verita. Ego cum symmistis per dei gratiam laboramus non usqueadeo inaniter, licet interdum cum antiquo pugnemus acriter nec sine glorie dei foenore. Ut ut enim versipellis est sathan, ille vetus veritatis hostis, semper tamen in nobis et per nos vincit Christus iuxta promissionem, cui gratia deo indivulse nitimur. Quod de Leone Aretio queris, accipe: Unus is est leo, per quem sathan non sine tandem ingenti scandalo nostre ecclesie inposuit. Nam mox in reditu ad nos e Tiguro de scortatione, adulterio et ebrietate accusatus a senatu urbis nostrae vocatur, ut statuto die sese super accusata defendat. Ille ubi se a senatu vocatum rescivit, clam una cum uxore (quam sibi inique iunxit) abiit multo interim aere alieno obstrictus fere ducentorum florenorum. Inter abeundum comodato accepit equum a bono quodam viro (omnium enim animos sua simulata sanctitate dementavit) velut mox rediturus, quem quinque florenis pro equo mutuo acceptis hospiti cuidam locavit. Priorem equo, posteriorem pecunia fraudavit. Deinde eam, quam sibi coniugio iunctam dixit, per adulterium priore marito adhuc superstite sibi ascivit. In summa, non est sanitas in eo a planta pedis usque ad verticem capitis, hoc est: Er ist ain ertzlecker und buͦb in der hut und darvor. Hec de Leone Aretio satis. De Ratisponensibus comitiis hec, que sequuntur, ad me Butzerus 23. marcii anno 1541: „Imperator et plerique principes nunc plus quam unquam audire causam nostram et de reformatione ecclesiarum consultare volunt, cum nostri admodum frigide hic sese vocationi dei accomodant. Interim religio passim delabitur, disciplina prorsus ubique aboletur, ecclesię idoneis ministris destituuntur, antichristis opes ecclesię ad libidines suas dissipande relinquuntur, animi vulgo ut religione exuuntur, ita Turcice tyrannidi praeparantur.“ Decimo nono aprilis autem ad me sic scribit: „Paucorum colloquium imperator instituit. Rogabis dominum, ut ipse illud regat. Inter pontificios perpauci sunt, qui Christo, quantum oporteat, concedere adhuc velint; at nos gratia domino etiam nichil dabimus, quod Christus dare non iubeat. Diligenter itaque pro ecclesia rogabis dominum, ut presenti occasione pie et foeliciter utamur. Actionibus istiusmodi, quanquam nulla adhuc iusta nobis concessa sit, semper hactenus aliqua tamen accessio regno Christi facta est. Precamur itaque sedulo, ut nunc non sit inanis sanctorum conatus.“ Hec Butzerus. Frechtus 2. aprilis hec ad me: „Non expectabis“ (inquit) „hac vice a me aut charissimis meis fratribus, qui huc confluxere, quid de religione agatur, quibus nondum innotuit neque, ut vereor, facile innotescet, qua nam ratione et modo imperii proceres cum caesare cum protestantibus sint acturi. Pre se fert quidem caesar cum saniore et sane magna imperii procerum parte nostris pacem dare et constituere. Verum ista pax nisi pacificata religione timendum est, ne sit futura diuturna et solida. Expectamus igitur, quid deus pacis per cesarem sit acturus, atque utinam horum comitiorum exitus non sit similis reliquorum conventuum successui et eventui! Melanchton quidem noster coniectat hic non plura, ut oportebat, religionis negotia expedienda fore; tam varia sunt, quę obstare videntur.“ Hec ille. Poteris, mi Bullingere, ex his Frechti verbis leonem velut ab unguibus estimare. Ego adhuc nullam concepi spem meliorum successuum, quod sapient[ium] huius mundi operam attinet. Imperator, nisi alio illius mentem traxerit dominus, tentabit sibi a proceribus imperii aliquot militum cohortes permitti; nostri recusabunt ut hactenus nisi pacato religionis negotio. Pontificii contra, ne quid sani et solidi in religionis negotio statuatur, summis cavebunt viribus. Interim caesar presente necessitate obrutus cogitabit de papyrateo quoda[m] medio; wirdt ettwas pletzwerck anrichten, Prendlin Murers werck, quousque nostris etiam persuadeat, ut illius petitioni de instruendo bello contra Turcas annuant. Dominus praeveniat hosce conatus suo spiritu! Mi[ra] enim hac in re constantia opus est nobis. Habes igitur hoc in loco meum iuditium de religionis negotio, iuditium, inquam, non dei, sed humane rationis. Interim fide agnosco potentiam numinis, cuius negotium agitur et omnium el[ecto]rum eius. Hic dominus iam dudum statuit apud se cause huius καταστροϕήν, cuius nos certificant prophete, Christus et apostoli. Dum hec scribo, Bullingere charissime, venit ad me consul Funckius et subindicat cesarem ad colloquium ordinasse tantum sex, a parte nostra Butzerum, Melan[chto]nem et Pistorium, principis Cattorum concionatorem, a pontificiorum vero part[e] Iulium Pfluͦg, Moguntinensem canonicum, doctorem Ioannem Eckium et doctorem Ioannem Gropper. Deinde, ubi visum fuerit imperatori, dabit unum, qui sex illis presideat. Sunt, qui ex nostris putent cesarem in praesidentem nobis daturum Palatinum ducem Friderichum, egregium propugnatorem mendatiorum. Und do soll nieman zhuͦhören, und soll das gesprech unverdingt sein. Eß sicht mich grad an, samm der kaißer hette Chuͦntzen hinder dem offen angericht. Hec sunt inprimis, quę me maxime turbant, et suspectum videatur michi negocium. Nemo ex electoribus Ratispone est nisi marchio Ioachim elector et Moguntinus archiepiscopus. Cattorum princeps adest; elector Saxonie egrotat. Pontificii turmatim confluunt. Pape legatus cardinalis mira machinatur; quid efficiet, dominus novit. Sunt, qui multa nobis de cesare bona pollicentur; ego nichil michi de illo polliceor sane. Dominus subveniat adflicte ecclesie sue. Amen. Salutabis nomine meo et uxoris mee tuam. Saluta Leonem Iudę, Pellicanum, Bibliandrum et fratres omnes. Vale interim et vive domino in omni spiritus sedulitate et ora pro me, ut me dominus in suo opere integrum conservet, quo possim infracto animo stare adversus sathanam et mundum etc. Datum Memminge, anno domini 1541, 29. aprilis. Gervasius tuus.
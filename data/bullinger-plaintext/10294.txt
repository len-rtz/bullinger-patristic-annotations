Gnad und frid vonn gott. Günstiger lieber herr, ich verston vonn Niclaussen, wie ettliche seltzeme geschrey by üch ganggind, wie man bald werde Zürych mäß haben und dem bapst gehällenn, und der dingen vil, deß ich mich gar nitt verwundernn, dann man dise red nun ettlich jar har ouch do gebrucht, do unser stand minder uffsatzes und verfolgens hatt. Das aber ützid under unß der glychen fürgenommen oder einigs wägs daruff zickke, ist nitt. Die ye und ye me hertzens zuͦ der superstition dann zuͦ der religion gehept, mögend derglychen wol hoffenn, glich wie ouch die Juden uff iro Messiah hoffend. Es sind aber noch so vil frommer und redlicher lüten, die ein lust und gefallen an der warheyt habend, daß ich gott und allen frommen bessers vertruw, die sich denocht dermaß noch erzeygend, das dero gheiner sich also herfürlassen gedar. Doch hoff ich, ir verstandint selbs den handel und iro ytel ruͤmen, das by üch, unß und allenthalb ein sömlich whonvolck ist. Des pundts halb kan ich schlecht noch nitt eigentlich vernemmen, daß er gemachet sye, sunder ich vernimm ymmerdar, es hange noch also. Was die unseren darzuo wöllen, will ich üch vertruwter meinung nitt verhallten. Die 5 ort habend hargeschryben und begärt ann min herrenn, daß sy wöllind ein verbott anlegen inn vogthyen, daß niemand ze krieg louffe (observa versutiam et veteratores), dann sy wölle beduncken, es wölle ein uffbruch gäben, wie der jaren, da ein teyl zum Frantzosen, der ander zum bapst lüff etc. Daruff min herren nitt zefryden, dann sy ye vermeynend, die 5 ort, die ymmerdar frömbd herren ann sich zyehend, syend ursächig ann dem und anderem etc. Dorumb ouch jetzund ein tag Michaelis ze Baden gehallten wirt. Daruff min herren willens sind, die 5 ort ze ermanen, deß bapsts und anderer herren muͤssig ze gon, ansähen, was die pündt vermögen, und daß der pundt mitt dem bapst unß nachteylig etc. Das habend mir nitt die unngewalltigisten anzöygt, daß sy das schwert nach notdurfft wider alle die bruchen wöllind, [d]ie uffweybiend oder sust erfunden, daß sy stur und h[ilf] wider den geschwornen brieff gethon etc. Wie da[nn] jar und tag umb den bapstsold geworben und [zuͦ]letzt geschryben, wenn man sich römscher kylchen begä[be] wie ich vor geschryben etc., habend min herren m[eister] [Hans] Haben verordnet, schlecht ze häuschen, man wölle im [nü]tzid wyter antwurt gäben, dann by iro glouben, i[n nüw] und allt testament begrünt, ze blyben. Der sold sye [inen?] schuld, so hab er sy jetzund mitt guͦten worten ob 10 jaren usszogen; sy wöllind inn ein mol haben etc. Wo er nitt wöllt, sind sy inn willen, gägen den übergen orten ze handlen, daß man inn vertryb oder zuͦ bezalung hallte etc. Und diewyl man sich versicht, er werde nützid gäben, hofft man doch, man möge inn durch das mittel vertrybenn. Dann wie sich Lutz[ern] mitt dem hallt, also werdent sich min herren ouch gen inen hallten, wo yemands under uns were, an den sy ansprach hättend. Inn summa: Es stat umb unß gloubens halb nitt übel, dann daß wir, wie allenthalb sind, lüt habend. Doch erhallt noch immerdar gott sin eer und gipt vil stercke den sinen. «Virtus in infirmitate perficitur» [2Kor 12, 9]. Gott sye mitt üch. Und lassend üch das Epitome angelägenn sin, dann groß verlangen und vrag darnach ist. Zürich, 21. septembris 1533. Hein. B. tuus. Clarissimo viro D. Ioachimo Vadiano, consuli Sangallensi prudentissimo, suo domino plurimum observando.
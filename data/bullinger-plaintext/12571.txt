Salus, pax animique magnitudo per dominum Iesum, servatorem nostrum. Literae tuae 10. iulii datae, quibus describis, quid in conventu Badenae sit actum, quas valde metuebam interceptas esse, 28. eiusdem mensis demum mihi sunt redditae una cum aliis, quas Blaurerus ad nos scripsit. Intellexi vero, antequam illas reciperem, quid fuerit inter novem illos Helvetiorum pagos conclusum. Plenius tamen omnia tuae exponebant literae. Ago ergo tibi gratias, qui tam diligenter cuncta mihi, quae apud vos geruntur, significes. Ego vicissim dabo operam, ne quid earum rerum, quae hic sunt, ignoretis. Dolet autem mihi valde non melius sibi consulere Helvetios nec futurum considerare interitum. Forsan deus illos ita facit reprobos, ut tandem suae impoenitentiae dignas luant poenas. Hoc enim certissimum est, quod, quaecunque pars fuerit superior, illos non impune laturos. Si nostri (quod faxit deus), videbis, quid sint tentaturi. Si caesar (quod clementer avertat dominus), innatum ei erga Helvetios odium tandem quacunque tandem arrepta occasione facto manifestabit. Non enim facile obliviscitur, quantum haec gens ei multis iam annis mali dederit. Unde miror eorum stultitiam, qui non videant, quid quaerant hii nebulones: Profecto nihil minus quam eorum amicitiam, sed ut cum imperio universo etiam Helvetios in servitutem redigant. De caeteris (hoc est nostrae partis Helvetiis) scio, quicquid possent, facerent, nisi moles illa appendens eos bene currentes retraheret. Hoc unum vellem, ut vel tandem simultas illa tolleretur inter Tigurinos et Bernates, item contentio inter Tigurinos et Scaphusiam. Laborate, fratres, obsecro! Hac enim una caeteri nituntur ope. Si illi essent tam concordes, quam sunt alii, tantus profecto eis incuteretur metus, ut ne contra hiscere auderent. Quamdiu autem haec non tolluntur, non facile poterimus eorum artibus resistere. Ego nostros (hoc est Tigurinos cum reliquis evangelicis) fortiter defendo ubique. Non enim desunt ex supremis etiam, qui valde accusent vestram timiditatem, quod non fortius agatis contra illos in communi hoc tam vestro quam nostro periculo. Multa cogor audire passim scommata - quae si sint indigna, quantum possum, eludo et excuso; si digna, modestia tamen aliqua extenuo. Referet tibi Voglerus, ubi venerit, mira. Is iam decimum agit apud nos diem. Cras petet Werdam visurus exercitum tam nostrum quam langrafii, qui crastina suas copias nostris iunget. Adest elector ipse cum filio et fratre Ernesto, aliquot principes Brunsvicenses, tres opinor (non ex numero illorum nebulonum, qui capti sunt, sed qui hactenus semper affuerunt langrafio - ut novit Gvaltherus), Franciscus, dux Lünenburgensis, dux Holsatiae, frater regis Christiani Daniae, fürst von Anhalt et magnus comitum ac baronum numerus. Adducunt 6000 equites, 25000 pedites. Nostri sunt vexilla 75. Tantum vix quisquam intra aliquot saecula christianorum vidit exercitum! Quid sint acturi primo, ignoratur. Danubii aliquot pontes obsident. Fiunt secreto omnia. Caesar colligit suos. Adveniunt Itali et Hispani. Credo nostros data opera eos expectare, ne caesar fugiendo bellum in multos annos proroget, sed ex adverso stando illis in manus veniat, quo tandem hoc tyranno liberetur christianismus. Oremus ergo fortiter ad pastorem unicum, cuius vocem agnoscimus, ut suum faciat officium. Nullus pastor unquam tradidit ovem lupo, ut idem ipse agat nobiscum. Hesterno die venit quidam profugus, noctu elapsus ex Ratispona, natus Werdensis, cognatus M. Cellario. Is dicit caesarem ignorare adhuc, quod principes adsint, oder das man imm einichen widerstand thuͦn werdt. Pfaffos enim pudere ei hoc indicare, quia multa sint ipsi polliciti, ni[hil] autem praestarint. Itaque diligenter omnes intercipere literas, ne ad personam perferan[tur] caesaris. Ipsos interim agere, quantum possunt, ut congregent militem. Et hoc veraciter affirmat. Bohemos aiunt nolle caesari auxilio esse nisi paucas aliquot urbes. Sed incertum hoc. Disciplina militaris in exercitu nostro servatur severa. Suspenduntur, decollantur quotidie vi[ri] propter furta, caedes et virginum stuprationes. 40 iam in carcer[e] milites, quos non puto dimittendos, propter virginem quandam Iudaeam vi constupratam. Scripsit etiam ad nos Mecardus, qui cum exercitu missus est concionator. 40 alios propter Sodomiticum captos esse peccatu[m]. Quae peccata, nisi tanta punirentur constantia, dubium me valde facerent de victoria. Orate ergo una nobiscum, fratres, ne propter palea[s] has abiiciet etiam triticum et cum zizania evellat etiam segetem. Estote fortes! In hoc bello communi nulla respicienda foedera, sed unus de[us] et sanctum eius evangelium! Vellem, ut mitteretur legatio a Tigurinis, Bernatibus et reliquis evangelicis ad nostros, qui exc[u]sarent se propter moram hactenus in auxiliis ferendis factam et indicarent eis, quibus domi detinerentur causis simulque pet[e]rent, ut, si forte eis negotium fieret cum reliquis Pagis, das si ein trülich ufsehen uff si hettindt; das wettind si zuͦ inen auch: lyb und guͦt zuͦ inen setzen. Das wurd den unseren ein groß hertz machen. Non frustra scribo. Scio, quid quottidie audia[m]. Non respiciendum hic foedus illud cum impiis, quod non semel m[ale] nobis cessit, sed veritas et salus patriae. Ich weiß, es wurd in künfftigem zuͦ guͦtem reichen. Scio, quid obiiciatis. Eos scilicet n[on] petiisse auxilium nisi in futurum. Verum. Sed cur hoc fecerint, etiam scio. Petiissent iam, ut eis adessent, nisi sumptus essent. Ver[e] enim dico: Tantos facere nostros sumptus ut nihil supra. Audi[o] a viris non minimis, si möchtind doch in iren kosten uff die musterpletz kon, sich an zimmlicher bsoldung lassen bnuͤgen, diewyl man hie nitt inn Franckrych krieget, sonder umb der warhei[t] willen. Die sott inen so lieb sin, das si ee etwas mangel littindt, auch zuͦstuntind, damitt dieselb erhalten wurdt. Haec et huiusmodi sparguntur passim. Rogo, ne aegre feras, quod haec li[be]rius scribo. Potes hinc iudicare ipse, quid faciendum sit. Nihil praesc[ribo]. Non cupio milites mitti, sed honestam legationem, ut vel sa[l]tem bona voluntas eorum erga nos appareret. Es schadt nüt; d[ie]net zuͦ vil guͦtem. Sed iam desino scribere. Ubi reve[rterit] Voglerus, abunde etiam dabo (si quae interim acciderint) omnia. Libenter vellem mihi mitti unum atque alterum exemplar Enchiridii tui de resurrectione, sicut transtulit Frisiu[s], item adversus Oseandri iudicium de postremis temporibu[s] responsionem d. Bibliandri. Ubi miseris, persolvam bona fid[e]. Vale. Saluta dominos fratres et familiam omnem. Bene volunt vobi[s] fratres nostri. Augustae Vindelicorum, 3. augusti 1546. Dic etiam plurimam salutem meo nomine socero. Sal[va] sunt omnia. Scripsi tibi 24. iulii. Nescio, si acceperis. Tuus ex animo Ioan. Hallerus. Tigurini apud nos nulli. 10 vexilla Helvetiorum fuere Memming[ae], qui iam versus Kempten profecti. Ubi iam sint, quid agant, nescio. Inter il[los] sunt Tigurini (si qui abierunt) omnes. Apud exercitum universalem Werdae 2 tantum signa Toggiorum et Turgaviorum. Horum aliqui fuerunt Augustae; quos omnes mag[na] eorum gratulatione familiariter allocutus et ad pietatem hortatus sum. Sunt etiam[num] 6 signa in urbe, inter quos circiter 100 Helvetii sparsim etiam ex 5 Pagis collecti. Fi[et], quod decet.
Salutem plurimam in Christo Iesu. In nostro itinere prima nocte Lentzburgae pater Gervasius [Schuler] lectis tuis ad illum literis admirabilem pii animi benevolentiam in nos tanquam in charissimos effundere mihi videbatur. Nam vesperi e publico diversorio nos abducens in suis aedibus ad suavissimam quietem perduxit atque summo mane per duas horas nobiscum proficiscens tam exacte nos docuit viarum notas atque piorum virorum nomina, ut ex istorum consiliis et illarum signis nos semper deinceps admoniti de via facile recta pervenimus Bernam. Ibi intelleximus Musculum, Hallerum et alios doctos valde benevolos fuisse atque propensos nobis iuvandis effectos per tuas ad Hallerum literas. Nam plures pariter in unis aedibus congregati ad bonam coenam nos invitarunt. Hallerus praeterea trium dierum liberali hospitio nos gratis acceptos ducebat quotidie ad quaecunque videnda vel audienda desideravimus. Losannae quoque Baesacus et Viretus tam verbis quam factis ostendebant per tuas ad illos literas nos et commendatos et gratos fuisse. Tandem vero septimo die aprilis venimus Genevam, ubi absente Calvino, ad quem dixi me tuas literas habere, statim recepit nos commensales vir pius et probus, qui nunc infra hos paucos dies Calvinum reversurum expectat. Intellexi igitur et agnosco paternam tuam erga me providentiam mihi et consorti meo non solum in domo tua hospitium longe gratissimum gratis exhibuisse, verum etiam in aliis locis apud alios gratiam et benignitatem longe supra nostram expectationem nobis contulisse. Atque proinde, quod tibi secundum deum acceptum fero, iamdiu est, ex quo coepi cogitare me non tam exulem e patria mea peregrinari quam concivem sanctorum in domestica dei familia nunc versari. Nullam itaque nunc sentio meam miseriam, sed curam pene incurabilem pro eis, quos in patria mea suspicor gravissimis periculis iam esse immersos. Nam Anglus quidam Bernam transiens scripsit ad conterraneos suos in Geneva, quod principes Bernenses accepissent per literas e aula regis Galliae ad eos missas reginam Angliae occisam esse a plebe exasperata per eius perfidam crudelitatem. Alius tamen, qui a Londo decessit 13. die martii, hodie hic mihi retulit, quod in seditione per Voyetum concitata nulli sacrifci fuere suspensi neque post captum Voyetum nulla multitudo morte fuit mulctata. Solos dixit ducem Suffolkiae et filiam eius d. Ioannam atque maritum illius  decollatos fuisse et omnes constanter in professione verae religionis perseverasse. Atque praeterea asseverabat se pro certo audivisse Cranmerum Cantuariensem episcopum, Ridleum Londinensem episcopum, Latimerum concionatorem celeberrimum et Halesium legisperitum pium, omnes hos pariter traductos a Londino ad Oxonium fuisse, ut ibi a dominis doctoribus illius academiae condemnati haereseos igni comburerentur. Ex istis omnibus nihil aliud possum ego colligere, nisi aut vivente regina gravissimam ecclesiae persecutionem aut grassante irrequieta multitudine irrecuperabilem dissipationem regni in Anglia esse. Verum enimvero cordis mei durities, quae neque istarum calamitatum commiseratione neque meorum commissorum poenitudine unquam possit in lachrymas resolvi, saepe solet mihi animum turbare, ingenium obtundere et memoriam confundere. Quare te obsecro, mi pater, in visceribus Christi Iesu coelestem patrem mecum pro me invoces, ut ipse respiciens nostras miserias, Christi merita et suas miserationes mihi condonet meam negligentiam et nequitiam, auferat cordis duritiem et tribuat resipiscentiae atque sanctificationis spiritum. Dicito, quaeso, a me atque a consorte meo Hugone salutem et gratias plurimas uxori tuae et omni familiae vestrae. Atque te etiam rogo, ut meo nomine salutares venerandos senes Pellicanum et Bibliandrum et alios doctos piosque viros, Gvalterum, Gesnerum, Lodovicum [Lavater], Zvinglerum [!] et Zvinglium. Conservet te Christus diu ad utilitatem ecclesiae suae. Vale. Genevae 11. die aprilis. Filius tuusThomas Leverus.
S. Duo sunt, quę non potui diutius continere, quantumvis ocium desit. Alterum, quod nuper ex me, nunc ex capite illo nostro scribo de senatu clanculario, ut ita vocem. Audio flanque, quod dum hoc carueritis, nihil boni potest agi vobiscum a quoquam. Si haberetis, innumera esse, quae ultro citroque acta non possent non prodesse plurimum. Quamobrem si ratio posset inveniri, ut ille restitueretur, video, quantum rebus nostris provideretur. Illud compertum habeo, malis nihil esse magis adversum. Audivi, dum isthic commorarer, qui dicebat: «Abeant in malam crucem primores nostri cum senatu isto. Vir bonus non est securus in propriis aedibus.» Expende, quid hic dixerit. Cum Lavatero sunt haec conferenda, cum quo prius etiam collata sunt, si queat inveniri, quod reipublicae vestrae commodet. Alterum est de rege Gallorum. Pridie quam haec scriberem, colloquutus sum cum viro nobilitate generis et professionis evangelicae praestante. Inter alia de Gallo fecimus mentionem. Tum is fere ad hunc modum: «Quae rex agit, non omnes norunt. Illud certum est apud me, ipsum non male velle evangelio et hoc, dum dissimulat, non ob aliud dissimulare, quam quod aliter nequit propter regni sui pontifices. Sine vero, ut obtineat Italiae partes, quas cupit. Videbis, quid amiciciae sit remansurum cum papa et papistis. Quod dico, probavit abunde iam in quatuor iis, quos apud Parrhisios captivos tenuerunt et adhuc tenent propter evangelium. Nam hos, dum Beda vellet incendio tradere, hactenus servavit. Tum coegit Bedam, ut privatim cum eis congredi oporteret et insciciam suam ostendere, quod et ei cessit in magnam ignominiam. Pessime enim nugas suas ad scripturas dei adhibuit.» Tum et libelli, quos pridem misit ad Foederatorum comitia rex, impune habentur et leguntur in Galliis, quod nudiustertius dixit famulus Conhardi Restii, bibliopolae, ex Parrhisiis veniens. Iudica, mi amantissime Bullingere, quid hoc sit, an fides rei sit habenda necne. Putant quidam hac de causa Hesso et quibusdam civitatibus, quae hactenus fovent evangelium, cum rege convenire. Nolui, ut hoc nescires. Vale et fratres omnes saluta in domino. Basileae, pridie kalendas martii anno 34. Os. Myconius tuus. Domino Heinricho Bullingero, apud Tigurinos primario, fratri observando suo.
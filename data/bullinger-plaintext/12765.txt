S. D. Fuissem tuis literis delinitus, nisi nota mihi esset mea tenuitas. Voluntas mihi non defuit, si parem habuissem dicendi facultatem. Sed iuvabit extare quomodocunque scriptam istius exempli memoriam. Si vita longior contingat, non negligam aliam oportunitatem. Sed vereor, ne prius opprimamur omnes vel cladibus ecclesiae confecti vel crudelitate perditissimi tyranni laniati. Audio illum occupare praecipu[a]s imperii civitates, accipere nova auxilia ex Italia, moliri denique crudelissima. Victoria nobis erit expectanda de coelo, alioqui viribus humanis nimium sumus labefactati. Nuper accepi ex Sancto Gallo tyrannum ipsum esse vita defunctum, quod quia non video postea alicuius gravioris sententiae autoritate confirmatum, arbitror fuisse vanum rumorem. De Mauricii perfidia audimus hic quoque crudelia. Si quid habes vel de caesare vel de Saxonia, quaeso, ut communices. Veniam ad vos, uti spero, intra mensem, equidem maluissem ad festum natalitium, sed detineor hic invitus propter quaedam negocia. Literas ad Sangallum mittes et ignosce, quaeso, meae audatiae, qui te onerem perpetua importunitate. Vale. Basileae, 17. decembris 1546. Tuus Franciscus Dryander. Literas, quas mitto, accepi ex Venetiis ad te a quodam Italo, de quo plura coram deo volente. Clarissimo viro domino Henrico Bullingero, fratri carissimo. Tiguri.
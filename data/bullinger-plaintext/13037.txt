S. Recte, id est quemadmodum volui, respondisti. Ago tibi gratias. Cum Gastio egi, quicquid petisti. Promisit se obtemperaturum. De 5 Pagicorum interpretatione contentus sum, quamvis semper timeam anguem latentem. Dominus eis benedicat! Amen. Cęsaris verba lubens audio. Verum dum repeto, subinde fiunt insuaviora. Hispanicae fraudi fidere nequeo! Non est vipera magis referta veneno, quam vir ille multis et variis dolis; id quod per annos iam 20 satis experti sumus. Bonis verbis conatur nos facere securos, quales postquam reddidit, tunc tandem obprimet imprudentes. Age, vult deus forsitan ita frangere nostram  insolentiam, qua satis diu sumus usi. Fiat voluntas eius largiaturque in omnibus patientiam nobis! De visione maluissem audire tuam interpretationem quam meam interponere sententiam. Dum viverem in patria, sic satur eram factus eiusmodi fabularum, ut tandem contemnerem, et hic contemptus etiamnum me comitatur. Scio, quod dominus nonnunquam signis praenunciat futuras calamitates, at ego (quoties ita fit) non libenter iudicia dei mea interpretatione praevenio. Postquam leo devorarit leonem, tum et ego dicam, quid sentiam. Lignum Guaiacum, nisi aliquando perdat Nabuchodonosorem Germanię, non videtur salubre. Differt Hispanus Helvetios bonis verbis, donec et foedere et aliis rebus obportunis paraverit se contra illos. De Halero gaudeo, quod tandem redibit ad vos. Deformationem religionis postquam tentaturus est, dominus nimirum exurget et vindicabit eam. Vale in Christo cum Theodoro et Gvalthero. Quid si et illi aliquando scriberent ad me vel saltem salutarent? Basileę, raptim 12. augusti anno 1547. Os. My. tuus. D. Heinricho Bullingero doctissimo, fratri et domino in Christo suo. Zü[ri]ch.
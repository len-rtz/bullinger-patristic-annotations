Mein l[ieber] schwager Peter Schaͤr ist auff gestert von Ulm kommen. Zögt mir vyl und mancherlay an, das ich nitt alles erschreiben kan. In der grossen pfarrkirchen zuͦ Ulm hat man all stuͤl und benck aussruͤmmen und die knecht darinn muͤssen muͤsteren lassen. Die habend ire hacken darinn uss und abgeschossen, unnd hat man allso die filios tonitrui hoͤren muͤssen, etc. Man hat in auffrummung der kirchen ain fuͤrwort gesuͦcht, man muͤsse die abgestorbnen koͤnigin darin begon. Im Predigerkloster zuͦ Ulm  ziert man die kirchen und altar widerum und hat die schoͤnen guldinen mergen mitten uffgehenckt, wie sy vor vyl jaren da gehangen ist. Ouch hat man darinn mesß. Und ist die mainung, das man mynck und pfaffen widerum insetz, sy iren glouben und cerimonien uͤben und halten lasse, und wir ouch gloubind und haltind, was wir wellind, byß auff wytern bschaid, den man unß zuͦ erster irer glegenhait geben wirt. Daneben hat er mir anzoͤgt von aim guͦthertzigen man (der unsers gloubens, und aber nitt ze nennen ist), das er gehoͤrt hab zuͦ Ulm von dem von Peuren und dem kaiser, das sy dem papst treffelich ubel gereddt haben, und der kaiser gesagt, er well den pfaffen lehren, das er sechen solle, das er sein kaiser seye! Er welle ouch des papsts stuͦl recht setzen und den dreynsetzen, der darin gehoͤr! Vyl anders hat er ouch von dem papst gereddt. Und die Spanyer redind im alle grausam ubel zuͦ on scheuchen. Item der kaiser hat all Italianer schon geurlopt. Sind der mehrtail schon hinweg. Und soll der von Schauwenberg mitt 9 fennlin teutschen knechten gen Augspurg, und der von Madrutz mitt 4 oder 5 fendlin gen Ravenspurg. Item, man acht, der landtgrauff solle ouch zuͦ gnaden komen. Darinn soll der von Beuren yetz zuͦ Ulm bym kaiser handlen. Derselbig hat verruckter tag zum kaiser in anhoͤren ains guͦten jungen herren gesagt: „Al-lergnedigster kaiser, wie wer im, wann der landtgrauff fuͤr e[wer] kai[serlich] m[ajestä]t keme und den hertzog von Braunschwig mittbrechte? Wol ewer kai. mt. nitt gnad bewysen?“ Daruff der kaiser geschmollet und gesagt hab: „Wir dorfften danecht etwas thain, doch wellten wir unß danecht bedencken.“ Man sagt, der landtgrauff seye sicher und guͦter ding, jage seinem alten prauͤch nach, fuͤre etwan den jungen hertzog von Brunschwig mitt ime uff das gejaͤg. Und seye der alt ouch nitt mehr in harter gefencknuß. Ists war, so bin ich gwysß, quod erit anima sua pro anima illius. Es ist jomer! Item, man robt, plundert, misshandlet wyber unnd junckfrauwen, sonderlich uff dem land und in dero von Ulm herrschafft, so jomerlich, das es zuͦ erbarmen ist. Hat meinem schwager ain frommer hoptman gesagt, haist Michel von Nollingen, das aͤben ain brieff und supplication usß aim dorff denen von Ulm kommen seye, da die underthon jemerlich klagend, wie das dis ellend kriegsvolcks ettliche junge, unzytige tochterle dermassen stendlingen stupriert habend, das inen das bluͦt in schuͦchen geschwumen  seye. Es ist in summa weder zucht noch ehr, weder billichs noch rechts by denen leuten und ain grosser zorn gottes wider uns. Ouch hat man den Michelsberg, by Ulm gelegen, aller ding gar vlyssig abgemessen, und achtet man, der kaiser well ain schlosß und veste dahin buwen, damitt die statt allweg dermassen beschwert und beherschet blybe, das sy zuͦ irer lybertet nymmermehr komme. Es sind ongefarlich 15 mulesel des Granvela mitt 150 pferdten belait worden, zuͦ Schaffhusen ouch gewesen und zuͦ Stockach. Hat der wirt zuͦ Stockach meinem schwager Peter Scheren anzoͤgt, wie die reuter gesagt habind under anderm durch iren dolmettsch, sy wellind hinein und 15000 frischer knecht bringen und die Schwytzer ouch gehorsam machen. So koufft man zuͦ Lyndauw uberuß vyl saltz in die Lender. Und hat der vogt zuͦ Mynsterlingen kurtzlich ettlich und viertzig fasß saltz zuͦ Lyndauw in die Lender koufft, das man schier argwonen will, man habe etwas im synn. Darum secht, habt guͦt sorg! Der hertzog von Wirtemperg ist noch nitt personlich zuͦ Ulm gewesen. Nitt waist man, was es deut, dann er hat vor ettlichen tagen dahin komen sollen. Ist villicht kranck. Das ewer gesandter hie gewesen, ist ain guͦt werck. Und gaht schon das gschray usß in gantzer statt, die Aidgnossen wellind diß statt nitt verlassen. Wirt glich usserhalb der statt ouch erschellen. Franckreich halber, das wir unß an die kron Franckreych ergeben sollten, ist unß gar nitt ze thain, wie ir selbs die ursachen wol wisst, aber uff ain solichen weg ze handlen, wie ir von mynem l[ieben]. Das were wol thainlich und vor gott und der wellt verantwurtlich. Gott geb gnad, das es bescheche! Der churfurst soll uff die Lausnitz angriffen haben. Ist des königs. Sol im der könig mitt vyl Behamen engegenziechen. Der frum furst ist von yederman verlassen. Gott well inn zuͦ vyl guͦtem erhalten, etc.! Was man mit unß im synn hab, können wir noch nitt wissen. Aber mein sch[wager] Peter ist yetz zuͦ Kirchen in Wirtemperg by dem obersten des kaisers gewesen. Ist ainer von Altenstaig. Von dem hat er gehört, das er gesagt hat: „Man wirt die von Costentz nun den graufen vom Hailgen Berg und von Muntfort bevelchen. Die werden sy mitt bystand der kaiserischen wol wissen ze fretten.“ Wie wir dann wol achten, man werde kain blegerung gegen uns furnemmen, aber die acht, und unß den wandel und die merckt abstricken, etc. Der gott aber, der in allem helffen kan, wurde unß nitt verlassen, so wir handtlich und wol getroͤst uff inn weren. Da helfft uns hertzlich um bitten, dann der arm gmain mann, der sein narung dussen suͦchen muͦsß, wirt durch soͤlichen weg, wa es gott nitt wendt, gantz ubel beschwert und bald, wie zuͦ besorgen, undultig werden. Ich hab euch diß tag by dem Hans Stadelman, pfarrer zuͦ Altnow, geschriben, das ir in seiner sach im beholfen weren. Gedenck, er seye by euch gewesen oder kome doch hutt oder morn zuͦ euch. Syd sich Augspurg ergeben, hat mir weder Lętus noch kain burgermaister ychtzit geschriben, wol etlich ander fromm, ouch fuͤrnem leut,  die sich gantz hoch beschwerend diser handlung. Ouch schribt mir Xystus Betuleius, der schuͦlmaister, und ander. Min schwager Peter zoͤgt mir an, das vyl brieff ettlicher predicanten, so sy disen krieg zuͦsamen geschriben haben, funden seyen worden und des kaisers bichtvater zuͦgeantwurt; daruß inen grosser unrath enstanden, dann sy allerlay vom kaiser ainander geschriben, das ich offt gedenck, wir sollten unsere brieff, so in disem krieg von unß geschriben, all verbrenen oder sunst abweg thain. Hiemitt ain brieff. Hatt ainer zuͦ Hall an die kirchthuͤr geschlagen. Wer er ist, waist man nitt; man achtet, der Malevenda habs thon. Incomparabilis pietatis et eruditionis viro d. Heinricho Bullingero, amico ac fratri suo modis omnibus summo. Tiguri.
Gratiam et pacem a domino etc. Multa habeo, quę tibi scribenda essent, humanissime pater; sed quid scribam scribendumve sit, plane nescio. Ita enim me implicitum novum illud et insperatum de Tubinga consilium reddit, ut nec consilii auxiliive ullius apud me sit copia. Esset autem, si vel unum doctorum reperire liceret, qui hoc sibi placere diceret. Mirabantur id Lausannę doctissimi quique, Basileae nemo non damnat. Ego tamen, quia inobedientiae nunquam adhuc specimen aliquod (quod vos omnes testor) praebui, nolo admittere, ut hic minus obediens erga vos esse videar. Cuperem tamen manifestius consilii vestri rationem et scopum, quem mihi Tubingae petendum proposuistis, cognoscere. Certe nulla caussarum est, ob quas Lutetiam negastis, quę non et alibi magis magisque valeat, nisi religionem excipias. Quod enim vitę disciplinam attinet, nulla Tubingensi dissolutior, ut et Gryneus (cui schola hęc omnibus aliis est notior) testatur. Petrus Cholinus certe, cui hęc maxime acceptum ferre debeo, inique mihi egisse merito videbitur (si modo hęc vera sunt), qui in tanta rerum corruptela et tanta impietate tot annos vixerit, nisi forte animi constantiam sibi soli a domino concessam putet. Quod nec invidia nec odio scribo (amo enim hominem quam plurimum); alios autem testor et Myconium maxime, num quicquam Gallicis conversationibus a pristinis moribus mutatus sim. Quicquid tandem alii (ut antea Lausannam scripseras) de luxu in me conquerantur, velim tales homines tam domi suę oculatos esse, quam in aliis acutissimum cernunt, vel ut occasionum rationes omnes perpenderent, priusquam aliena damnarent. Sed facilius est minima quaeque in aliis carpere quam vel maxima, quibus nos laboramus, deprehendere. Pręterea vęhementer te obsecro, ut tantum apud nostrates agas, ut et ego nummos Tubingae recipiam (nisi forte iam per Wolphium missi sunt), ne ego solus a vobis neglectus videar. Sed id tibi utpote patri et Moecenati unico commendo, quem mihi solum et amicum et fidelem esse saepius compertus sum. Libros hos, de quibus per Rublium scripsi, Ovidium scilicet et Vergilium, primo, quęso, nuntio ad me transmittas et a Rublio Thucydidem Gallicum acceptum simul adiungito; iam enim cum eo de ipso conveni. Cum per Bernam iter facerem, per duos dies moras illic traxi et interim rem miram, imo impiam perdidici. Scripsit Bucerus ad Comandrum, Curiensem pastorem, epistolam, imo librum prolixum admodum. In quo cum multa contra Tigurinos scripta inesse dicerentur, iuvenis quidam Bernensis bonus et doctus, qui librum hunc praeceptoribus suis descripserat (nam exemplar eius et Bernam missum est), hęc verba in epistolae principio in argumenti divisione contineri dicebat et de verbo ad verbum descripta mihi tradidit; sunt autem huiusmodi: „Tertio adiiciam de calumniosa criminatione Bullingeri nostri (sic eum nomino, quia in viam rediturum spero), qua nos summa iniquitate et indignitate traducere in animum induxit apud d. Ioannem Traversum, senatorem vestrum.“ Plura mihi iuvenis hic descripsisset; sed non licebat nec clanculum poterat. Hęc ad te misi admonens, ne cuivis facile fidas (quamvis me monitore opus non sit); inimicos enim habemus acerrimos, qui amicitiam egregie simulant. Hęc sunt christiani illius et piissimi (si diis placet) opera, ut scorpii in morem clam pungat, quibus in faciem resistere veretur. Ego quomodo inter tales secure morari possim, non video; metuo, ne forte irritatus a manibus vix temperem. Hęc omnia ad te scribo, charissime pater, quoniam tu solus es, cum quo et libere et tuto de rebus meis agere audeo. Te rogo, ut hęc mea ardentiori fortassis animi instinctu scripta aequo animo capias. Dolet enim mihi non parum, quod linguam illam iam omnino relinquere cogor non sine magno damno, cuius non infoeliciter fundamenta ieceram. Sed hęc vobis curę sunto. Velim praeterea, humanissime pater, ut Volmario nomine meo scriberes, si fortassis iustiori pretio cum illo cohabitare possem; id enim omnino cuperem propter Gallicę linguę, quod domi suę est, exercitium. Commendatitias vero literas aut ad me Basileam mittito, ut per me illi tradantur, aut ad illos praemittas, sic ut tibi visum fuerit. Incommendatum tamen venire non commodum fuerit. Salutant te Tigurini nostri ad nos missi. Salutabis et tu nomine meo uxorem et matrem tuam cum omni familia. Vale, pater humanissime, et me tibi commendatum habeas. Basileae, 3. calendas aprilis 1540. Tui observantissimus Rodolphus Gvaltherus. Clarissimo viro d. Heinrycho Bullingero, Tigurinae ecclesiae episcopo, patri suo imprimis observando. Zü[r]ich.
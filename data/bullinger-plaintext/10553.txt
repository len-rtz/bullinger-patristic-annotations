Gratia et pax, observande atque charissime Bullingere. Rediit heri Capito noster Basilaea et narrat se mihi tuas ad me literas praemisisse, verum currus, in quo vehitur is, qui illas fert, nondum advenit. Memorat vero in illis te excusare, quod non veneritis Constantiam, meque quasi ob id iratum placare. Fateor, mi Bullingere, turbavit aliquantulum, quod non successerat colloquium, quod ambivi toties et tanto studio. At tibi irasci qui possem synceriter adeo caussam Christi agenti? Quanquam hoc ipso vehementius doleat obstare adeo praetenues verborum quorundam nubeculas, quominus agnoscamini a plerisque catholicae ecclesiae consentire, et vos putetis ab ea dissentire illos. Porro, mi Bullingere, res belle habent, dum colloquium promittis. Utinam id paucos ante dies factum novissem! Svevia repetenda mihi est citius, quam ut convenire nunc vos queam. Nosti, mi frater, quam cupide Paulus fratres etiam transmaria invisebat, ut nunquam oratio mentem, ita nec scripta orationem possunt aequare. Instant comitia caesarea, in quibus non dubitamus caussam eucharistiae agitandam. Hac enim rima irrepere satan querit iam non paucos annos. Ibi cupimus eludi veteratoris antiqui conatus, quod futurum non dubito, si sentire, ut scriptura docet, et loqui, ut illa loqui solet, non gravemur. Docet autem scriptura Christi veram ac realem communionem, qua sumus caro de carne eius etc., exhiberi sacramentis per ministerium ecclesiae. Et effert hoc ea verborum forma, ut dicat ministrum remittere peccata, regignere, Christo induere, peccata abluere, corpus et sanguinem domini praebere etc. Ne vero his vel impii vel absurdi aliquid statuatur aut certe non caveatur satis, effici posse his verbis existimo: Corpus domini non fit cibus ventris, non attingitur sensu vel ratione, per se non nisi mente imbuta fide percipi sentirique potest. Ita congruimus cum scriptura, cum patribus, cum sensu omnium sanctorum, approbabimus nos bonis, in aliis authoritatem nobis restituemus, ecclesiam pernicioso isto dissidio liberabimus. In hanc rationem consensere, qui Christum in civitatibus imperii praedicant omnes, satisfacit ea praecipuis et melioribus ex Lutheranis. Nihil itaque restat, quam ut et vos consentiatis, qui Christum docetis per Helvetios. Consentitis autem, quantum ad rem ipsam attinet, et id satis quoque in confessione exprimitis. Sed in huius enarratione proditis vos nondum agnoscere in administratione eucharistiae ideo dici exhiberi corpus domini, quia ipsum vere per ministrum quoque, sed ministerialiter, exhibeatur. Non fatemini obiectum hic et datum praecipue esse ipsum dominum, qui ipse se praebet, sed sacramento et per ministrum. Panem vultis hic vocari corpus domini, eo quod sit signum corporis. At nemo contendit panem corpus vocandum, quod nisi abusive fieri potest, sicut κατάχρησις est, si dicas: aqua est Christus vel spiritus sanctus, etsi Christus et spiritus sanctus exhibeantur baptismate. Duo dantur in sacramentis, sed alterum propter alterum, signum propter signatum. Signatum praecipuum est, ad id ergo mentem evocant verba, quae signum et signatum simul complectuntur et a signo ita ad signatum subducunt solenni synecdoche in omnibus sermonibus, quibus aliquid invisibile per signum visibile exhibetur. Sed quid toties miseras perdo chartas? Contra Abrincensem satis ista explicui, quantum quidem ea explicare mihi dominus dedit. Summa est, ut id, quod idem sentimus in genere, deducatur in species et eisdem illud verbis eloquamur, sed quibus utitur scriptura et vetus ecclesia; fumos denique, qui hinc possint offundi simplicioribus propter abusum istorum adeo diu inolitum, discutamus verbis, quae nulli queant suspicionem ingerere, quasi ministerio ecclesiae usuique sacramentorum non tribuamus, quantum Christus dominus his rebus tribuit. Haec res et pleraque alia dogmata cuperem prolixe vobiscum commentari, ut solide in domino conspiremus. Cur enim non cruciet me in literis et coram non aliter salutari quam Bucerus in caussa domini et consentiens, postea vero spargi diversa, et te ipsum ad me scribere, quod dubitaris de fide mea? Si profana amicitia aperta habet pectora, quid deceat christianam! Ego ea de caussa meis impensis tantum emensus iter eram, cum ad vos cum Fontio venissem. Ibi libere decebat exponere omnia. Optimi fratres, scitis nulla ratione ferri posse in politia Christi, ut quisque suus sit, nec excusabit nos, quod alii furiunt. Potuerunt saepe summi inter se hostes concorditer tamen gerere bellum pro r[e] p[ublica] Ro[mana], altero alteri deferente. Quid requiratur merito a nobis? Lego tua scripta, mi frater, ubi ea enarras, quae ante te enarraverunt non Wittenpergenses modo, sed et nostri, Oecolampadius, et cum primis scriptores illi maiorum gentium. Sed nulla fit horum mentio, ubi etiam eorum sententiam sequeris, sed nec veterum, nisi admodum raro. Nos nihil possemus in his rebus verum dicere, nisi id suggerat spiritus sanctus. Si iam is aliis ante nos id ecclesiae dedit proponere, cur non hunc honorem ipsi, omnis veri autori, habemus, ut testificemur, quod et antea orbem hoc dono dignatus sit? Ipse quoque hac in re peccavi in enarrationibus meis in evangelistas, sed non tam voluntate quam necessitate; deerat tempus omnia perlustrandi. Scribo nunc, cum ocium est, in epistolas Pauli. Hic religiosius observo, quod illic non licuit. In hoc sudo, ut ostendam consensum ecclesiae per omnia secula. Nec patres nec scholastici ita, ut contemnimus plerumque utrosque, absque iudicio sua scripserunt. Id sentit mundus eoque minus habet nobis fidei, quam sępe videt esse meras calumnias aut certe halucinationes, cum tantum non tonare nobis videmur mera oracula. An autem non praestaret nos eo condere et diligentia omnia tractare, ne quis possit ea vel culpare vel eis etiam refragari? Profecto aliud opus est - veritatem certo ex istis, quae mundum occuparunt, eruere tenebris ac etiam contra varias veri species tueri -, quam vulgo creditur. Sentiemus autem, ubi aliquando oportebit congredi. Ad id velim nos communiri. Spiritus quidem istuc donum est et opus, sed nunquam exercet illud per ignavos. At quae in rebus divinis, in negocio salutis humani generis satis? Tu mihi, mi frater, hoc nomine plurimum coleris, quod patres legis nec sine iudicio, quod etiam indies certius illos adducis. Scholastica non attigisti per aetatem, et in quibusdam videris destitui ratione illa certiore demonstrandi ex primis vel quae primis constant. Proinde quo ingenio es, qua natura quoque candore, qua denique luce in scribendo, magnopere velim Aristotelis organon a te diligentius excussum et scholastica vel semel percursa. Lutherum existimo defunctum suo munere, quanquam propter ingenii vehementiam haud ita multum prodesset ad graviorem dogmatum excussionem, si adversarii adsint improbi. Philippus admodum infirmo est corpore, nec sunt ulli alii, sive ex iis, qui iam celebres sunt, sive qui emergunt, quibus caussam Christi ausim committere in concilio defendendam. Iam omnino spero fore, ut aliquando de religione publicitus tractandum sit. Valde itaque te oro: Praecipuas controversias diligenter cognosce, quid scholastici tradunt, ipse vide, ex patribus te muni. Etiam si non ita festines alia tua edere, minus ecclesiae oberit. Quod non dico, quod non cupiam tua omnia iam ędita aut timeam te mea praeversurum. Qua ratione namque ego Paulum suscepi tractare, ut scilicet argumentationes fusius explicem et quibus nitantur mediis ostendam, tum in dogmatis saeculorum consensum ostendam, et id quoque pluribus, praestat tua praeire compendia. Non igitur putes me hic velle avertere, ne mihi quid praecipias. Publicum specto, universae caussae te parari cupio. Novi, si quisquam alius, quid virorum habeat Germania, qui emergant, ut forsan utcumque cognoscere possum, quid quisque virium prae se ferat. Certus quoque sum praecipuam papistarum spem esse brevi fore, ut tollantur, qui sunt illis formidabiles. Exercentur quoque contra nos cottidie. Certe Bernensis et aliae disputationes non debent nos efferre. Scripturas nunc versant et sua aliis didicerunt efferre coloribus. Quia te profecto eximie amo, ideo ago sic libere tecum. Si ea non boni consulas aut alia suspiceris, quam ego profiteor - ut hoc malum omnino apud vos nonnihil valet, cautionem putare statim quod deterius est suspicari -, facies, quod a te non expecto. Novit dominus, quod hic ago ecclesiae caussam et vestram. Nos nobis in imperio ut timeamus, caussam iam nullam habemus, dum sic nobis convenit. Vos solos habendos sacramentorum violatores, id vero dolet. Dolet etiam, quod tam multi nondum intelligentes, quid in hac controversia sit, sic turbant orbem et perdunt bonos. Sed satis tandem. De tempore congressum dispiciam quam primum. Memini, quae notaris in libro Contra Abrincensem. Nunc non vacat et ad illa respondere, sed oro, excutias diligenter, qua quodque ratione scripsi. Volui dare gustum in eo libello tractandi caussam Christi in concilio contra papistas. Bene vale et diligenter meis verbis saluta Bibliandrum, Leonem, Pellicanum ac reliquos. Arg[entorati], 29. ianuarii. Tuus Bucerus. Est et aliud, quod a te contendo, mi frater, quantum apud te gratia et studio valeo. Chunradus, hic optimus et studiosissimus adolescens, mirifice proficit in linguis et omni studiorum genere et veretur se apud vos docendis pueris addicendum. Iam profecto ad maiora natus est. Plurimum itaque te obsecro: Effice, ut possit apud Grynęum aliquandiu agere et logicis ac mathematicis quoque imbui. Non sunt ista sublimia ingenia deterenda in ludis nec prosunt illic, versantia scilicet in maioribus. Est mire inocens et portentose studiosus. Iuva eum, si potes. Certe, certe videndum nobis, ut ecclesiae viros educemus, qui valeant, et os obstruere contradicentibus. Iterum vale. Vere eximio domini Iesu servo Heylrycho Bullingero, symmystae summe colendo.
S. Mirum, quod nihil omnino ad me scribas, cum saepius te admonuerim rogaverimque, quid nam de libello Coclei contra te scripto mihi significares. Fortassis instituis apologiam. Lutherus illi respondere noluit ad suas interrogationes, licet sannis eum exceperit theologo tanto non convenientibus. Zvinglius noster Emsero responsum non sine multorum admiratione dedit, et tu omnino tacebis? Agnosco illum adhuc pro membro ecclesiae, licet oppugnet ecclesiam veram. Senex est, cuius mihi notitia fuit ante 26 annos. Studiosis bonarum artium omnia, quę habebat, communicabat. Superstitiosulus omnino homo ac cęremoniis deditissimus, quum Francofordiae ad Menum habitaret, erat. Videtur mihi dignus, cui respondeatur, sed sine convitiis, sine contumeliis, ne imiteris in hac re Lutherum etc. Spirae iam agit caesar, advolant civitates imperii ac principes. Aiunt caesarem dubium esse, quid nam hac aestate inceptet. Electores quatuor Rheni elapsis festivis diebus, hoc est episcopi Moguntinus, Coloniensis et Treverensis cum Palatino, nescio quo in oppidulo congregati fuerunt ac fędus iam olim inter eos erectum iterum renovarunt, non dubito hac ratione moti, ut caesaris potentiam parum frangant ac insolentiam ob indeptam victoriam deprimant. Xenodochium nostrum militibus Italis, Hispanis et Helvetiis fere oppletum; serpit morbus iste ac inficit multos. Nam hospites quatuor eo morbo infecti hacque hebdomada sepulti, adhuc duo vehem[en]tissime laborant, ut de salute vitę medici desperarint. Corripit etiam cives nostros ac pueros; pauci hactenus, qui infecti hiis caloribus, restituti sunt. Vale et rescribe. Precor tibi cum tuis omnibus meo et uxoris meę nomine felix ac faustum huius anni auspicium. Quibus conditionibus censes tu canonicos nostros in civitatem recipiendos, ne serpentes in sinu foveamus venenatissimos? Religioni nostrę nomen non dabunt, certus sum. Commodiorem locum quęrunt, quam Friburgi nunc habent, ob exactiones in Turcam. Consule tu hac in re mihi. Nam hęc paucis sunt cognita neque a nostris ea habeo, sed ab exteris, qui me literis monuerunt. Res primo mihi erat admiratione digna; sed video, imo olfacio quorundam consilia, qui plus exteram pacem quam veram in Christo intuentur. Vale et rescribe. 20. ianuarii, Basileę, 1544. Tuus Gastius ex animo. Dux Wilhelmus a Furstenberg Lucenburgum non potuit expugnare. Amisit maiorem suarum copiarum partem propter intentissimum frigus. Theologo vero d. Heinrycho Bullingero, praeceptori suo semper colendo. Zurich.
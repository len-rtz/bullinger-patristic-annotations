S. Cognati nostri frater hisce diebus apud nos fuit, sed nihil literarum ad te pertinentium attulit. Quis autem autor sit Speculi, ignoro planissime. Reor Venatorem esse. Necesse enim eum fuisse autorem, cui Hosdichanders notissimus fuerit aut familiaritate aliqua ad tempus devinctus ac iam abalienatus. Missum est carmen ad nos ex Augusta; exemplaria pauca sunt impressa et Augustam missa. Quid, si archigrammateus Augustanus (sed hoc in sinum tuum dico) autor esset aut ab aliquo Norenburgense carmen accepisset ac ad nos misisset? De hac re plura non novi. De caesaris et Galli exercitu parum audimus. Nostri magnam pecuniae vim uxoribus suis mittunt, quam in hoc bello colligerunt. Scripserunt se invenisse ingentem auri thesaurum, quum castrametati sunt iuxta Troiam in campo aperto, plus quam 80000 guldene pfennig, do einer by 4 gl. thuͦt. Vidi unum et alterum, sed non potui characteres agnoscere. Hac esca in nassam nostri sunt illecti. Caesarem aiunt effugia subinde quęrere, aut ita fugam simulare, ut tandem Gallum subsequentem opprimat. Dux Wilhelmus a Furstenberg captus est in flumine cum duobus equitibus die Verenę; pertractus per totum Helveticu[m] exercitum exanimis fere ob timorem, quem conceperat, nescio, ob quod flagit[ium] in Gallum perpetratum, dein ductus ad regem, qui noluit eum alloqui, tande[m] iussus Parisium duci ad dominos parlamentarios. Quid de illo velit statuere, brevi resciemus. Quidam ex nostris militibus obierunt, quidam valde aegrotant; cibi et potus affluentiam habent et aestus intolerabiles fer[unt]. A tabellione, qui heri advenit, accepi monachum nigrum - reor episcopum esse Hispanum - in exercitu Gallico esse a caesare missum, qui pacis fędera conetu[r] constituere. Dominus det successum rei tam necessarię! Ptolemeum Monsteri nondum vidi, sed audivi ab Henrico Petri libro distracto alium ordine[m] Monsterum velle servare, multa addere, quędam expungere, quę irrepseru[nt] etiam ipso nolente; si autem id temporis prave fuerit expectare, librum mittam Henricho Petri ex nundinis reverso. Uxor enim nescit, quo pret[io] liber distrahatur. Verum heus tu, Cellarius - forte melius nosti hominem quam ego - in lectorem theologum[!] a deputatis, quorum duo sanguine illi propter uxorem, quam nuper duxit, coniuncti sunt, electus est. Academia nostra conata est irritam hanc sententiam facere, sed frustra laboravit. Miconius dedit illi calculum, neque credo, quod id ex animo fecerit; nam et ipse ambivit hanc lectionem. Lepusculus etiam spe falsa delusus est, qui doctoris titulum assumere, si lectio ei daretur sacra, se velle promisit. Quid si homo iste iam inciperet sua dogmata spargere de baptismo, de Iudaeorum salvatione etc.? Ego ero spectator earum rerum; nam me inscio omnia ista peracta sunt, neque opus, ut me in consilium vocent, etsi saepe holitor oportuna loquatur. Satis prudentię habent et nostri deputati et fratres primarii. Neque illud praetereundum est: In pago Husen (miliare distat a Colmaria) sacerdos fuit vino deditissimus, qui olim in agro Bernatum contionatorem egit; sed quale scelus designarit, quod ab evangelio desciverit, ignoro; in convivio publico caligas percacavit, stercus illud rustici exemerunt et in os illius ingesserunt, dein eum per gradus pręcipitarunt; quidam dicunt, quod nemine cogente seipsum pręcipitaverit et altera die mortuus est. Ita punit dominus nostra peccata. In pago Plotzen, dimidium miliare a Basilea, quidam lusor adstantem gladio transfixit, quod dixerat illum false ludere; captus est, hac futura hebdomada adiudicabitur. Indicem librorum postea mittam, quum videro, quales libri ex nundinis adferent nostri bibliopolae. Hoc scio, quod Luthero confessio episcopi Coloniensis maxime displiceat Lutherumque cum Melanchthone expostulasse ob articulum de cęna dominica. Vide, quali animo in nos et nostras ecclesias Lutherus affectus sit; putat nos esse stipites et saxa, quasi nihil sapiamus intelligamusque, quam quod ill[e] pręscribat aut iubeat, quemadmodum in praefatione in Testamentum Novum Germanicum fecit pulchre taxans libros Tiguri divulgatos. Vale et ignosce loquacitati. Salutato d. Theodorum cum reliquis fratribus et uxore. Bas[ileę], 19. octobris 1544. Tuus Gastius ex animo. De episcopo Coloniensi, de Anglo et aliis nonnullis rebus interroga d[octorem] Albertum Hardenbergum Frisium, qui visitatis fratribus Bernensibus et vestram ecclesiam adibit. Egregius est vir, qui ob eam causam, reor, amandatus ab episcopo suo, ut, quę nostra fides, libertas, cęremonię exploret, imo qua concordia Christum populo prędicemus, animadvertat. Quem solita humanitate absque dubio tractabitis. Vale iterum atq[ue iterum]. Raptim. D. Frisio et Pellican[o et] Gvalthero salutem ex me dicito plurimam. Tabellio hodie venit ab Argentina, literas senatui obtulit; quid in eis contineatur, ignoro. Nova absque dubio attulit de bellicis hisce motibus. D. Heinrycho Bullingero, Tigurinae ecclesiae vigilantissimo pastori, praeceptori suo perpetuo colendo. Zurich.
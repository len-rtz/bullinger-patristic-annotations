Salus et pax Christi. Scribit ad me quidam bonus vir iterum atque iterum turbari concordiam; quis culpam aut causam praestet huius periculosae difficultatis, unum deum nosse. Quoniam vero iam diu apud nos nihil auditum est de hoc negotio, miror, an fortassis vos Tigurinos notare voluerit. Unum hoc scio, Argentoratensibus per vos non satisfieri. Deinde captivus ille, qui quinquennio Merspurgi fuit in carcere, emissus est, sed impiissimis conditionibus, in quas cognatorum et consanguiniorum blanditiis victus consensit. Abiuravit enim uxorem et ab ea papistico more absolutus est, deinde vero in missam iuravit datis sponsoribus, qui ducentos aureos pendant, nisi stet sententiae. Quam horrendum est, mi Bullingere, ferre crucem tanto tempore fortiter (nam primo mense sic poterat liberari) et tandem bonis verbis misere admodum et periculose deiici! Ut res apud nos habeant, ex viva epistola Ioachimo nostro sciscitari potes. Vale cum tota domo et bonis omnibus. 28. septembris 1538. Tuus Io. Zwick. Domino Hainrico Bullingero.
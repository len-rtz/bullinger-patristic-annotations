Unsernn frünttlichen gruͦß, samptt erpiettung aller erenn, liebs und guͦtts zuͦ vor, wolgelertt, fromm, fürnämenn, ersamm, wyß, insunders lieben herrenn und guͦtten fründt. Die wil üwer guͦtter will und erwirdy frünttschafftt gegenn uns unverborgenn und meren malen selichs von üch gespürtt, so württ unser sonders lieber fründt und predicantt herr Petter Schnider, zeyger diß brieffs (nach dem und är mitt dem herrenn prior zuͦ Cappellen unseren zweyen knabenn halb gehandlett) zuͦ üch khomenn sachenn halb, die wir ime in ernstlichenn befälch (anträffentt die sälbigenn knabenn) gäben, als ir dann von ime vernämenn wärdentt. Bitten wir üch frünttlich, ime und unß alß die wolgelerttenn und verständigen beratten ze sin, wie mann sich witter mitt denenn knabenn haltten selle. Nütt gefelligers mag uns üwer lieb bewysen, ummb die wir selichs früntlich gern verdienen und günstlich beschuldenn wellenn mitt hilff deß allmächtigenn, den wir bitten, üwer erwirdy wyßheitt säligcklich ze bewarenn etc. Datum, 29. aprilis anno etc. 41. Meyer und rhatt zuͦ Biell. Den wolgelerttenn, frommenn, fürnämenn und wysen herrenn Meyster Heinrich Bullingern samptt andrenn predicantten der statt Zürich, unserenn liebenn und guͦtten fründenn.
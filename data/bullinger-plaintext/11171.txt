Salus et quieta per Christum conscientia. Quantum ad res communeis ecclesiae sanctae per Germaniam adtinet, gratias ago deo nostro immortali, quod concordiam gregi suo per vos invictos ministros ita largitus est, ut simplex evangelicae veritatis oratio nullam iacturam fecerit, utut τραγέλαϕοι καὶ βουκέϕαλοι, monstra nocentissima, illam obnubilare conati sint, id quod cum ex tuo tum Iacobi Bielensis compendioso scripto subodoratus sum et Erasmo narrante plenius didici, quidquid tandem maleferiati quidam nugigeruli ganniant Buceranam videlicet et Sebastianicam apud vos obtinuisse sententiam. Sed bene habet, quando adversarii praeter impudentissima mendatia nihil habent, quo se defendant. Quemadmodum nanque deus per vos, fideleis et constantes ministros suos, verbi et invisibilis et visibilis synceritatem a fumis et fucis asseruit, ita et mendatiorum istorum nebulas clarissima veritatis luce dissipabit. Quod haud dubie accidet, ubi coram διακοσίοις vestri conventus acta ac responsio Luthero transmittenda lecta fuerit. Quominus enim hactenus recitata sint, speciales synodi in Argovia habitae obstiterunt. Quum nanque Tigurini conventus acta fratribus communicanda ducerent nostri ecclesiastae, d. Dilimannum sine actis domum dimiserunt ac ipsi tandem post quatuor pastorum classeis visitatas illum secuti sunt. Quantum vero ad res meas privatas pertinet, et tuam et Megandri nostri diligentiam et laborem in me promovendo nunquam pro dignitate satis laudare possum. Quod autem vos strenue movendo nihil tamen hactenus promovistis, divinae acceptum fero providentiae, cui fidem meam ac spem in Christum tanquam per tyrocinium quoddam exercere libet. Si nanque domino deo meo, qui me ex nihilo creavit, tantum fidere non ausim, quod caducae vitae alimenta suppeditaturus sit, quo modo verisimile esset me ex animi sententia credere futurum esse, ut olim aeternae vitae cibo fruar? Darumb (wie wol das fleisch äben dick untultig ist), so ich das hinderst und vordrist ermiß, gedenck ich: Laß gott walten; er weißt wol, was dir nütz und guͦt ist und worzuͦ er dich bruchen wil. Du hast all din läbtag ghört: „Guͦt ding muͦß wyl han.“ Haec, quaeso, mi Bullingere, cum Megandro nostro communica, et facite, ut responsum sive bonum sive malum aut per Davidem Lanistam aut M. Ioannem organistam recipiam. Tempus enim hinc migrandi de die in diem magis ac magis appetit. Meo nomine Theodorum nostrum καὶ ἄλλους σου συµµύστας πάντας salvere iube. Valeto. Datum Bernae, 17. maii anno 1538. Ioan. Rhellicanus. Uxoris meae frater ex Thybinga ad me venit et mecum ad vos migrabit; ideoque, sicuti antea quoque pro eo interpellavi, perquam vellem, ut tua et Megandri opera senatui ita commendaretur, ut ecclesię sumptu in literarum studiis foveretur. Et literis et pietate ornatissimo viro d. Heinricho Bullingero, ecclesię Tigurinae antistiti primario, amico et patrono suo colendissimo. Zürich.
S. P. Scripsi superioribus diebus de singulis ad te rebus, cum putarem me certum habere nuncium. Ille vero propter sua negocia usque dum hic haesit. Illas ergo prius scriptas nunc etiam una cum his per Romanum ad te mitto. Is te de rebus nostris faciet certiorem. Petiit is veniam et impetravit idque non sine meo consilio. Petiissem ipse, si impetrare potuissem ego, sed spero hac ratione etiam mihi consuli posse per illum, si ipse et tibi et senatui Tigurino exposuerit, quomodo se res nostrae habeant. Agnosco non malo forte animo factum, quod nuper iussi simus manere. Interim tamen doluit mihi, quod non invenerimus fidem, cum tam diligenter praemoneremus. Proinde, si adhuc salus nostra vobis curae est, da operam, ut quam primum revocer. Non enim est, ut aliquid hic boni speretis. Nullam habemus fere ecclesiam! Tanta enim iam adest Italorum et Hispanorum turba, ut nemo vel pater aut mater familias velit abesse aedibus. Plurimi etiam sectantur missam. Duo iam templa huic abominationi parantur. Consules, quid ipsi agant (nedum quod nobis consulant), ignorant! Volunt, ut sic praedicemus et oremus, ne quem offendamus, et tantumnon  certas praedicandi praescribunt leges, quae una causa me movet, ut manere nolim, sive vocer sive minus! Sed velim me vocari, non propter meam tantum, sed et propter omnium vestrum conservandam authoritatem. Statueram profecto manere et experiri quidvis, cum considerarem non mediocris experientiae haec comitia fore occasionem. Sed cum video nostrorum animos omnemque in nobis tandem cudendam fabam et in Christum omnia detorqueri, abhorret animus prorsus! Accedit et illud: quod eam, quam promiserant, defensionem ita negligunt, ut non modo non posse, sed nec velle etiam defendere appareat. Heldio, symmistae nostro, hatt man ettlich wältsch ingfuriert, und als er sichs beklagt gegen den burgermeisteren, habend si imm kein bscheid gen, dann zuͦ den furierherren gwisen. Als er zuͦ inn kommen, habend si gsagt, si könnend imm nitt thuͦn; es muͤßinds ander lüt auch han. Lepusculo ist ein spanischer herr ins hus kon und inn frävenlich gheißen, uff die büne ufen ziehen; die stuben und kameren werd er innhann. Cumque diceret Lepusculus: „Satis haec, domine, pro imperio!“, respondit: „Sic volo, sic iubeo! Oportet vos cedere nobis, qui tanta pro caesare sustinuimus!“ Huiusmodi nobis contingunt quotidie multa. Cum quaerimur, nihil aliud efficimus, quam quod nobis facimus negocium. Non dubito interim ipsos libenter nobis consulturos, si possent aut auderent. Proinde non video, quid agam aliud, quam me hinc recipiam. Et quod non cum Romano hoc facio, haec una causa est, quod expecto vocationem, ut commodius divelli queam. Romanus paucis fuit notus, cum me tota novit urbs! Accedit et illud, quod omnes symmistae mirantur nos manere, qui tales, quales nos habemus, occasiones magno redimerent, et nihil aliud agerent, quam ut eas captent. In faciem nobis dicunt nos a senatu prodi Tigurino. Rogo ergo, ut, quam primum has acceperis, cures, ut revocer. Sustinui hactenus cum hac ecclesia non pauca. Sustinebo et sufferam in posterum tanto audentius pro patria, quicquid dominus ferendum dederit! Hoc certo scito (et testabuntur hoc, qui mecum sunt, omnes, imo uxor et familia mea), quod aegre divellor ab Augusta, neque unquam fui hic invitus (unde saepius mihi cum uxore fuit contentio). Sed quandoquidem res ita rediit ad restim, ut in medio hostium sit versandum et connivendum ad omnem impietatem, haec animus meus ferre nequit. Sunt iam hic duca de Alba, episcopus Augustanus, legatus cardinalis pontificis et principes alii, quorum nomina non teneo. Plura spero me coram tecum collocuturum. Nunc vale et salutem atque conscientiam meam habe tibi commendatam. Anxius expectabo responsum. Scripsi etiam senatui, sed paucissimis. Tu velis consulibus haec omnia communicare. Aget meam apud eos causam Romanus. Vale cum familia et fratribus omnibus. Augustae Vindelicorum, 22. iulii 1547. Manum nosti. D. Bullingero suo tanquam patri venerando.
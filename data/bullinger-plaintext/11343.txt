Gnad und frid durch Christum von gott sampt miner christenlichen liebe und treu bevor. Insonders gunstiger, fürgeliebter her und bruoder, ewr gesundhait und wolfart zu hörn und von allen ewrn liebverwanten hette ich fröwd. Umb mich istz dermassen meins alters halben gestaltet wie umb den mon; yetz nymbt er zue, bald wider ab, also och umb mich, ein weil schwach und krankh, wirt den wider besser. Ye doch lasse ich mich von gott mit danckh und lobsagung hertzlich und woll benyegen etc. Ihnsonders geliebter her, ewr fraintlich, christenlich und gantz bruederlichs schr[eiben] ist mir durch maister Gerfasium Schueler sambt mains lieben hern und gfatters maister Leons Juds brief 10. iunii uberantburt, den verlesen und wol vernomen, wie uch min gfatter Meister Leo Jud mein schr[eiben] ouch eröffnet ader zlesen geben hat etc. Getrewer, lieber her, darauff wist, das nit an ist auß viler gelerter urthail, so ich gelesen, irthe mich die straff der käczereyen, derhalben ich minem lieben hern und gfatter, wie obstat, gschriben, dieweyl dann solhs auch an ewr liebe gelangt und ir mir derhalben so ganz vätterlich geschriben und in christenlicher liebe und trew vermanent, wölle mich in ansehen meines alters deren dingen halb zu rue setzen, kan erchenen, das diser ratt guet ist, kan ach ermessen, so ich mich beflisse, ihm haws gottes recht zu thun und seiner grossen gnad vleissig und getreulich warnäme, ihn glauben und rechter geduld unz annß end an meinem gott zu bharren, wurde er mir nit mehr zumuetten, auch anderer thun und lassen halb von mir chein rechnung vordern. Derhalben ich ewr lieb und trew gegen mir zum höchsten vermerkhe, wann ich ahn ewrm schr[eiben] woll zufriden und vernüyegt bin. Und das ir auch des sacramentz halb kainer andern maynung seind, dann vor ye gwesen, wölhs mich von herzen woll erfröwet; dan ich ye glaub, unsers fromen Zwinglis dienst am wort und warhait habe dem hern gefallen, und werde sein lehr guette brob halten. Gott verrleyhe im und allenn glaubigen des leiplichen absterbens ein frölich urstende. Min getrewer, lieber her, pittend ouch gott für mich, das thu auch ich für euch; dem sind zeitlich und ewig bevolhen, euch mit gesundtlichem langleben zu fristen, siner christenlicher gmein zu uffpauung. Ich habe mich hie niderthan by unserm fromen doctor Zwicken, wölher sambt siner erlichen hausf[rowen] alle treu und liebe beweisen, als ob ir sune oder ir vatter wäre; dem treuen gott sye lob und danckh, der mich so gnedigklich in minem alter hat underpracht und versehn christliche, frome, getröwe, gotselige menschen, got sye ir ewger lon. Pitt, wellent got mit mier loben und danken seiner gnaden. Meinen unbechanten gruos wellet eur christenlichen frowen minen gruos im hern vleissig und getreulich sagen und mirß zu guot halte. Schickh euch ain büchle, ist mir von Augspurg von minem wirt zugeschickt. Wo es euch gefellig, sehe ich gern. Datum zu Costencz, am mitboch, 20. augusti ihm 1539. Ewer ganz [willi]ger g[etruwer] bruder. Wilhelm von Zell. Dem erwirdigen unnd hochgelerten hern Maister Hainrichen Bullinger, praedicant zu Zurch etc., minem insonders günstigen, gepietenden hern und brueder in Christo. Zurch.
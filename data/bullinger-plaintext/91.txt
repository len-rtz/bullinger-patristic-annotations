Furgeliepter herr und brůder, ich hab euch by dem Äscher geschriben des Claudii halber. Hoff, ir werden ain gůter mittler sein, damitt er um sein armuͤtle dinnen nitt komme. Er sorget sehr, diewyl man im die statt verbotten hab, so werdind ime seine creditores uber seine kromkörb brechen, etc., und im schaden zůfuͤgen. Hat ettlich kunstschrifften der ertzney, so im zů Augspurg mitgetailt worden, und anders, ouch rechenbuͤcher oder rödel. Bitt euch uffs fruntlichst, im davor ze sein, damitt ime nichts unbillichs zůgefuͤgt, er ouch nitt uberrechnet werde, dann diß ouch zů lob und preysß dienet ewer statt. Er ist uff Wyntertur zogen. Da hat er ouch ain tail seiner waren. Hat gesagt, er welle euch disen brieff gen Zuͤrich schicken und ewers bschaids allda erwarten, ob er hinin dörfe in ewer statt oder nitt. Aber ich byn des ungezwyffelten vertrauwens, ir habind so vyl von unser wegen erlangt, das er hinein dörffe, diewyl er doch, allain zů rechnen und die leut zefriden ze stellen, hinein begert und demnach sein armuͤtle zů seinen handen ze nemmen. Dann er mich sehr behertziget, diewyl ich waiß, das ain grosser yfer in im ist. Den irrthumb wyll ich im (wills der lieb gott) wol, bald er widerum kompt, usrüten. Bitt euch aber und aber: Thaind wie byßher, damitt das arm mennlin nitt veruntrüwet werde. Dann es ist im offt seltzam gangen und vyl verzuckt und verzogen worden usß seinem krom. Er hette ain fuͤrschrifft von meinen herren genommen an ewere herren, aber min brůder und vetter habend geacht, es seye gnůg, wann ich euch von unser wegen schribe, wie ich dann uff zinstag by dem Äscher gethon hab. Wirt es aber von nöten sein, so můß und wirt er noch die fuͤrschrifft meiner herren ussbringen, allain das im der terminus erstreckt und er nitt verkurtzt werde. Datum 13. aprilis 1548. Des Marcellen diener wirt morn, acht ich, hinein (schreib ich euch weyter) oder uebermorn. Tuus Ambrosius Blaurer. Claudius zögt an, das man im by euch zů Zuͤrich ouch schuldig seye. Wellt um gottes willen (ouch unß zů freuntlichem gefallen) verhelffen, damitt er ouch bezalt und ains gegen dem andern abzogen, oder ain schuld an die ander gestossen werde, oder wie man in die sach kommen mocht. Ich hellgen euch treffelich ungern mitt denen nichtigen geschefften, dann ir ewer zeyt wol vyl baß anzelegen habend. So kenn ich aber nieman sonst by euch, dem ichs zůmůten könne. Ich will mich aber sehr besseren und euch mitt sölichen dingen nitt mehr uberlegen sein. Ir köndt etwan sonst ain gůten gsellen bitten, das er euch zů gefallen hilfft, erfarung ze haben,  was Claudi und wievyl er yedem schuldig und was man ime schuldig seye. Was um ain ungrads ze thain wirt sein, do Claudius nitt on nachtail seiner waren (er wellte sy dann um ain spott geben) zalung thain möcht, und es um ain guldin 4 oder 5 ze thain, so lichts dar. Will ich euch, bald ir mir berichten, wievyl es ist, by erster bottschafft widerum zůschicken. Ich hett im yetzund ettlich guldin geben; hab ich gesorgt, er keme darum oder vertrempelete das gelt sonst und machte danecht sein krom nitt ledig. Dann sein weyb ist zů Frowenfeld (zů deren kompt er yetz). Die ist gar liederlich, will sich nitt recht schicken, das sy ir armůt zů nutz bringe. Ich möcht sonst ouch gern wissen, warum man Claudio furnemlich statt und land verbotten hette. Dem hochgelerten, christelichen herrn Hainrich Bullinger, meinem insonder vertrauwten, lieben herren und brůder. Zuͤrich.
Die gnad gottes sye mit uch. Lieber her und bruͦder, zöger des brieffs ist der guͦt mann, der by den unseren des ussatz halb erkent worden ist und dem ir och ain stür hie har geschickt habend, welche ich im och mittgetailt. Damit ir aber wissind, worum er yezund zuͦ uch kome, so stat sin sach also: Zum ersten ist er von etlichen des ussatz verdacht worden, das er sich hat muͤssen schowen lassen. Zum anderen so ist er by den unseren gschowet worden, das ist von den siechen, und also dem ussatz zuͦ erkent; doch ist by uns der bruch, das niemand dann die siechen schowend. Wie sy nun erkent, das er ussetzig sye, habend wir gar ain gschickten scherer und zunfftmaister; der sagt uns, er hielte in nit fur schuldig, dann es were ain rud von kelte; er sölte in ain bad ziechen, so wurde sin sach gwiss besser. Das ist bschechen. Zum dritten, wie er dahin zogen, ist er komen zuͦ ainem juden zuͦ Schaffhusen, item zuͦ dem schowmaister daselbs, item zuͦ dem schowmaister von Metz, item zuͦ dem bruchschnider von Mulhusen. Die alle habend gsagt, das sy gar nichts an ym des ussatz findind. So sagt der guͦt mann Steffanus, disse yez erzelten habind in vil vlysiger gschowet dann die siechen by uns. Wie er nun in dem bad gwesen und wider zuͦ uns komen und alle ding anzaigt, och am lib gantz glatt worden und die rud gar hingfallen ist, habend wir angelangt, das man yn doch wyter besichtiget hett. Also ist von unseren herren befolchen worden, das yn bsechen solten zwen doctores und zwen die furnempsten schouer. Das habend sy thon und yn uff alweg von ussen und ynnen durchs bluͦt und sunst probirt und aber ainhelliklichen gsagt, das sy gantz und gar kain ussatz an ym fyndind. Uff sollichs habend unsere herren erkent, das er von den siechen widerum solle gschowet werden; doch hond sy ainen zuͦ ynen verordnet, der sy vermane, damit sy mit vlys und ernst schowind. Wie sy in nun widerum gschowet, habend sy in widerum siech erkent. Daby muͦs es nun by uns der schow halb bliben, dann sy habend ire bruch und gerechtikaiten; davon lassend sich die siechen nit triben. Die wil aber die sach in ainem zwifel ston will und etlich sagend wys, die anderen schwartz, so hat in fur guͦt angsechen, och unß etlich, das er sich etwan an ainem anderen ort och schowen liesse. So verr nun ir by uch oder an ainem anderen ort oder zwayen in aignossen wisstind, do man schowete, ist min pitt an uch um liebe willen, ir wellind ym daselbs hin hilfflich und retlich sin. Darum wurt uch gott der her den lon geben. Diss ist, das ich uch hab wellen von des guͦten manns wegen zuͦ schriben. Datum Costantz, 26. iunii 1538. Tuus Io. Zwick. Wie es mit dem Steffano gangen, also ists och mit der frowen gangen. Item ich hab allerlay almuͦsen gsamlet und alles in ainen seckel thon und bin irs drin worden, das ich nit gwiss wais, was mir von yederman worden ist; bitt uch, lassend mich wissen, wie vil ir mir gschickt habind. Praeterea nichil est, quod scribam. Negotium concordiae quiescit gratia domini. Quid secuturum sit, nescio. Scis tamen, ni fallor, editum libellum a Bucero De cura pastorali. Utinam tuum iuditium impetrare possem! Sed cave, ne ad quemvis quidquam vel commendes vel vituperes, ne idem tibi quod cum libello Ad Monasterienses accidat. Vale plus millies cum tota domo et fratribus. Pellicano iam non licuit scribere, sed salvum volo cum Leone et reliquis bonis. Iterum atque iterum vale. Ornatissimo viro d. Hainricho Bullingero, domino et fratri meo observando.
Gratia et pax a deo per Christum. Quantumvis temerarium sit, Bullingere doctissime, meis nugis remorari te occupatissimum adeoque innumeris districtum rebus, non potui tamen non (tua fretus humanitate) animi mei gaudium in sinum tuum effundere et paucis testari, quam lęta ac auspicata d. Mathias, summus meus necessarius, Tiguro nuper regressus adportarit. Di boni, quantum lętitiae subito obortum, quando significavit duos adolescentes, qui hactenus nostra disciplina usi sunt, in celebri doctorum cętu, cum in literis factum esset periculum, non omnino ἀµούσως ad interrogata respondisse. Accedit huc, quod ex ep istola Rhellicani, quam nuperrime ad me scripsit, intellexi publico oppidi nostri ministro commissum esse a pio quodam viro, ut rem gestam praetori et senatui meo exponat. Hinc ego in bonam spem adducor, ut, qui conatus meos non dico non probarunt, sed calumniari (ut est ingratitudo) nunquam desierunt, posthac cum de me tum de iis, qui fidei meę concrediti sunt, si non melius, at peius minus sentiant. Cęterum, quod tu in literis parocho missis salutem mihi adscripsisti, mox per eundem istinc digredientem verbis quoque me salvere iussisti, tam gratum quam quod gratissimum fuit; iam enim liquido apparet mihi tuam ab omnibus decantatam humanitatem doctis pariter ac indoctis patere. Quando igitur alii apud te pluris sunt eruditionis nomine, sine me tuum demereri favorem, quod literas amo, literatos suspicio atque exosculor. Quod autem nostri Mathię filium Leodigarium in convictum tuum recipis, bene facis; est enim pius et studiosus adolescens. Vale. Vituduri, septimo calendas februarii anno 39. Leonardus Castorius. Et eruditione et pietate insigni viro, domino Henricho Bullingero, domino suo observandissimo.
Gratiam et vitae innocentiam a domino. Gratissimae fuerunt mihi tuae literae, vir praestantissime, cum quod principis illustrissimi, christianae fidei defensoris acerrimi, totiusque exercitus christiani incolumitatem nunciarent, tum quod a Tamero profectae essent, quem ego hactenus relationibus quorundam persuasus hostem esse putaram, modo autem ab ipso et revera edoctus amicum esse sentio. Ago ergo tuae humanitati gratias, vir doctissime idemque humanissime frater, qui tuis meas praeveneris priorque benevolum erga me animum declaraveris, sed et amicitiae obtuleris foedus. Licebit, porro et de me tibi pollicearis, quod de fratre frater; nihil enim in me more erit. Volo iam nunc amicitiae inter nos vinculum in christiana charitate esse constrictum atque connexum firmissime; quod ut perpetuum indissolubile, felix et faustum sit, faxit auspex omnis syncerę amicitiae, Christus dominus! Iam paucis ad tua respondeo, colendissime frater. Vera plane retulit Engelbertus noster de supplicatione sacra instituta et recepta propter vos, imo propter commune periculum in ecclesia nostra. Et magna sane populi frequentia bis in quavis septimana peragitur; interea singulis contionibus dominicis maxime, excitatur populus ad preces domino fundendas cum in templo cum domi assiduas, et videtur quidem populus verbo veritatis et periculo permotus rem agere serio; nam humiliavit se suppliciter deposuitque nugas huius saeculi quamplurimas idque sua sponte partim, partim magistratu (ad exemplum regis Ninivitici) iubente, ut quisque derelicta via sua mala redeat in poenitentia seria ad dominum, si forte hic nostri misertus mala commerita quidem et intentata iamiam sua misericordia ab ecclesia clementer avertat, ideoque speramus dominum sua gratia nobis non defuturum, ita tamen, sicut et tu recte divinas, ut nos interim sequros esse nolit, quin cruce tanquam aurum igne probet, ne videlicet in morte huius mundi obdormiamus et cum impio mundo condemnemur. Porro finitum fuisse bellum iamdudum hic prorsus nihil dubitamus, si videlicet id valuisset principis vestri authoritas, quod debuisset merito, aut si is mera fuisset usus potestate, hoc est, si hoc illi per alios licuisset. Caeterum peccatur ab aliis haud dubie fato magis quam malitia; ita enim visum est domino nostram exercere patientiam. Sed et Amorrheorum iniquitates nondum esse impletas credo firmissime, qui certo novi edoctus scripturis propheticis et apostolicis victoriam plenam, et triumphum vere iustum et absolutum de antichristo prorsus devicto atque deleto Christo regi et principi adeoque iudici nostro esse reservatum. Interea vero concedat is nobis, oramus, intelligentiam et vires ea perficiendi, quae ad gloriam eius ecclesięque eius incolumitatem pertinent. D[octorem] Lutherum beatae memoriae, virum celebrem, amavi semper et amo adhuc vel mortuum in domino; agnosco enim dominum pręclara nobis per illum contulisse beneficia, ob quae vir ille laudem meretur ab omnibus maximam. Nunquam tamen probare potui immodicam et nimis crassam eius de coena domini Iesu definitionem, quam in brevem propositionem, non ita pridem ante mortem suam, contra Lovanienses rabulas redegit, nimis acerbe in libello nupero, in parva inquam confessione sua contra nos aedita cui respondimus, ursit, et magna sua confessione fuse explicuit. Contendit ipsum naturale corpus domini, ita ut natum est de virgine, integrum adesse et edi in coena mystica, ita tamen ut panis maneat panis et non convertatur in corpus domini, nihilominus tamen vere et substantialiter adsit et corporaliter manducetur, non modo ore fidei, sed ore etiam corporis. Ita enim et Iudam contendit edisse ipsissimum domini Iesu corpus, quem tamen fide caruisse constat. Nihil haec distant a papisticis abominationibus, mi Tamere, excepto uno transsubstantiationis vocabulo. Caeterum Luthero, quamvis magno in aliis viro, hac in re tam non possum accedere, quam non possum ferre papisticam sententiam de reali et corporali praesentia et manducatione, libera tamen a loco, qualitate et quantitate. Ita enim loquuntur isti: Manducari et adesse verum domini corpus, sed miraculo quodam, non qualitative, non quantitative, et non tanquam in loco. Quod perinde est ac si quis dicat, ignem alicubi ardere, sed non lucere, non calefacere. Ita vero proprietates eidem rei uno momento addunt et adimunt, ut eadem, inquam, res simul et semel sit quod esse dicitur et tamen non sit quod esse dicitur. Quin ut scriptura sibi non repugnet, ut absurda plurima excludantur, ut corporis veritatem non adimamus Christo domino, denique ut miracula praeter necessitatem non confingamus ipsi extra et contra scripturam, et ut sacramentis tribuamus quod ipsorum est, spiritui sancto ut fidei quod ipsorum proprium est, melius (nostra quidem sententia), rectius, simplicius et satis esse videtur, si sentiamus et dicamus, sicuti scriptura quoque loquitur, ipsum corpus domini verum et sanguinem eius verum edi et bibi (Ioan. 6), sed fide et spiritu, etiam extra et ante coenam, quoties homo audito verbo salutis credit et sese Christo coniungit: Coenam esse memoriam, testamentum (Luca 22, Romę 4), testimonium et obsignationem traditi pro nobis corporis et effusi sanguinis, peractae salutis et vitae nobis in morte Christi per fidem exhibitae atque receptae, ita ut fide participantes coenae obsignationem accipiant eius rei quod redempti morte domini salvi iam et unum cum Christo facti sint (1 Cor. 10), qui est cibus vitae, et vitae quidem sensitivę non imaginativę, praesentis non absentis. Nam fides non est res vacua inanis et vana. Sentiunt intra se fideles vim et viventem in ipsis dominum: Imo ita plene et superabundanter fruuntur domino et omnibus bonis eius, ut nihil amplius exoptare et desiderare, possint, saturi iam et perfecti in Christo per omnia, nisi quod magno cordis iubilo aliquot in anno vicibus salutaria mysteria celebrantes exhibitam salutem reparant atque renovant, sicut ipse disposuit dominus, et quod semper postulant ut, quod iam fide et spe possident, suo tempore, quando videlicet deo visum fuerit eos hinc ad se transferre, plenissime conferat in Christo vitam aeternam. Ita porro non erit necesse imaginari corpus domini miraculose coelo descendere et sese contra veri corporis proprietatem per omnia diffundere, pani sese vel adiungere commiscereque, vel in panem converti, aut sublata panis substantia se continere sub speciebus panis. Manet in sua substantia et veritate dominus, ideoque manet in coelo dominus, qui etiam in coelo est filius hominis. Manet in sua substantia panis. Praeterea homines manemus in terra; corde autem, admonente ministro et dicente "Sursum corda!" ascendimus, evehente nos spiritu, et fide in coelum, ubi Christo toto, deo videlicet et homine, participamus, participationemque dudum fide coeptam adeoque perceptam continuamus et renovamus, ut ille iam pergat vivere in nobis et nos in ipso. Caeterum nihil hic tuae pietati praescribo quod credas aut recipias. Recipe quod putaris veritati scripturarum esse consentaneum. Haec recito et recitando paucis perstringo, ut videas, quare Luthero hactenus accedere non potuimus et quid de coena domini sentiamus, non inane utique et prophanum quoddam commentantes signum aut symbolum, sed divinum plane, quod est mysterium nostrae redemptionis, gratiae exhibitae nobis a domino testimonium, visibile verbum, et receptae salutis in spe signaculum concordiaeque et christiani foederis symbolum. Utinam vero liceat tibi aliquando per turbas illas venire ad nos; tum enim de his omnibus plene, libere, amice et suaviter commentaremur. Imo modis omnibus invitamus te, Theobalde humanissime, ut venias. Offero tibi aedes meas; aperio tibi omnia mea, ac quem modo in amicitiam ut intimum meum recepi, eundem laetus hospitio, non ut hospitem, sed ut fratrem excipiam libenterque de rebus religionis disserentem, ut erudiar, audiam. Nam mihi crede, frater, nos valde anxios atque solicitos esse, quomodo fidei nostrae creditam ecclesiam sponso Christo, domino nostro, integram et incorruptam adducamus, ideoque de synceritate doctrinae disputantes ex scripturis avide audimus. Scimus enim, scimus certam constitutam et designatam esse diem, in qua nobis omnibus pro nostro ministerio reddenda est ratio. Utinam tunc inculpabiles inveniamur sentiamusque iudicem clementem et benignum! Orate pro nobis dominum. Haec boni consulas, obsecro, amico profecto pectore profecta. Vive et aeternum vale. Commenda me illustrissimo principi et heroi fortissimo, charissimis item viris d. d[octori] Meggenbachio medico et d. Simoni Bingo secretario caeterisque dominis et fratribus, quos omnes meo nomine salutabis humanissime. Dominus Iesus servet nos omnes ab omni malo. Salutant vos omnes symmystae d. Pellicanus, Bibliander, Gvaltherus, filius meus, cuius Antichristum hic muneris loco offero, Buchterus item et Ioannes Wolphius, praesertim compater meus Otto Werdmüller, professores item d. d[octor] Gessnerus, d. Ammianus scholarcha, d. Collinus ac reliqui viri boni. Tiguri, 14. novembris anno 1546. Bullingerus, totus et ex animo tuus.
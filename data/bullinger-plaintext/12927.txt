S. D. Gratum mihi fuit, ex tuis literis cognoscere tibi redditas esse fideliter epistolas, de quibus nihil certi intellexeram; gratius quod Anglum cum uxore acceperis peramanter, ut illi suis ad me literis testantur. Nunc vero conferes cum domino Theodosio, homine erudito et verae religionis perstudioso, qui ut caeteri omnes boni te propter doctrinam ac pietatem valde amat et, cum sibi nunc esset iter in Italiam constitutum, voluit Tigurum venire, ut te conveniret et tecum de communibus negotiis cum reipublicae tum vero religionis conferret. Non dubito, quin eius colloquium tibi erit futurum valde gratum ut hominis intelligentis et rectae sententiae. Novi quid scribam, nescio. De morte regis Galliae iamdudum vos accepisse arbitror. Hac hora mihi annunciavit dominus Fallesius imperatorem esse propediem venturum Argentinam, ut ex eadem civitate scribitur. Quid moliatur istud latebrosum pectus, non satis assequor. Reliqua a domino Theodosio cognosces. Adolescentibus studiosis, qui mihi tuas literas attulerunt, obtuli officiose meam operam neque ulla in re sum illis defuturus, quam arbitrabor ad eorum utilitatem pertinere. Salutabis meis verbis omnes fratres, dominum patrem Pellicanum, dominum Theodorum, Gvalterum, doctorem Gesnerum, Frisium et reliquos. Consulto nolui hactenus interpellare dominum Theodorum, quem sciebam gravioribus negotiis occupatum, quam ut vacaret legere inanes literas, et quia nihil ab eo certi intelligo, arbitror adhuc eum in hoc totum esse, ut perficiat id, quod, cum ego isthic essem, instituerat. Utinam iam esset hoc labore perfunctus et se totum ad intermissum opus conferret. Sciat sibi rem esse cum difficili creditore, qui ultra tempus praescriptum non prorogabit debitum et crimen intendet violatae fidei, nisi promissum praestabit. Bene vale cum tota ecclesia et, si quid habes, communica. Basileae, 10. Aprilis 1547. Tuus Franciscus Dryander. Adfuissem libenter vobis in hoc festo paschatis, si licuisset; sed quod iam facere non potui, praestabo deo volente in festo penthecostes Clarissimo viro domino Henrico Bullingero. Tiguri.
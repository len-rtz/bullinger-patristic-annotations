Gratiam et vitae innocentiam a domino. Tantum abest, Erbie dilectissime, ut ulla putes apud me excusatione opus esse, quod ad ignotum scribis, ut ipse potius tibi agam gratias pro humanitate illa tua. Gratissimae enim sunt mihi doctorum et piorum virorum litterae. De ministro ecclesiae Folkesheym praeficiendo non est, quod scribam amplius. Virum enim optimum Marcum illum commendavit tibi Fabritius noster, quem et ego tibi, si modo haesit, diligenter commendo. Pius enim est ac doctus satis. Et quia functionem nactus es sanctam et gravem, hortor te, ut Spartam, quam nactus es, ornes. Non hominum ministri sumus, sed aeterni dei. Neque commissa nobis sunt terrena, sed agitur de incolumitate multarum animarum. Ergo sancta diligentia nostra pluribus prodesse, negligentia plurimos perdere possumus. Agitur et de gloria et ignominia divini nominis. Neque praemium propositum est periturum, sed immortale et aeternum. Curramus ergo in studio prudenter et fortiter. Plurimos domino nostro adducamus, ut, cum ille venerit pastorum princeps, immarcescibili corona nos donet. Tumultus illi rumoresque bellorum mire me conturbant. Terret enim me ingratitudo nostrorum. Saturi sumus. Fastidimus verbum dei, sanam doctrinam sufferre non possumus. Avaritiam, luxum, sanguinem, sacrilegia, adulteria, oppressionem, artes denique pessimas accusari nolumus. Christum ore profitemur, vivimus Bachanalia. Futurum est itaque, ut iudicium domini a domo dei incipiens aliquando perveniat ad hostes nostros. Utinam nostri non adeo feroces essent! Ferocia nostra in Helvetiis non felicem sortita est exitum. Utinam nostra infelicitate et clade alii docti aut praemoniti saperent humilius! Videntur quoque nostri foederibus et instrumentis bellicis plus nimium confidere. Orandus itaque dominus et instituendi diligenter, qui rerum gubernaculis adhibiti sunt, omnia agant prudenter in timore dei ac humilitate cordis, non quae sua, sed quae Christi sunt quaerentes. Dominus sit cum spiritu tuo. Scripsi tardius, quod per negotia citius non potui. 14. martii anno 1539. H. Bullingerus tuus. Domino Matthiae Erbio, concionatori ecclesiae Richenvillae, fratri charissimo. Dem predicanten ze Rychenwyler.
Gratia et pax, Bullingere in domino amice et observande. Legi, quae adscripsisti epistolae Capitonis de me. Sed cogita, mi frater, cum cor et anima una debeat esse sanctis, quam nos deceat sanctorum dissidia sic negligere. Silentio digni sunt, qui porci sunt et canes; infirmi, errantes et peccatores e grege domini servantur, reducuntur, instituuntur sermone dei. Ut ad caetera nihil, poteras tamen respondere ad id, quod appello fidem tuam de congressu tam diserte et cum iuramento etiam promisso. Fides sanctis maximi est. Memores simus homines nos esse et imaginem amicitiae christianae ex scripturis discamus. Bene vale. Deus charitas est et charitas id, quod praedicat Paulus 1. Cor. 13. Saluta Leonem et caeteros, et si unum Christum adoremus, sit nobis prima cura, ut in eo unum simus. Arg[entorati], 2. novembris. M. Bucerus tuus in domino. De gallicis negociis securus sis. Nostra respublica alia versavit hactenus consilia, et defendit eam dominus a privatis consiliis. Nos autem timentem deum in omni gente amplectimur et securi de Christo expectamus in reiiciendo homines fructus id merentes. Extra Christum omnes mortales perditi, in Christo omnes [...]. Nam multa aperte nobis hortanda etiam in selectis et in nobis ipsis. Pie docto viro M. Heylrycho Bullingero, symmystae et fratri in domino colendo.
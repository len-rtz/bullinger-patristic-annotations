S. Habetis tandem responsum Lutheri simplex, pium ac verum meo quidem et nostro omnium iudicio. Deus det, ut etiam vobis ita videatur. A confessione communi non videtur dissentire. Quia vero non omnes eosdem habemus oculos, expecto, quid tu iudices; nam de aliis non admodum anxius sum (excepto Pellicano). Abiecerunt enim me nunquam commeritum, ut sic abiicerer. Ego rem domino commendo. Quęso, mi Bullingere, constantem in veritate simplici virum agas. Commendasti aliquando literis sententiam Buceri de eucharistia Ad Monasterienses. Lutherus quia nihil aliud vult, fac illic persistas, ne fiat divisio. Intelligo ex quibusdam Bucerum apud vos peius audire quam unquam antea, postquam Bernę sese defendit. Miror, quis author sit, quod mali quidpiam illic egerit. Dimisi acta; quid, quęso, reprehendendum in eis? Catechismus Gaspari communiter visus est et auctus (nam ne iota quidem mutatum). Quid est igitur, quod illi adscribitur, tanquam egerit vel impie vel clam vel nescio qualiter? O adfectus! Oremus Christum, ut in fundamentum sit a nobis omnibus vere collocatus, ne adfectus nobis imponant, ne nobis placeamus nisi in domino. Soli tibi loquor; scio, quod mea non male interpretaris, id quod continet me in officio scribendi. Aliter enim si res esset, desiissem forsitan iampridem. Dolor est mihi, quantum nemo credit, postquam video capitosos quosdam illud agere, ut, ni tueatur deus, evangelium aliquando non sit evangelium apud nos, sed incendiorum, dissidiorum, calamitatum deo minime placentium veluti seminarium. „Quid agunt?“ inquis. Per mendacia faciunt, ut boni viri seducantur et in partes secedant. „Quin loqueris aperte, quod res est?“ Auderem quidem loqui tecum, si coram essem (ut alias etiam scripsi); literis tale quid committere non audeo. Sed veniet tempus, ut intelligas, quonam tendant, quę significo. Rescribe aliquando, in primis autem iudicium tuum de illo responso, ac ne me deseras, quęso. Vale cum tuis feliciter. Basileę, 24. ianuarii anno 38. Tuus Osv. Myconius. Domino Heinricho Bullingero, domino charissimo suo.
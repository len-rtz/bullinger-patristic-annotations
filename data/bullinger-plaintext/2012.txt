S[alutem] d[ico]. De disciplina illa alias scribam. Nondum enim, ut veritatem libere fatear, legi, quae de illa miseras. Serveti negotium me habet sollicitum. Novi illum non ex facie, sed ex libris ab annis amplius 20. Si Genevenses faciunt suum officium, ipsum tractant, ut blasphemus meretur. Non enim haereseos simpliciter reus est, sed extremae in maiestatem dei blasphemiae. Puto ego illum dei providentia perfugisse Genevam, ut illa de ipso commeritum sumens supplicium apud multos se purget crimine blasphemiae et haereseos. Sed audio illos nebuloni profanissimo patrocinari vel odio Calvini. Ex Germania nihil certi habemus, nisi quod Heilbronnae celebrantur consilia, in quibus multi principes conantur componere bellum inter marchionem et episcopos. Vive et vale cum familia.
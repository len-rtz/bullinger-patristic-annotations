Gnad und frid. Hans von Ulm wirt die sach an die hand nemmen, wie ir geradten. Ir soͤllend ouch das best darzuͦthuͦn, dann er warlich an dem kouff vil gewint, und ist imm uß der maassen wol ze thuͦn. Fürcht nun, der lang verzug mache, das ein ander in den kouff schlieffe. Des Curions halb beklaget sich die guͦt Regula übel. Sagt, sy werde verforteylt von Curio, etc. Deß wil ich mich wyter nitt beladen. So vil uff uwer erst schryben. Ich hab üch noch nitt alls übel geschulten der farlessikeit halb, alls ir es verstand und rächnend. Mich belangt seer übel! Und sagt man so grewlich ding, das mir angst ist, alein das ich die sach gern guͦt saͤch. Wenn ir dann so lang nitt schribend, wirt ich ettwan undultig. Aber ir thuͦnd genuͦg. Farend nun für! Ich acht, ir habind nunmeer aber ein schryben empfangen; gaͤben noch Buͦchmans brieff, und üch durch unser loͤuffern einen zuͦgestellt, der durch Sangallen zuͦ üch geloffen. Haͤlffend, radtend, schribend, werbend, thuͦnd, was ir moͤgend; alein das sich Ulm nitt vomm pundt trenne! Ob sy aber der tüfel betruge, so trennend üch doch nitt. Warlich, ir werdents hernach erger haben und mee kostens erlyden muͤssen! Lassend ir üch von der Syrenen xang entschlaͤffen, ir werdint flux daruff geweckt werden zuͦ üwerm verderben. Gloubend der red nitt von des keyssers todt! Es ist ein list und betrug, alein üch sumselig ze machen, das ir üch niergend versaͤhind! Er ist grad todt wie die katz imm Aesopo. Rex est intelligens propositiones et aenigmata, magni antichristi germanus filius. Trüwend imm nut, so betrugt er üch nut! Hie schick ich üch mitt danck Laeti brieff. Wo hertzog Ulrych wol wil, ist die sach wol halb gewunnen. Last er sich betoͤren, so ists den stetten ein grosser schad. Aber der laͤpt noch, der uns schirmpt, do Wirtemberg noch ferdinandisch was. Mittwoch ist das meer in raͤt und burgern worden, den [zeu]gmeistern ze gebieten, das sy das geschütz [und wag]en artalary, etc., rüstind, alls ob man morn [ußz]iehen woͤllt; das lüt, die darzuͦ verord-net, in statt und land von huß zuͦ huß gangind, besaͤhind harnisch und gwar; wer nitt gefast, das er sich der naͤchsten volgenden tagen rüst, und, so man wider  kummen wirt, gerüst sye oder miner herren straaff und ungnad erwarte; das jederman mitt gaͤllt, kleydern und schuͦhen fruͦtig und eerlich gerüst sye; sobald es dann die notturfft erhoͤusch, das man houptlüt, panerherren und fendrichen naͤme und jederman darzwüschen, jung und allt, gerüst sye. Und ist von den gnaden gotts jederman willig und einig. Gott verlich uns allen sind gnad! Gruͤssend mir üwern lieben bruͦder und vettern, mine günstige herren, und versaͤhend üch zuͦ uns alle zyt aller trüw und rechter liebe. Decembris 18., 1546. Bullinger. Sinem lieben herren und bruͦder m. Ambrosien Blaureren, predicanten zuͦ Constantz.
Erwurdigen, hoch unnd wolgelerten, frommen, ersamen und wisen herren! Ewer erwurdi und wißhait sygen zuvor berait unser fruntlich grus und willig dienst und was wir eeren, liebs und guts vermögen. Gnedig, gunstig, lieb herren! Getruwen, lieben eyd- und pundtsgnossen! Die besonder lieb fruntschaft, so wir alweg bishar von euch gegen uns erzaigt und gunstlich befunden, sachet uns abermal, euch disen unsern furtrag zu eroffnen, unser wolmainung und hilflich, bitlich anlangen zuzeschriben mit bitt, ir selichs gunstlich annemen wellent. Wir achten wol, ir haben ain bericht unserer angerichten schul uß den clestern durch unsern gmainen pundt des gotzhus also reformiert, darin jetz, ob got wil, fur und fur 22 knaben selbigen unsers punts und gemainklich von denen, die sunst ire kind zu schulen nit an gut vermugtlich, drü jar nach ainandren erhalten werden. Wan dan die drü jar vollendet, werden andre in selich stipendium angenomen, wie wol uns bas gfiel, also die zum erst angfurt werden, dieselben verharren und (diewil und sunders die, so ain zimlichen ingang zu studieren uberkomen) verer bliben solten. So wil es aber unsern gmainden bas gfallen sölich abwexlen. So ist nit minder, es ist by uns clag und der bedacht, das uns ouch beduret, das die knaben, so etwas jetz die drü jar gefruchtet hetten, glich so nutzlich also etlich wider darvonkomen und alle mue, arbait und angewendter costen vergeblich, dan etliche knaben, und die merer zal, nit vermuglich zu studieren, verer zu verharren, sonders so sy old ir eltern vernemen, das sy sich by euch und ouch anderschwo (ob etlich glich weren, die da gern furbas studieren und sich den kunsten zu lernen ergeben welten) nit mit clainen costen ußbringen möchten und minder nit dan zu jar 20, ja bis in die drissig gulden (on buͤcher und klaider) für den tischgang geben mussen. So wil es ouch nit mer der bruch und der welt ain burdi und ungewon sin, arm schuler mit gmainem almusen von hus zu hus ze gon, zu erziechen und also hinuß sich ze pringen, vergunt wurdt. Wie wir solichem begegnen und ain fursechung thuͦn selten, welten wir, darmit die angfurten jungling furhin by dem studieren bliben und continuieren möchten, by euch, als unsern gnedigen, gunstigen und gutter kunsten liebhabern rath, hilff und underrichtung suchen. Diewil und ir, ja ain burgermaister und rath und gmaine statt Zurich solichen handel, das die jugendt wol in gutten kunsten, in erlernung der sprachen underwysen und angericht werden, zu furd[e]rn genaigt, nit allain die ewern und fur euch selbst, sonders die anderschwo harkomen, andren ouch zu gutten semlich beschicht, und ir des guten forrath haben und insechen getun, wer unser gantz fruntlich und ernstlich furtragen, begeren, wolmainendt anlangen und bitt, das ir euch trulich bedencken welten, wie und in welchen weg der sach zu raten, zu helffen und zu begegnen wer, damit wir geschickt, zuchtig junglig zu lerer und warer christenlicher religion widmen, ertziechen und uberkemen möchten und also bim studio enthalten wurden. Insonders dise mainung, so wir achttetten, den unsern gantz furderlich und vilicht euch oder gmainer ewer statt nit so beschwerlich, welten wir euch ertzellen, die wellen ir guͦtlich von uns vernemen und ob euch es von nöten bedunchte (und solichs von uns nit zu unwillen wurd uffgnomen), ainem burgermaister und rat ewer statt Zurich, ouch zu verston geben und bewerben mechten, das ain burgermaister und rath by euch ain hus (hiertzu kemlich) verordnet mit gschiff und gschier, gliger und sölichen versechen und ain gutter burger, euch datzu gfellig, darin gesetzt wurd, der also unser und anderschwohar schuler anzunemen und sy (wie wir py uns angricht) zu versechen schuldig were und mit im dan taxiert wurdt, sovil von aim knaben ze nemen und zu geben, wie by uns, das sich lofft uff 13 gl. und nit hecher. Also halt unser vogt die unsern mit zimlicher und benugiger narung, als mit mus, brot, gersten, erbsen ouch etwo mit flaisch in der wuchen, doch on win und mit selbst der knaben costen der bucher und klaider. Sölicher gstalt die knaben zu halten, achten wir, wer by euch ouch muglich und bas dan by uns. Unnd so also unsere knaben by euch beschaid und herberg finden möchten, wurden der knaben eltern, ja ouch die knaben selb sich begeben und ergeben, verer dem studio obzeligen und nachzekomen und die 12 oder 13 gl. järlich und fruntlich zu betzalen. Das were unser gutte mainung und bedacht, so wir solichs by euch oder by ainem burgermaister und rath bewerben möchten und inen ließ gfellig sin. Nunt höchers, liebers und nuͦtzlichers möcht uns jetz von euch begegnen. Darmit möchten wir ouch zu gschickten junglingen komen und, diewil unser volk ouch in der religion zertailt, möchten die jungling in ainer religion bliben und mitlerzit den boͤswilligen begegnen, guts infuren und von der meß und irem gantzen gruwel und anhang mit wichen und großen pfarren zu suchen, abfuren, selbst schuchen und ander darvonzuziechen und anders bessers daruß zu verhoffen und ze volgen nutz bringen möcht. Haruff, gnedig, gunstig, lieb herren, bitten wir euch hochvlissig und trulich, ir wellen unsern antzug, anmutten und fursechen von uns nit zu argem uffnemen, sonder zu gutem bedencken als ir solichs bas erwegen, dan wir es ertzellen old beschriben kunden. Nit minder ist es, das ir unserm schriben wol also begegnen möchten, das wir solichs selbst anrichten oder die richen ire son dartzu halten solten, etc., so wißt ir by euch selb, die jugendt last sich gwonlicher an frembden ordten bas anfuren zu guttem und abfuren vom bösen, dan in irem haymet. Fur ains zum andren, so ist jetz der welt bruch also, das die richen gwonlich sich beschemen des ewangelions, sunders ire son zu predicanten ze machen, das ewangelium lassen zu verkunden. Aber alweg ist das ewangelium der armen gsin, also noch allain welch arm sind, die ergeben sich in die profession. Also und darum wir gnaigt weren, die zu furdren, sie mitler zit der gmaind gottes erschießlich sin möchten. Die richen, nachdem sy gstudiert, suchen sy vast nun iren nutz mit irer kunst. Das und andres alles wellen ir wolbetrachten, uns furus und euch ouch zu guttem und wan es euch glegen, uns ain gnedige, gutte und fruntliche antwurt volgen lassen. Das begeren wir nach allem unserm vermögen guttwillig zu verdienen. Datum zu Cur, am 20. tag mertzens anno etc. 47. E[wer] erw[urdi] und wißh[ai]t altzit willig verordnete von gmainen gotzhus comissarii und schulherren der gmainen schul im predigercloster zu Chur.
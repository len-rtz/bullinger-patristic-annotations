Gratiam et pacem. Tuas avide expecto, colendissime mi Ambrosi, nam meas tibi redditas esse arbitror; spero item meas illas inscriptas aliis bona fide esse abs te curatas. In praesenti nihil habeo, quod scribam. De bello illo infausto nihil habemus. Fuit sane superioribus diebus hic orator caesaris, Burgundio quidam, gener Granvellae, consensum afferens caesaris ex castris super neutralitate comitatus Burgundiae et ducatus, nam opera Helvetiorum pax inter illos facta est; consensit etiam Gallus. Burgundio ille asserebat magnam esse spem pacis et concordiae sarciendae. Dominus det nobis pacem suam! Commendo tibi hunc puerum, Iosue Bullingerum; est fratris mei filius. Si haeserit apud vos (optarem autem maxime, ut magistrum apud vos inveniret, apud quem hac hyeme laboraret), quaeso, admoneto et corripito ipsum, ne adolescentium more insolescat. Oro item, ut mihi, quomodo ille se gerat, significes; rem facies longe gratissimam. Vale una cum tuis omnibus. Septembris 15. anno 44. H. Bullingerus tuus. Praestantissimo viro d. Ambrosio Blaurero, fratri suo singulari ac incomparabili. Constantz.
G[nad]. Ewer herren schreiben an die von Augspurg, auch ewers an den Lętum, hab ich gleich dahin verfertiget. Es were ouch von unnoͤten gewesen, das ewer herren dem botten 1 fl. geschenckt. Der bott ist von hinnen und würt im (als ich achten) noch ainmal gelont von denen von Augspurg, uff dero bevelch ich ouch den aignen botten hab schicken wellen, etc. So acht ich, mein schreiben sampt dem gallokutischen a b c seye euch wol zuͦkommen. Das wellt fleyssig behalten und in ain buͦch schreiben, damitt irs nitt verlierind. Sollend aber sonst die buͦchstaben, so nichts gelten, voranhe setzen, ob glich etwar uber das buͦch köm, das er nitt wysse, wa das a b anfache. Es gilt uffsechens und ist guͦt gwarsamlich handlen by diser mehr dann untreuwen wellt. Des papsts bottschafft furtrag hab ich auch Lęto geschickt. Similes habent labra lactucas. Es sicht alles ainander glich, papst, seine gesandten und die, mitt denen er handelt. Ir hapt mir den kopff gar sanfft demulciert, so ir schreibt, wie wol euch mein hand fröwe, so offt ir die secht; und das euch kain schreiben baß dann das mein fröwe. Wie sollt mich sollichs nitt lustig machen zuͦ schriben, dann mir der arbait uffs best gelont ist, wa ich nun vernymm, das euch damitt zuͦ gefallen gedient ist, etc.? Das schreiben, davon ir mir vormals meldung gethon, ist mir noch nitt zuͦkommen. Will by nechster bottschafft desshalb gen Augspurg schreiben dem Hallero oder sonst und erfarung haben, was dißer fur ain gesell seye, etc. Die sach beschwärt mich nitt ain wenig. Newer zeytung dismals nitt sonders, dann das meine herren uff frytag ze nacht ain pfaffen von Uberlingen by ainer ehfrouwen, deren mann in krieg zogen (nitt yetz), in aines kublers hausß, der ain burger und aber yetzund umb sin nichtigs wesen ouch in gefencknüsß ist, uffgehept, und inn sampt dem weyb und der hauswirtin, die sy ingestossen, in gefencknüsß gelegt. Acht, man werde in strecken, dann er vorhin ouch schantlich mit ainr Costentzerin gehandlet. Diß gsind schempt sich nichts dann der ehren. Kan nitt fuͤr unehr achten, das wider den waren, sonder allain, was wider sinen abgott ist. Gott well ainmal drin sechen! Ich waiß nitt, was man zuͦ Augspurg fuͤr gschray gemacht hat. Der Schaͤrtlin zeucht widerum hinder sich uff Augspurg, welcher doch yetz, wa man seinem rath gefolgt, Ynspruck unnd anders ingenomen hette. Der verzug raicht dem find zum vortail. Laetus schreibt mir under anderm uff necht, der kaiser bringe sein kriegsvolck alles zuͦsamen im Payerland, seye aber noch weder zur belegerung noch zur schlacht gefasst; warte uff die Spanier und Italianer. Deren sollen 20000 zuͦ fuͦß und 2000 zuͦ ross kommen uff ultima iulii, versicht man sich ir gewisslich, zuͦ Trient. Schreibt dabey, sy habind nitt ziechen wellen, inen werde dann der Luterischen leyb, hab und guͦt gantz frey und preyß gemacht. Das seye ouch beschechen. Aber der herr Zebaoth hat noch nitt ja darzuͦ gesagt. Item er schreibt, die Venediger habind sich nach langem vermoͤgen lassen, das sy dem ellenden volck den pasß zuͦgelassen, etc. Es habend ettlich knecht ain zutz gmachet zuͦ Fridberg. Ist mitt uffsatz beschechen, damitt Schertle widerum hinder sich ruckte, so man doch der sach wol sunst thon hette. Unser gesandter schribt von Ulm, das sich die Aidgnossen gantz wol und zuchtig haltind. Seyen yederman lieb und werd. Werdend sich gar ungern von ainander trennen und schaiden, diewyl doch die Neun Ort die iren yetzund abforderend. Es ist mir vorhin gantz im syn gewesen, es wurde allso gehn. Das ir den oligarchi nichts trauwend, ist kain wunder. Es sind mehr leut, die nichts guͦts da suchend. Man versicht sich gentzlich, unser theurer, frommer landgrauf werde ain guͦte that oder zwo thain, am heruffziechen den bischof von Bamber g uberzucken und denen von Nurenber g ouch ain banket schencken uff ain seltzam[e] menier, davon nitt ze schriben. Es sicht im gantz gelich uß vyl ursachen. Wer ain wolbeschuldte sach. Hiemitt brieff an den Wolfgang Haller. Sind von Ulm herkommen uff der post. Waiß nitt, ob sy vom Joanne Hallero kom[en]. Vale, mi charissime et venerande Bullingere. Dominum pro nobis nostraque ecclesia nunquam non interpella. Saluta tuam domum cum omnibus amicis et fratribus. Salutant te nostri. Curionem admone, obsecro, ut ad Herbrotum consulem quamprimum scrib[at] easque literas tuis coniungat, ut proximo nuncio mihi reddantu[r]. Sed iam hoc temporis articulo rursum mihi tuę et Curionis literę redduntur. Dic Curioni, ut tantisper reditum differat, dum de Herbroti, ad quem scripsi, animo certior fiam. Tum enim ipsi quoque, quid porro agendum sit, scribam. Iam ad proximas. So mir der brieff zuͦkompt des datum 10. iulii, will ich euch unverzogelich wissen lassen. Das rotwelsch hapt ir wol troffen. Es ist etwan gar gut, das man ainander on ander leut verston koͤnne. Von dem vorstraich waist man noch nitt under den unseren, was es ist und was er maint. Bald ich etwas erfar, lass ich euch wissen, so bald ich ymmer bottschafft hab. Ewer entschuldigung byn ich wol zuͦfriden. Hab vorhin wol gedacht, man hette den beltz zuͦ vyl gefydert. So hab ich ain ratschlag vernommen, wie im ze thain werd sein, wann die knecht abgemanet werdind, ouch vast uff die mainung, wie ir davon schreibend. Hoff, es werdt dem von den unsren gefolgt. Mag es dann alles nichts verfachen, muͦß man gott walten lassen. Der knecht halber, so um Salmenschwyl lygend, hat man ain guͦten anschlag oder zwen. Sorgen aber, man komme zuͦ spat. Dann es ist die sag, man welle sy yetz musteren, und seye gelt kommen. Wurt man bald gewar, ob es wahr oder nitt. Sy sind den armen lüten treffelich uberlestig. Man acht, es seyen iren ongefar vier tausend. Habend ain grosß unzibel von huͦren und trossbuͦben. Sind ainlyff fendlin. Man hat inn nun ze lang zuͦgesechen. Gott geb rechten ernst und eyfer seiner ehren, das man gegen disen gotsfinden, wie sich gepurt, handle. Dann will den unsern nitt recht ernst sein, dapffer ze handlen, so wirt ainem anderen ernst sein. Aber die farlesikait wirt sich selbs strauffen. Dann lang in soͤlichem kosten lygen und nichts usrichten wirt unlidlich sein. Wolan! Ich hoff zuͦ gott, er werd den landtgrauffen zuͦ grossen sachen brauchen. Is scripsit nostris se aut cęlum pro terra accepturum aut defensurum ab antichristis populum dei. Gott mitt euch hie und dort. 20. iulii 1546. Domino Heinricho [Bul]lingero suo. Tiguri.
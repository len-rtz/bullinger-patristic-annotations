Gratiam, pacem ac vitae innocentiam a Domino per Christum. Tam idoneum nactus tabellarium continere non potui, quin ad te literas darem, doctissime Bullingere, hoc argumento usus potissimum, ut literas a te reposcerem; meas quidem adeo aridas ac ieiunas nihili reputo, tuas vero omne genus eruditione plenas magni facio. De monasteriis agitur hic apud nos in spem illam, ut scolae fundentur. Deus optimus bene vertat! Sed quousque iam ventum sit in hac re, Rudolphus noster ipse enumerabit melius, quam ego calamo consequi possem. Concilium Vincentiae celebrari debuit; illuc quidam ex Romanis cardinalibus ordinati aut missi. Quid egerint, nescimus; nihil rumoris parit hoc conciliabulum, fortassis penitus sopitum ut illud prius, quod Mantuae debuit haberi. Paulus tercius a Nicea nondum solvit; illic de resarcienda pace inter monarchas agendo nihil egit; aiunt monarchas illos rediisse quemque ad sua. De conventu vestro Tiguri Megander nos certiores reddidit. Pacem quidem inter ecclesias magnopere optamus ac a Domino obsecrando petimus, sed eam, que non sit cum veritatis iactura, sed usura. Rogamus igitur te atque obsecramus, ut, si de hoc negotio quid amplius agi contigerit, quod dos scire referat aut conducat, ad nos scribere digneris. Deus optimus superstitem te nobis conservare velit. Ex Curia Rhetiae, octavo kalendas Iulii 38. Saluta meo nomine Leonem, Pellicanum, Megandrum et Ioannem Ammanum, viros omni honore dignos. Tibi deditus Ioannes Comander. Eruditione ac pietate ornatissimo viro magistro Heinricho Bullingero, Tigurinae ecclesiae antistiti, domino et amico suo primario.
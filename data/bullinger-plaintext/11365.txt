S. Dedit superioribus diebus, doctissime Bullingere, communis noster, ut video, amicus Ioannes Voglerus, principis nostri oeconomus vigilantissimus, ad me tuo, ut referebat, nomine dono elegantissimam simulque piissimam illam clarissimi Vadiani de corporis Christi cum verbo coniunctione epistolam cum d[ivi] Vigilii libris extra controversiam piis. Qua re non potuit quicquam accidere immerito mihi et de doctissimo piissimoque homine tale nihil speranti gratius acceptiusque. Verum cum Musis Gratiae arctissima sint iunctae familiaritate, imo indissolubili vinculo inter sese connexae sint, mirari desino te, Musarum antistitem, meme, qui vix Musas a limine salutarim, tua amicitia dignari. Proin, ne et ego prorsus amusus et a Gratiis alienus videar, visum est mihi te hisce qualibusqualibus meis litteris rursus compellare et, siquid in angusta mea suppellectile sit, quo possis aliquando commode frui, tibi candido prorsus animo offerre. Iam vero Sigismundum tibi hoc munere elegantissimo devinxisti, ut solvendo tibi esse nunquam possit, neque, quod referam dignum isto et munere et in me animo tuo, quicquam habeo nisi meipsum, quem, si alicuius esse momenti putes, totum peculio tuo adscribito. Adhoc, vir clarissime, quam possum diligentissime te oro, quo grammatophorum hunc, Heinrychum Hofstetterum, civem vestrum, qui biennio principis nostri secretarium egit Gallicum, si quando apud te sollicitabit, apud senatum vestrum precibus iuves tibique meo nomine commendatum habeas. Pollicetur perpetuam resipiscentiam ac nunquam in decretum publicum quicquam commissurum; quare venia dignum puto. Vale, optime vir, et mihi ut clientulo tuo praecipito; invenies ad quidvis promptissimum. Salutes item, oro, egregium meum dominum et amicum Erasmum Fabritium et quosvis fratres verbi cultores adamantinos. Ex Montbeliardo, 26. octobris anno a virgine partu 1539. Tuus ad aram Sigismundus Taurus. Insigni clarissimae urbis Tigurinae episcopo Heinrycho Bullingero, domino et amico suo colendo.
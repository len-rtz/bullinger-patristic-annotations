Es kompt yetzund ain lautprecht sag: Dieweyl unser hauff sich in drey getailt hat und dem von Peuren under ogen zeucht, allso das er nitt schwencken koͤnne (dann die drey hauffen seyen allso verfasst und verziechind all abschwaiff, das inn diser find nitt engehn koͤnne), so seye der kaiser auch uffbrochen, ziehe den unsern nach, welle den von Puren erretten, wie billich. Das were nun guͦt, wie der dachß usß dem loch keme! Dann diser anschlag ist druff gemacht. Aber ich kan nitt gruntlich hoͤren, ob dem allso seye, wiewol minen herren yetz ain post kommen. Waiß nitt, was sy bringt. Ists aber allso, werdend sy es den ewern gleich zuͦempieten. Min l[ieber] bruͦder und v[etter] C[onrad] Z[wick] sind gestert und hutt nitt aussgangen. Ich schrib diß in yl. Darum schick ich euch disen brieff gar. Wellt mir widerum schicken. Der landgrauff ist ubel zefriden, das die bevelchsleut, die hie oben ettlich kloster innemmen soͤllen, nitt nach irem bevelch gehandellt. Hat man yetzund ettlich ander verordnet. Miner herren gesandter zuͦ Ulm ist allererst selbs by dem landtgrauffen under Thainowerd gewesen, und yetz minen herren selbs ain knecht geschickt. Zoͤgt eben an, was ir in disem brieff auch hapt. Dann das er ouch anzoͤgt, wie gantz graussam und beharrlich der landgrauff in des kaisers leger geschossen hab, allso das ungloplich. Und ist gwisse kondtschafft, hett ers ain tag lenger triben, das sich die find ergeben muͤssen oder schantlich geflochen sy. Aber gott hats nitt gewellt. Es habend die unsern dem kaiser grossen trutz botten. Sind uff den wal gloffen. Habends zum hefftigesten lacessiert. Aber sy habend nitt herfur gewellt. 17. septembris. Ora pro nobis dominum, ut facis scio. Sero rescivi huius abitum, et Gvalthero scribendum paucis, qui sermones suos, quibus papam antichristum esse convincit, ad me dedit. Salveant tui omnes. Salutant te nostri.
S. Musculus noster praestabit, quod hactenus neque literis tuis responderim proque misso munusculo nullas habuerim gratias, quod mihi te, viro doctissimo, autore gratissimum fuit. Caeterum eo multum conturbatus sum, quod videam vulnus huius dissidii tanto publici negotii incommodo recrudescere; quod non dixerim culpa vestra fieri, qui amara Martini scripta legerim, sed tamen utrinque caussa salva silentium optimae defensioni praestitisset, cum ea apud amicos non sit amplius opus, quod prioribus scriptis iuditia satis firmari possint. Apud inimicos autem tam nihil agimus quam nos, quam publicam evangelii caussam magis illorum libidini prostituimus; quae non ideo dixerim, ut, mi d. Bullingere, qui in vestros huius mali caussam reiiciam, sed quod piis ac bonis viris ad concordiam atque publici negotii rationes utiles pro mea in deum et relligionem fide monitor esse cuperem. Praeterea amiciciam tuam gratissimam mihi esse scito, quam ego, cum expetere deberem, abs te humaniter oblatam promptissimo accipio animo, sincere et candide observabo. Bene vale. Ex Augusta, 20. novembris anno 1545. Tuus Cl. P. Peutinger, iuris consultus. Doctissimo viro d. Hainricho Bullingero, christianae pietatis [atque veri]tatis professori, amico [suo c]arissimo. Tiguri.
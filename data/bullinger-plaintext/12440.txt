S.P. Cum hic, qui has Gastio nostro reddet isthuc transmittendas, se recta Basileam iturum significaret, meae erga te observantiae esse duxi, si te his longo post tempore salutarem, significaremque post meum a Gallica legatione reditum hic me pristinae molae operam dare, ut scires, ubi gentium tuo prisco in me iure uti valeas. Nam si unquam alias, nunc maxime meum illud erga te studium viget; quod re potius quam verbis testari recipio. Certe, si cuiusquam, tui maxime, causa nihil non conabor, mi Bullingere, et, ut periculum facias, te etiam atque etiam rogo. Interim serva te nobis incolumem, nam quamdiu vixeris, tandiu et literariae reipublicae et christiano nomini consultum iri arbitramur. Ego (quod mihi tantum licet) quotidie te in tuis scriptis disserentem audio et pene conspicor. Inprimisque sum tuis defensionibus mirabiliter delectatus. Summam enim illae doctrinam et illam, quam ego maxime probo, egregie redolent animi moderationem. Annotationum tuarum iam bonam perlegi partem. Bene atque optime vale, et me in tuo aere semper censeas et, ut vales et si quid novi excudis, significes quandoque, rogo atque obsecro. Iterum vale. Datum Nozerethi, 8. calendas aprilis anno christiano 1546. Tui studiosissimus et observandissimus Gilbertus Cognatus Nozerenus. Conradum Gesnerum, medicum excellentem, cuius opus Bibliotheces nondum mihi contingere nec videre licuit, Bibliandrum, Pellicanum caeterosque ecclesiastes salvere iubeo. Praestantissimo viro domino Henrico Bullingero theologo, praeceptori suo suspiciendo. Tiguri.
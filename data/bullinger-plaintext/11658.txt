Unser fründtschafft, guͦttwilligkeitt sambt allem, so wir eeren, liebß und guͦtts vermögen, zuͦvor. Hoch und wolgelertte herren, insonders getrüwe gönner und fürgeliebte fründ und bruͤder, üwern gar emmsigen und ernsthafften fliß uff den schädlichen und leidbaren tod unsers frommen und getrüwen vorstenders, her Rellicani, unß mitt einem redlichen, dapfferen lerer (und daß on verzug) zuͦ versehen, habent wir wol befunden, allda unß üch nitt minder dann die üwern selbß angelegen sin vermerckt und verstanden, deß wir üch, unsern fürgeliebten, hochen danck (alß wir billich söllen) mitt erbietten aller dienstbarkeitt und trüwer erkantnuß wüssen und sagen. Wöllent darby üwer lieb gebetten han, unß allweg furterhin wie bißhar für befolhen und uff unsere kilchen trüw uffsechen ze haben, damitt daß werch gottes, so by uns durch fromme, dapffere und gelertte männer gepflantzet, in heilsamem uffwachsen und wirigem bestand blibe und der satan sin verwirtten samen under unß nitt inbringe, dardurch wir in zwispaltig meinung (wider das wir bißhar gelernet) gfuͤrt werden, wie dann ettliche vermeint und sich ouch gern deß undernommen hetten. Der herr wöll aber unß (bitten wir) in siner waren gebnen und noch wärender leer gnädigklich erhalten, alß wir daran ouch gar nitt zwifeln, dwil wir sin vätterlichen bistand an üch, unsern fürgeliebten herren und bruͤdern, ougenschinlich sehen und empfinden. Wiewol unß daß verbittert und heiter under ougen uffgrupfft und verwissen wirtt, muͦß uns aber nitt irren, sonder unser trost und zuͦversicht, hertz und gmuͤtt in diserm und andern fälen in einhäligkeitt deß gloubens mitt gott, der ein stiffter warer lieb, fründschafft und fridens ist, stif und dapffer zuͦ üch haben und setzen unangsehen jemandß. Wöllent ouch herren Michel, unsern jetzigen predicanten, sambt dem schuͦlmeister, sich alleß guͦttes gegen unß zuͦ versehen, getrösten; nitt anders sy ouch hinder unß gespüren werden. Die gnad deß herrn sye mit unß allen. Datum zuͦ Biel, uff mentag nach iudica anno etc. 42. Meyer und raat der statt Biel. Den hoch und wolgelertten, erwürdigen, frommen herren pfarrer, predicanten und läser der statt Zürich, unsern insonders getrüwen herren und fründen.
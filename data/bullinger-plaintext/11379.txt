Gratiam et pacem a domino. Literas tuas secundo novembris scriptas, pater colendissime, decimo decembris Lausannensium praefectus a Berna ad me attulit. Moram tantam intercessisse miror nec dubito, quin vęhementer meum admireris silentium, cum antea tantopere scribendi offitium efflagitaris, quod tamdiu a me intermissum esse non tam tibi quam mihi molestissimum fuit. Nihil enim est, quo perinde delector quam tuarum literarum lectione mearumque ad te missione. Quo autem minus aliquandiu scripserim, tabellariorum impedimento fuit raritas, cum literę meae omnes Basileam (Bernę enim cui mitterem, noveram neminem) mittendę essent. Nunc vero, postquam hanc mihi ad te scribendi facultatem occasionemque aperueris, efficiam sane, ne posthac silentium meum incusare possis. Rerum mearum conditio semper sibi similis existit, nec infoeliciter, quantum ego coniicere possum, studia succedunt; ea enim mutuo Conradus noster et ego communicamus. Quod tam fido animo meam apud collegii praesides caussam tutatus sis, satis dignas gratias agere non potero; curabo autem, ne quid simile committatur. Verebar hercle hoc plurimum; tuo tamen patrocinio confisus aliquid mihi etiam Othonis consilio hac in re audendum duxi. Est Genevę Germanus quidam mercator mediocriter doctus, qui sępius iam literis suis me Genevam allicere conatus est; mathematicę enim studiosus existens opera mea uti expetit. Indicarunt me homini concionator Morgiensis et diaconus. Hic aut suas mihi aedes offert aut Genevensis typographi. Labores meos iusta mercede se compensaturum promittit. Ego, quid agam, incertus sum. Tuum, quid mihi agendum sit, consilium expecto. Quare rogo, ut, quam primum fieri poterit, ea de re mihi scribas. Indicabis etiam, quid nam vere ineunte de me instituere vobis videatur. Cuperem ego sane, ut tempus illud peregrinationis meę claris urbibus et literarum studiis florentibus lustrandis insumere possem. Sed ea de re tuum omne esto consilium, cui nunquam refragabor. Stipendii quoque negotium omne tibi committo; neutiquam enim mei oblivionem te capturam arbitror. Constans apud nos fama est cęsarem Lutetiam adventurum, quo loci nonnulli quoque papam adfuturum pollicentur. Quid nam hi consultaturi sint, nemo est, qui non iudicare possit. Anglię regem filiam suam Clevensi duci elocasse multi affirmant. Ex Anglia hisce nundinis nihil novi accepimus; te rogo, ut scribas, num literas a Nicolao nostro acceperis numque valeat. Est Orbę vir doctus natione Geldrus, Andreas Zebedeus nomine, qui nunc verbi ministrum agit, qui, cum hisce diebus in carmina quaedam Germana incidisset, quibus Capnionis, Oecolampadii, Erasmi, Lutheri Zvingliique laudes continebantur, eadem latinis hisce versibus expressit; quos cum mire elegantes cernerem, etiam illo non invito ad te mittendos existimavi. Salutat te poeta ipse quam offitiosissime, brevique, ut arbitror, ad te scripturus est, fortassis et aestate futura vos invisurus; est enim Tigurinę ecclesiae amantissimus. Carmina ipsa hęc sunt: Non caruit naso, dum Naso poeta canebat: „Conveniunt rebus nomina saepe suis.“ Sic natura trahit, sic nos devolvit in illa, Quę signant certis nomina nostra notis. Plurima cuius eunt exempla per omnia fusa Sęcula, quae longum est hoc memorare loco. Si tamen in dubium quis adhuc vocet improbus istud, Ante oculos cursum temporis huius habet. Capnio sic καπνόν Svevas diffudit in oras, Et fumo ad flammam non male stravit iter, Dum linguas genus omne sacro de vertice profert Et puram ex ipsis fontibus haurit aquam. Altera nulla parem viderunt sęcula, per quem Scripturę cępit planior esse via. Post Oeclampadius foeliciter excitat ignem Inque domo domini ceu nova flamma micat. Cuius ad efusos radios per opaca viarum Multa retecta probe, quę male tecta prius. Tertius accedens post Roterodamus Erasmus Mollit amabiliter, quę prius aspra nimis. Interea toto fit caussa celebrior orbe Et patet ad magnum iam via plana decus. Lutherusque potens in arenam prodit et alta Voce tonat, mundi qua stat uterque polus. Ad tonitru hoc summa, media atque etiam infima, quęque Et dextra et lęva sunt sita parte, cremunt. Tum veri privata prius via publica facta est, Qua magnam ad coenam quilibet ire queat. Cui neque tam sero poterit quis adesse vel isto Tempore, quin aliquem possit habere locum. Proinde nihil damni quo tantus sentiat hospes Quoque queat numerum mensa tenere suum, Omne hominum genus huc accersitur undique, non est Personę acceptor, qui bona tanta parat. Cuncti invitantur, vir, foemina, sanus et ęger, Omnis et hic aetas, quo requiescat, habet. Duri homines, sylvestre genus, turba impia perstant Et spernunt amplas hospitis huius opes. Cogendi veniunt adhibendaque verbera verbis, Ne misere miseri tanta perire sinant. Hoc ad opus pretii vir summi Zvinglius unus E paucis certo mittitur ore dei. Qui nihil ostendens animo subit omnia prompto, Quę Christi servos et pia corda decent. Instat verbi armis et sancta voce senatus, Aenea contra acres induit arma lupos Pro Christi caussa quidvis tentare paratus Et promptus Christi nomine cuncta pati. Qui dum munus obit summa pietate fideque, Hic obit, imo abit hinc, et meliora tenet. De Zvinglio Zebedeus: Maiorem sperare nefas, fortasse petendum, Ut dent vel unum sęcula nostra parem. Os doctum, pectus sincerum, spiritus acer Unius in laudes incubuere dei. Acclamatio: O evangelici vindex fortissime verbi, O Christo, o patria[e] fortiter ause mori! Lusi et ego nuper, dum succisivis horis poesi operam do, epitaphia quaedam, quę huc adscribo, non ut inter docta illa locum aliquem tenere digna sint, sed quia etiam nugacissima mea, quae saltem literas sapiunt, ad te mittere non erubesco, qui mihi et pater et pręceptor semper fueris. Zvinglius ille pius tumulo requiescit in illo. Vis brevius? Pietas occupat hunc tumulum. Aliud eiusdem: Zvinglius hic recubat, Tigurinę gloria gentis, Eximius servus qui fuit usque dei. Hic est (si nescis), cuius nunc robore sancto Strata est elati gloria pontificis. Hic etenim primus Romanę semina pestis Sustulit et sęvi moenia celsa papae. In dominum sancto semper flagravit amore, Gloria dum sancti quęritur alta dei. Dum patrię incolumem studuit servare salutem, Pro patria chara Zvinglius acer obit. Ah patrię pudet ingratę describere facta. Sustulit, hei misere, qui fuit usque pater. Sufficit haud sanctum ferro discindere corpus, Impia sed sceleri congerit acre scelus. Quatuor e cęso conscindunt corpore partes, Et dantur flammae mortua membra viri. Consumpsit sęvo corpus cum robore flamma, In corda ast ignis fortia non valuit. Corda igitur duro conduntur marmore sancta, Namque vorax nobis corpora flamma tulit. Pręteriens lapidis cernis cum signa, viator, Subveniant sancti dogmata sancta viri. Epitaphium Clementis p[iae] m[emoriae]: Hic recubat Clemens, Romanę dedecus urbis. Vis brevius? Lapis hic contegit omne scelus. Hęc nunc, charissime pater, aequi bonique consulas, obsecro. Plura scribere nec tabellarii festinatio permisit, nec aliqua occurrerunt, quibus operępretium videretur studia tua interturbare. Dabimus fortassis brevi etiam alia, si hęc tibi non ingrata fuisse comperimus. Plurima salute te familiamque universam impertit Conradus noster et eius uxor. Salutabis et tu nomine meo uxorem matremque tuam cum omni liberorum coetu reliquaque familia. Lausannę, 12. decembris 1539. Tui observantissimus Rodolphus Gvaltherus. Vere docto et pio viro d. Heinrycho Bullingero, Tigurinae ecclesię episcopo vigilantissimo, patri suo plurimum colendo.
Gratia Christi tecum, optime vir. Literę a dominis nostris Tigurinis ad pręfectum script ad successum rerum nostrarum nihil effecerunt, sed Lucernam ad confęderatorum comitias nos ablegavit summis expensis nos expilans, quemadmodum per hominem illum pene funesta sunt nostra omnia. Dominus illi, quod sibi visum fuerit, reddat. Tu, quantum potes, legatos dominorum tuorum nostri causa adhortato, enixe precor. Res dei est; ipse vel hoc modo provehet negotium Christi sui. Provectionem tuam cum aliquot fratribus ac dominis tuis Basileam nunciavi fratribus nonnullis. Ipsi (ut dignum est) plurimum lętantur, praesertim vero, quod sciant te prudentia, pietate et doctrina omnium locum facile posse supplere ac veri inimicos confundere et convincere, ad quod faustum fęlixque summi numinis opitulamen multo studio precantur omnes. Narrabam etiam ea, quae per epistolam ad te transmissa sunt a Schmalkhaldensibus, quemadmodum praelegeras. Fratres multa lęticia domino gratias agunt. Actionem Basiliensem, quum fęlicibus (ut pręcor) avibus redieris, nobis per epistolam significare velis; nam et nos scisse frugi speramus. Vale, ac omnes ecclesias nostras tibi velis commendatas habere. Salutant te omnes fratres, presertim Huldrychus Amantius, Ioannes Schmid, Ruͦdolffus Mundprat, Ioannes Fridinger etc. Winfeldę, 27. ianuarii anno etc. 36. Martinus Möttily, tui semper observantissimus. Summe tam pio quam docto viro Gheym Rycho Bullinger, suo domino charissimo. Tiguri.
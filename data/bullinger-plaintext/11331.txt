Gratiam et pacem a domino. Rerum mearum statum foelicissimum esse scias, humanissime pater, nisi quod hoc unum me discrutiat, quod animi vestri de meo consilio sententiam nondum comperi, quam tamen mihi iniquiorem fore non puto, cum omnibus bene consyderatis circumstantiis hoc mihi et utile et honestum fuisse omnino pateat. Hoc nunc primum rogo, ut hoc, quicquid Basileae factum est, mea culpa nihil factum esse credas. Quam enim in hac re cautus fuerim, aliorum esto iuditium, quorum consilia in hac re, quę mihi gravissima videbatur, imploravi. Sunt ii praeter Othonem nostrum viri boni et docti, studiorum meorum participes, inter quos et Hospinianus mei instituti et caussae totius ignarus non fuit, qui eodem modo in hac re mihi astipulatus est. De loco, quem nam peterem, varie consultum fuit. Multi Argentinam, multi Tigurum, nonnulli Tubingam, nulli tamen, ut Basileae remanerem, suaserunt. Obtulit se tandem Losannę mentio, inde maxime, quod et Conradum nostrum ibi me inventurum scibam et Gallicę linguę studium, quod iam olim pectore conceperam, ibi me absolvere posse sperabam. Deo itaque optimo maximo fidens eo me contuli. Itineris successus faustus foelixque fuit, adventus longe foelicior; a Comite enim, cuius humanitatem et ante mihi multi prędicarant, benigno animo receptus sum. Cum Conrado ob linguę nostrę comertium et suppellectilis, qua omnino caret, raritatem vivere non potui. Familiam, inter quam habito, honestissimam nactus sum nec minus doctam. Non desunt caussae, quibus et doctior et melior fieri possum. Studia mea eadem, imo liberiora sunt, quam Basileae unquam fuerint, quoniam nullis nec familiae nec aliarum rerum impedimentis intricor. Maxima tamen temporis pars in Polluce teritur, quoniam statim post nundinas pręlo committetur. Horam etiam unam et alteram in testamento Gallico lego, quę mihi herus meus interpretatur, cui ego vicissim in Gallicę linguę studio adsum. Lectionem theologicam audio, Ciceronis etiam lectionem non intermitto. Nec nunc aliud quidquam est, nisi quod summis, quibus possum, precibus te rogo et obsecro, charissime pater, quoniam in te harum rerum summa maxime consumitur, tu mihi apud nostros adsis, ut eorum cum voluntate id, quod maxime cupio et e re mea est, facere possim. Fac, queso, concedant, ut per unius tantum anni spatium in Gallia morari liceat. Sed quid Galliam dixi? Losannam volo; hanc etenim, quia pietatis libertati resistit, non cupio. Hic autem non modo, quod reliqua religionis capita attinet, sed et quod eucharistię sacramentum spectat, liberrime vivere licet. Amamini hic vos ab omnibus; amat vos et omnibus vestram ecclesiam non raro summis laudibus anteponit d. Beatus Comes, hospes meus, et eo etiam, quod Tigurinus sum, profusius me amat; amatur hoc nomine etiam Conradus noster. Sinite ergo, ut inter nostri nominis amatores aliquandiu versari liceat. Permitte, quęso, ut diu desideratam Gallicę linguae cognitionem tandem absolvam, quam hic aeque ut in media Gallia addiscere licet; purissime enim omnis nostra familia loquitur. Hoc certe si concesseritis, ego vicissim curabo, ne ullam omnino inobedientię speciem in me unquam experiamini, curabo denique, ne meum offitium nulla in re frustra requiratis. Quod cum facere et debeam et velim, gratissimo tamen et alacri animo id fiet, si vos in hac re mihi non defuisse videam. Quare, mi pater, quoniam tu hic plurimum potes et mearum fortunarum studiorumque hactenus patronus et dux fuisti, ad tuum auxilium maxime confugio hoc certo de te sperans te hoc mihi non negaturum. Plura non habeo, quod scribam, nisi quod Galliarum regem furiis agitari prędicant et Comes se certo se audivisse ait. Interdixit, ne quis in toto regno gerat gladium, arma omnia recondidit nec filiae fidit nec filiis; uxoris quoque fidem suspectam habet. Timet, ne aedifitia, in quibus habitat, ruant; domum aliquam ingressurus aliquos, qui aedifitii firmitatem explorent, pręmittit, misereque in summa hunc vexat diabolus. Digno tandem etiam peribit supplitio et iam olim debitas poenas persolvet. Salutabis nomine meo quam familiarissime matrem et uxorem tuam cum tota familia, Ioannem quoque fratrem, cui proxime scribam. Vale, charissime, et me tibi comendatissimum habeto. 13. iulii 1539, Losannę, ex aedibus d. Beati Comitis. Tui observantissimus Rod. Gvaltherus. Eruditione et pietate clarissimo viro d. Heinrycho Bullingero, patri suo imprimis colendo.
Dominum Iesum Christum non onerasse ecclesiam suam, et quae sint numerata illa verae pietatis capita, quibus absolvitur Christi ecclesia, ad clarissimos viros d. Ioannem Habium et d. Diethelmum Roeystium, urbis Tigurinae consules dignissimos, Heinrychi Bullingeri in commentariorum libros super evangelium secundum Matthaeum praefatio. Vas electionis Paulus ad Timotheum scribens discipulum vaticinatur in postremis temporibus homines futuros sui amantes, avaros, fastuosos ac superbos, qui speciem quidem pietatis habeant, vim autem eius abnegent, atque ideo discant semper, ad cognitionem veritatis perveniant nunquam. Atque hoc vaticinium legimus plerique, non omnes intelligimus iam olim impletum esse et vel hodie impleri. Leges enim de oeconomia ecclesiastica figuntur et refiguntur, tractantur et retractantur; disputatur de reformanda ecclesia et modo reformationis directo et indirecto, tolerabili et absolute iusto; et ita disputatur, ut legum, praescriptionum, opinionum et sententiarum nullus sit modus, nullus finis nullave ratio certa. Scripti sunt olim libri vastissimi Decretorum, Decretalium et Extra oleas vagantium, Clementinarum et Additionum. Quis vero recenseat patrum sententias et consiliorum statuta? Quibus omnibus populus dei ita irretitus fuit et perplexus haesit, ut didicerit quidem strenue et semper, nunquam vero pervenerit ad cognitionem iustam veritatis. Imo invenias et inter eos, qui sanctiones illas superiores ut rancidas fastidiunt, in doctrina interim evangelii nihil habeant certi, et discant quidem etiam ipsi strenue, nunquam vero ad finem ac absolutionem doctrinae perveniant, ut animus ipsorum conquiescat et in numerato habeat ipsa verae religionis capita. Ergo ut appareat vel mediocri ingenio pręditis dominum Iesum non onerasse ecclesiam suam ullis constitutionibus vel gravibus vel numerosis vel obscuris vel inexplicabilibus et quod numerata et paucula sint capita verae pietatis, quibus perficiuntur sancti, exponemus, quae dominus Iesus tradiderit nobis et quae sint illa numerata capita, quibus ecclesia absolvitur. Nemo autem putet hoc argumentum patere latius, quam quod paucis absolvi queat. Negotium enim veritatis ac pietatis paucissimis contentum curiosam operosamque hominum loquacitatem haud requirit. Ego certe conabor synceriter negotium utile et necessarium ita tractare, ut non sine fructu aliquo audiatur. Quod dominus Iesus non onerarit ecclesiam suam, sed leni iugo servitutis subdiderit, ipse apud Matthaeum testatur et dicit: „Omnia mihi tradita sunt a patre meo, et nemo novit filium nisi pater, neque patrem quisquam novit nisi filius, et cuicumque voluerit filius revelare. Venite ad me omnes, qui laboratis et onerati estis, et ego reficiam vos. Tollite iugum meum super vos, et discite a me, quod mitis sim et humilis corde, et invenietis requiem animabus vestris. Iugum enim meum commodum est, et onus meum leve est“ [Mt 11, 27-30]. Principio dicit se fontem esse omnis boni et illud copiaecornu inexhaustum, qui suos plenissime satiet. Deinde addit se esse doctorem coelestem et fidelem, qui solus coelestem philosophiam vere tradere possit. Hinc hortatur, omnes ad se veniant, quotquot implicati, afflicti et onerati sunt. Omnibus enim pollicetur solatium, remedium et satietatem, denique veram in veritate institutionem et iustam animorum tranquillitatem. Hortatur item, ut excusso mundi iugo colla divino submittant. Hoc enim pronunciat et commodum et leve esse. Non tam, quod amanti et volenti nihil sit difficile, quam quod simplicissimum sit doctrinae genus, et verbum, quemadmodum propheta dixit, abbreviatum. Unde idem quoque vates de regno Christi prophetans sub persona dei clamat et ait: „Heus sitientes, venite omnes ad aquas, etiam qui non habet pecuniam; venite, emite et comedite; venite, inquam, emite absque pecunia et absque ullo pretio vinum et lac. Quare expenditis pecuniam pro eo, quod non cibat, et laborem vestrum pro eo, quod non saturat? Audite, audite, inquam, me, et comedite bonum, et oblectet se anima vestra in pinguedine. Inclinate aurem vestram et venite ad me; audite, inquam, et vivet anima vestra, percutiamque vobiscum foedus sempiternum misericordias David fideles. Ecce dedi eum testem gentibus, ducem et magistrum populis“ [Jes 55, 1-4]. His ultro provocat benignus et verax deus universum genus mortalium, neminem excludit; vocat autem non ad onera quaedam baiulanda, sed ad opes ac voluptates coelestes et ad participatum vitae aeternae. Increpat praeterea nostram stultitiam, qui variis et difficillimis doctrinarum generibus circumferimur et divexamur, ex quibus nihil utilitatis, rei vero domesticae dispendium haud exiguum percipimus. „Venite autem ad me“, inquit, „me audite, me, inquam, et vivet anima vestra.“ Obsequentibus enim foedus offert et ipsum Christum pollicetur, in quo uno nobis omnia sese daturum promittit. Videamus ergo, quomodo hoc praestiterit deus et quae nobis in Christo vel ipso Christo teste dederit pater. Cum unigenitus dei filius, qui est in sinu patris, de coelis ad nos descenderet ac verus deus et homo Iesus Christus coelestem orbi sapientiam enarraret ecclesiamque suam in vera religione institueret, animos suorum varia et multiiuga traditione non implicavit neque prolixe aut obscure spinoseve de salute vera disputavit aut difficilibus quaestionibus pietatem involvit, sed non semel una in concione eaque brevi admodum, quicquid verae salutis est, tradidit. Id quod exemplis aliquot illustrabimus. Apud Ioannem in cap. 3 [1-21] Nicodemum sibi plene erudiendum sumens dominus tota illa institutione sua aliud non agit, quam ut is intelligat homini cuilibet ad vitam aspiranti aeternam coelitus esse renascendum. Hoc est vires illas nostras a prima illa nativitate ingenitas nihil habere ad iustitiam et salutem parandam idoneum; coelitus autem per divinam liberamque gratiam conferri spiritum sanctum, qui transmutet ac illuminet corda hominum, ut iam videant pravitatem et corruptionem humanae naturae, atque ideo de suis viribus desperantes ad divinam confugiant misericordiam, quippe quę filium in mortem tradidit, ut omnis, qui ei credit, non pereat, sed habeat vitam aeternam, et ut e tenebris errorum peccatorumque ereptus ambulet porro in lumine veritatis et puritatis. His, obsecro, quid potuit in re tanta dici brevius? At quid interim planius et plenius? Nihil requiret, opinor, amplius, quisquis in philosophia hac coelesti ita fuerit edoctus. Neque alio modo aut ratione alia apud fontem instituit peccatricem illam Samaritidem, nisi quod videtur paulo succinctiore usus brevitate. In schola Capernaitica rogatus a quibusdam, quid nam facerent, ut operarentur opera dei, uno verbo respondet: „Hoc est opus dei, ut credatis in eum, quem misit ille“ [Joh 6, 29]. Tametsi protinus subiungat paulo prolixiorem expositionem, quomodo ipse venerit in mundum panis vitae, quomodo carnem suam et sanguinem suum paraturus sit in cibum et potum animae vivificum, rursus quomodo edi ac potari velit, spiritualiter videlicet per fidem. Caeterum tam constricta est etiam illa expositio, ut nemini queat onerosa videri. Quemadmodum et expositio legis apud Matthaeum paulo fusius quidem spargitur, at mox in unicam illam sententiam recolligitur: „Omnia igitur, quaecunque volueritis, ut faciant vobis homines, sic et vos facite illis. In hoc enim sunt lex et prophetae“ [Mt 7, 12]. Respondet huic id quoque, quod apud Ioannem hunc in modum ait dominus: „Hoc est praeceptum meum, ut diligatis vos invicem, sicut dilexi vos“ [Joh 15, 12]. Et quod in Paulo legitur: „Nemini quicquam debeatis, nisi hoc, ut invicem diligatis. Nam qui diligit alterum, legem explevit“ [Röm 13, 8]. Quis haec vel prolixa vel implicata vel obscura esse dicet? In postrema illa coena, cum iam suis maxima fidei mysteria reseraret et divinum pectus totum in suos effunderet, quaerenti divo Thomae: „Domine, nescimus, quo vadis, et quomodo viam sciremus?“ [Joh 14, 5] Unica sententia, quo abeat, id est, cur moriatur et quae sit via ad coelos tutissima certissimaque, exponens ait: „Ego sum via, veritas et vita. Nemo venit ad patrem nisi per me“ [Joh 14, 6]. Quibus verbis caussam mortis suae ac fructum explicavit et viam ad coelos commonstravit et apertissime quidem commonstravit; praeterea omnes alias vias extra hanc unam institutas convulsit, disiecit et calcavit. Unde nimirum Ioannes apostolus animatus in canonica sua dixit: „Deus dedit nobis aeternam vitam, et haec vita in filio eius est. Qui habet filium, habet vitam; qui non habet filium, vitam non habet“ [1Joh 5, 12]. Quibus per omnia respondet, quod sanctus Paulus ad Ephesios mira evidentia proposuit deum omnia in Christo recapitulasse ac veluti redegisse in compendium, ut iam ab hoc uno ceu omnium bonorum acervo petatur, quod prius veluti per partes a multis petiebatur. Imo ipse dominus Iesus apud Matthaeum damnat et fugiendos esse docet, quicunque animos fidelium scindunt et multis variisque rebus ceu ad salutem consequendam necessariis sive utilibus applicant. Nam „Si quis“, ait, „vobis dixerit ’Ecce hic Christus, aut illic’, nolite credere! Surgent enim pseudochristi et pseudoprophetae et dabunt signa magna et prodigia, ita ut in errorem inducantur, si fieri possit, etiam electi. Ecce praedixi vobis. Si ergo dixerint vobis ’Ecce in deserto est’, nolite exire, ’ecce in penetralibus’, nolite credere“ [Mt 24, 23-26]. Quid itaque faciet fidelis anima? A solius Christi domini ore et gratia pendebit, qui suos ab istiusmodi foedis hominum imposturis corda fidelium impio schismate discindentibus cavere iussit et se solum doctorem veritatis, denique expiationem pro peccatis ac thronum gratiae in qualibet necessitate accedendum proposuit. Is enim est, qui magister orbi datus, qui etiam mortuus est, imo qui et suscitatus est, qui etiam est ad dexteram dei, qui et intercedit pro nobis habens perpetuum sacerdotium et unico sacrificio perficiens in perpetuum eos, qui sanctificantur. Intelligit quilibet, opinor, quod in Christo omnia dederit nobis pater. Intelligunt omnes, qualis fuerit doctrina domini de salute, iustificatione et vita fidelium; brevis quidem, sed dilucida, aperta, plena et omni parte absoluta. Huc pertinet et traditio eius de beneficentia praestanda, de oratione sanctorum et de ieiunio sive castigatione corporis, quae et ipsa brevis et perspicua, sicut videre licet apud Matthaeum in capite sexto [1-18], nihil habet difficultatis seu oneris; quae tamen intolerabilis inexplicabilisque videbitur, si ipsam aestimes ex disputationibus sophysantium. Iam et sacramenta paucula commendavit suis dominus, baptismum et symbolum corporis et sanguinis sui. Baptismum enim Ioannis non aspernatus, sed eodem sanctificatus est. Deinde ablegans discipulos suos in orbem terrarum ad praedicationem evangelii omnibus gentibus annunciandam dixit: „Euntes doce-te omnes gentes bapisantes eos in nomen patris et filii et spiritus sancti“ [Mt 28, 19]. In qua institutione nihil reperias, quod inexplicabile aut grave esse dicas. Ipse quidem, dum in terris vixit et salutarem evangelii praedicationem annunciavit, baptisavit neminem, discipulos baptisare iussit. Sacramentis enim praestabilius est verbum dei, nobilior ipsa fides, sine qua impossibile est quenquam placere deo et sine qua sacramenta quidem adesse, prodesse autem non possunt. Porro coenam ipse dominus primus et instituit et celebravit nullo apparatu, nullo splendore nullisve sumptibus cuiquam onerosam ac difficilem, sed facilem per omnia frugalemque. Sobria enim coena ac symbolo panis et vini et mysterium ac beneficium redemptionis nostrae nobis attestatus est memoriamque mortis suae et concordiam amicitiamque populo suo mutuam commendavit. Neque hic spinose, subtiliter et magistraliter ea attulit de hoc sacro symbolo, quae hodie in scholis et templis disputari solent: Utrum ibi sit verum et substantiale corpus Christi, quid etiam in quid convertatur, quae substantia maneat, quae desinet, et an desinens annihiletur, utrum totus in toto sacramento et totus in qualibet parte, quomodo esse possit totus et integer in tam parvo frusto panis, utrum ibi sit corpus gloriosum. Disseruit autem de fide in deum solida, de charitate fraterna, de condonatione peccatorum, de patientia et constantia in adversis et de certa spe beatae vitae. Haec enim salutaria sunt, et haec a suis requirit. Hanc vero doctrinam de pietate et hanc sacramentorum disciplinam cum tradidisset privatim suis et publice omnibus per Galileam et Iudeam dispersis dominus, posteaquam item in cruce peccata totius mundi innocenti morte expiasset et sepultus fuisset, tertia die resurgit ex mortuis, per quadraginta dies suis, ne quid de resurrectione dubitarent, apparuit et multiplicibus argumentis se vere resurrexisse ex mortuis demonstravit, interea praecepta quoque apostolis de convocanda et constituenda ecclesia per totum terrarum orbem dedit; omnibusque ad hunc modum absolutis ascendit in coelum et consedit in gloria ad dexteram patris. Praecepta autem, quae tradiderat suis, huiusmodi erant: Exirent in totum orbem terrarum, praedicarent evangelium, hoc est poenitentiam et remissionem peccatorum in nomine Christi, baptisarent item credentes docerentque servare omnia, quae ipse eis praeceperat. Quo nimirum significabat traditum eis esse perfectissimum docendi genus. Quod enim addit, expectent spiritus sancti adventum, non eo pertinet, quo rapiunt multi, quasi is novam aliam et longe ampliorem tradere debuerit philosophiam. Nam ipse dominus in evangelio palam dixit: „Non loquetur a semetipso, sed quaecunque audierit, loquetur“ [Joh 16, 13]. Et iterum: „De meo accipiet et annunciabit vobis“ [Joh 16, 14]. Rursus: „Paracletus autem ille, qui est spiritus sanctus, quem mittet pater nomine meo, ille vos docebit omnia et suggeret vobis omnia, quaecunque dixi vobis“ [Joh 14, 26]. En: „Docebit vos omnia“, inquit, et ne id de nova quadam doctrina intelligerent aut cogitarent Christum forte non omnia docuisse, addit explicandi gratia: „et suggeret vobis omnia, quaecunque dixi vobis.“ Docuerat ergo omnia dominus, sed ea per infirmitatem exciderant apostolis, ut revocanda ipsis fuerint per spiritum in memoriam et figenda altius et singula explicanda plenius. Caeterum, ne quis de his dubitet, recolligere ea quoque libet, quae apostoli post acceptum spiritum sanctum tradiderunt ecclesiis servanda. Et ut a divo Petro hanc demonstrationem auspicemur, evocabatur is aliquando ad Cornelium, legionis Italicae centurionem. Angelus enim domini ad hunc dixerat: „Mitte viros Ioppen et accerse Simonen Petrum; hic dicet tibi, quid te oporteat facere“ [Apg 10, 5f]. At cum is venisset vocatus et iam diceret, quid facere oporteret, nihil aliud ipsi praescribit, quam ut in Iesum Christum credat. Nam nihil aliud ipsi praedicat quam Christum et hunc quidem crucifixum pro nobis, sepultum et tertia die e mortuis exuscitatum. Imo ipse in eadem illa praedicatione sua attestatur se a domino non aliud, quod praedicaret, accepisse, dicens: „Praecepit nobis dominus, ut praedicaremus populo ac testificaremur, quod ipse sit ille, qui constitutus est a deo iudex vivorum ac mortuorum. Huic omnes prophetae testimonium ferunt, quod remissionem peccatorum accepturus sit per nomen eius, quisquis crediderit“ [Apg 10, 42f]. Quis hinc, quaeso, non intelligat apostolos non alia tradidisse populis per orbem dispersis, quam quod traditum acceperant a domino? Quis non intelligat eam traditionem ad salutem consequendam et ad absolutam pietatem sufficere? Angelus enim diserte dixit: „Petrus indicabit tibi, quid oporteat te facere.“ Et Lucas adiecit protinus, quid indicarit et praescripserit, nihil aliud, quam quod pauculis his verbis expositum est. Mox eundem quoque cum suis baptisavit. Nihil autem illi de confessione auriculari ingessit, nihil de absolutione privata, nihil de casibus reservatis, nihil de satisfactione et indulgentiis, nihil de celebratione missarum aut votis exolvendis, nihil de sanctorum invocatione et cultu idolorum, nihil de adeunda Roma aut urbe Hierosolymorum praecepit, sed Christum simpliciter praedicavit et in hoc uno omnia ostendit. Idem ille Petrus, constantissimus et ardentissimus simplicitatis fidei et doctrinae assertor, in consilio Hierosolymitano, in quo haec tractabatur quaestio, an sola Christi fides iustificet, an et legalia sint coniugenda fidei ad perfectionem hominis christiani, exurgit et magna cum gravitate in haec verba pronunciat: „Viri fratres, vos scitis, quod ab antiquis diebus deus inter nos elegit, ut per os meum audirent gentes verbum evangelii crederentque. Et qui novit corda, deus, testimonium praebuit illis dans illis spiritum sanctum sicut et nobis nihilque discrevit inter nos et illos, cum fide purificaverit corda illorum. Nunc igitur quid tentatis deum, ut imponatur iugum super cervices discipulorum, quod neque patres nostri neque nos portare potuimus? Sed per gratiam domini Iesu Christi credimus nos salvos futuros, quemadmodum et illi“ [Apg 15, 7-11]. Hactenus sancti Petri verba retulimus. „Una“, hic ait, „et certa est via ad salutem, una iustificandi ratio absolutissima, per gratiam videlicet domini nostri Iesu Christi. Huic toto pectore et fide vera innixus est Cornelius una cum suis familiaribus et necessariis et testimonium filiorum dei accepit. Interim nihil oneris ex lege adieci imposuique humeris illius, Christum praedicavi duntaxat, cui ille credidit.“ Sufficit ergo ad salutem gratia dei et fides in Christum nec necesse est, ut ad iustificationem perficiendam quicquam addatur ex lege. Porro paucula illa, quae mox adiecta leguntur, pro ratione temporis et pro moribus eius saeculi hominum, non ut essent perpetua, sed pro charitate in civitatibus, in quibus Moses praelegebatur in synagogis, observarentur, adiecta feruntur. Iam ex decimotertio Actorum capite et eodem decimoquinto colliquescit ne Paulum quidem apostolum vel alia vel plura aut non eadem docuisse ecclesias gentium. Sed et in epistolis suis diligentissime demonstrat fideles in Christo habere et reperire omnia, quae ad veram salutem perfectionemque pietatis necessaria sunt, neque ullis aliis post Christum mediis ad beate vivendum opus esse. Imo in epistola ad Philippenses: „Quae mihi aliquando lucra erant“, inquit, „ea arbitratus sum propter Christum damnum esse. Quinetiam arbitror omnia damnum esse propter excellentem cognitionem Christi Iesu domini mei, propter quem omnia pro damnis duxi habeoque pro ruderibus, ut Christum lucrifaciam utque reperiar in illo non habens meam iustitiam ex lege, sed eam, quae per fidem est Christi“ [Phil 3, 7-9]. Iccirco ubique hortatur omnes ad fidem in dominum Iesum, cum qua etiam innocentiam vitae, charitatem, preces item ad dominum ardentes commendat. Baptizavit idem apostolus, quemadmodum praeceperat dominus, licet fateatur interim pauculos admodum a se esse baptisatos. Coenam domini non aliter celebravit neque aliter celebrare iussit Corinthios, quam ipse instituerat dominus. „Ego enim“, inquit, „accepi a domino, quod et tradidi vobis“ [1Kor 11, 23] et reliqua. Nam notus est locus in prima epistola ad Corinth. 11. cap. Haec inquam sunt, quae sanctus Paulus ex praecepto domini ecclesiis tradidit, absolutum nimirum exemplum doctrinae absolutae et ecclesiae iustae. Iam vero nihil certius est, quam quod omnes alii apostoli eandem sequuti sint rationem, quando omnes uno instituto unoque spiritu ecclesiam dei collegerunt. Ex his autem omnibus patere arbitror dominum Iesum non onerasse ecclesiam suam et quae nam sint numerata illa capita, quibus ecclesia plene absolvitur, nempe doctrina evangelii seu veritatis divinae, qua commendatur nobis fides in deum, charitas proximi, iustitia publica, in cruce patientia, sanctimonia vitae et sancte prodiga illa beneficentia, oratio item pura ac fidelis et religiosus sacramentorum usus. His inquam pauculis et minime onerosis absolvitur ecclesia, ut integra sit nullaque parte diminuta, ecclesia inquam illa, quam Paulus vere appellavit domum dei viventis, columnam et basim veritatis. Quod si quis adhuc haeret et arbitratur multo plura ad ipsius perfectionem requiri, audiat Lucam in Actis apostolicis primam, hoc est omnium perfectissimam Christi ecclesiam ab apostolis ipsis collectam describentem, interim his non plura commemorantem, ac inde colligat ecclesiam plenissimam vel hodie pauculis illis colligi et conservari posse. In secundo enim Actorum capite, postquam indicasset, quomodo spiritus sanctus datus fuisset apostolis, mox refert, quomodo Petrus Christum populo Israelitico praedicarit et quod hic corde compunctus interrogarit: „Quid faciemus, viri fratres?“ [Apg 2, 37], at Petrum in haec verba respondisse: „Resipiscite et baptizetur unusquisque vestrum in nomen Iesu Christi ad remissionem peccatorum, et accipietis donum spiritus sancti“ [Apg 2, 38]. Et post aliquot verba adiicit sanctus Lucas: „Aliisque verbis plurimis exhortatus est eos dicens: ’Servemini et custodite vos a generatione ista prava!’“ [Apg 2, 40]. In qua responsione Petri et expositione historica Lucae primo habemus doctrinae evangelicae primaria capita, fidem et poenitentiam per nomen Christi, deinde vero exhortationem et admonitionem, postremo etiam sacramentum baptismi. His paulo post subiicit Lucas: „Erant autem perseverantes in doctrina apostolorum et communicatione et fractione panis et precationibus“ [Apg 2, 42]. Quibus in verbis iterum recolligitur doctrina apostolica, sed et constantia sive perseverantia in doctrina apostolica, quae in primis necessaria est, communicatio item sive beneficentia, fractio quoque panis, id est coena domini et precatio fidelis. His inquam numeratis et pauculis capitibus absolvit apostolicus scriptor ecclesiam illam primam et apostolicam, quam nemo unquam nisi egregie impius non plenam et iustam fuisse ecclesiam dixit. Certe Lucas in fine eiusdem capitis manifeste ecclesiam appellavit dicens: „Dominus autem addebat, qui salvi fierent, quotidie ecclesiae“ [Apg 2, 47], simul confessus salutem esse in tali ecclesia et salvari, quicunque in participationem talis ecclesiae veniant. Pauculis itaque istis colligi, absolvi et conservari potest ecclesia iustaque est ecclesia, quae illis rebus instructa Christo petrae innititur. Caeterum non desunt nobis hic quoque humana testimonia. Lactantius enim De vera sapientia institutionum libro quinto, capite tricesimo: „Sola“, inquit, „catholica ecclesia est, quae verum cultum retinet. Hic est fons veritatis, hoc est domicilium fidei, hoc templum dei; quo si quis non intraverit, vel e quo si quis exiverit, a spe vitae ac salutis aeternae alienus erit. Sed quia etiam haeretici suam catholicam ecclesiam esse putant, sciendum est illam esse veram, in qua est religio, confessio et poenitentia, quae peccata et vulnera, quibus est subiecta imbecillitas carnis, salubriter curat.“ Haec ad verbum Lactantius scripsit, qui de vero cultu disputans libro Institut[ionum] sexto, capite primo: „Nihil“, inquit, „sancta et singularis illa maiestas aliud ab homine desiderat, quam solam innocentiam, quam si quis obtulerit deo, satis pie religioseque litavit.“ Id quod adiicere volui, ut rectius intelligeres, quod dixerat catholicam ecclesiam illam esse, quae verum dei cultum retinet. Iam et Aurelius Augustinus, orthodoxus ecclesiae doctor, ad inquisitiones Ianuarii epist. 118 respondens diserte in haec verba scribit: „Principio tenere te volo, quod est huius disputationis caput, dominum nostrum Iesum Christum, sicut ipse in evangelio loquitur, leni iugo suo nos subdidisse et sarcinae levi. Unde sacramentis numero paucissimis, observatione facillimis, significatione praestantissimis societatem novi populi colligavit, sicut est baptismus trinitatis nomine consecratus, communicatio corporis et sanguinis ipsius, et si quid aliud in scripturis canonicis commendatur, exceptis his, quae servitutem populi veteris pro congruentia cordis illorum et prophetici temporis onerabant, quae et in quinque libris Mosi leguntur“ et quae sequuntur. Verum relictis et neglectis hominum testimoniis ad divina redimus ac denuo maximorum apostolorum Petri, Ioannis et Pauli testimonia ampliora adiicimus, ut in ore duorum aut trium veritas illa invicta, quod videlicet pauculis istis numeratisque capitibus absolvatur ecclesia, asseratur ac comprobetur fortius. Petrus ergo, posteaquam paucula quaedam fidei, charitatis, patientiae et beneficentiae praecepta posuisset et pios ad ipsa opere sancto exprimenda fuisset hortatus, mox addit: „Haec si feceritis, non labemini unquam. Siquidem ad hunc modum abunde subministrabitur vobis introitus in aeternum regnum domini nostri et servatoris Iesu Christi“ [2Petr 1, 10f]. Caeterum nisi hoc doctrinae genus, quod modo recensuimus, non sufficere credidisset ad vitam consequendam et ad populum dei perficiendum, neutiquam dixisset: „Ad hunc modum abunde“ (observate emphasim vocis „abunde“) „subministrabitur vobis introitus in regnum dei“. Tunc certe nondum erant monachorum ordines, regulae aut ipsi monachi, nullae erant missae, nullae quaestiones aut traditiones, quales post multa saecula demum induxerunt in ecclesiam episcopi ac theologi male feriati. Et tamen sine his ait divus Petrus abundantem introitum per doctrinam apostolicam omnibus vitam aeternam ambientibus esse adapertum. Sanctus Ioannes in canonica sua: „Vos“, inquit, „quod audistis ab initio, in vobis permaneat. Si in vobis permanserit, quod audistis ab initio, et vos in filio et patre permanebitis“ [1Joh 2, 24]. En hic plenam patris et filii cum fidelibus societatem et coniunctionem promittit illis, qui in eo doctrinę genere perseverant, quod tradiderunt apostoli ab initio. At ab initio aliud non tradiderunt, quam quod audivimus. Sufficit ergo ad perfectionem ea traditio. Divus Paulus ad breve illud et simplex doctrinae genus non tantum astringit concionatorem evangelicum, sed va-ticinatur praeterea fore quosdam, qui, quemadmodum hodie fieri videmus, illam veritatem traditam et confessam audire nolent et sese convertant ad fabulas et nugas vanissimas. Sic enim scribit ad Timotheum: „Obtestor te coram deo et domino nostro Iesu Christo, qui iudicaturus est vivos et mortuos in aparitione sua et regno suo: Praedica sermonem, insta tempestive, intempestive, argue, increpa, exhortare cum omni lenitate et doctrina! Nam erit tempus, cum sanam doctrinam non sustinebunt, sed iuxta concupiscentias suas coacervabunt sibi doctores, ii, quibus pruriunt aures, et a veritate quidem aures avertent, ad fabulas vero convertentur“ [2Tim 4, 1-4]. Haec profecto tanto cum ardore et affectu divinum illud pectus non pronunciasset, nisi probe sibi conscium fuisset doctrinam, quam una cum aliis apostolis tradiderat, iustam ac absolutam, et ecclesias per orbem innumeras prope iam constitutas veras ac perfectas esse ecclesias. Sufficiunt ergo ecclesiis paucula ista, quibus ad necessitatem suos instruere voluit dominus, non onerare adeo, ut nobis hodie non semper discendum sit, nunquam ad veritatis cognitionem pervenire liceat. Nam certa, numerata adeoque et facillima per Christum sunt ista omnia, modo etiam nos non defuerimus officio et vocationi nostrae. Porro, ne quis conqueri possit haec nostra satis esse accisa, videtur operaepretium fore, si quaedam ex illis explicem copiosius, quo liquidum fiat omnibus in pauculis istis capitibus nos habere omnia, quae ad perfectionem ecclesiae pertinent. Primum locum in illis recensitis capitibus obtinet doctrina apostolorum, praedicatio veritatis, verbum domini, scriptura sacra sive evangelium Iesu Christi. Hoc vero praescribit leges vitae absolutissimas, docet, increpat, deiicit erigitque rursus animos, exhortatur, consolatur, minatur, supplicia intentat et statuit, praemia decernit, divina et humana, ecclesiastica et politica, denique omnes partes vitae, omnes aetates et omnia officia informat et absolutissime instituit adeoque et absolvit. Testatur hoc doctissimus in lege Paulus ad Timotheum scribens et dicens: „Tu persistito in his, quae didicisti et quae tibi concredita sunt, sciens a quo didiceris et quod a puero sacras literas noveris, quae te possunt eruditum reddere ad salutem per fidem, quae est in Christo Iesu. Omnis scriptura divinitus inspirata et utilis ad doctrinam, ad redargutionem, ad correctionem, ad institutionem, quae est in iustitia, ut integer sit dei homo ad omne opus bonum apparatus“ [2Tim 3, 14-17]. Porro verbum domini quodammodo et quod nos attinet, iners est et viribus, fructu ac operatione sua caret, nisi sint, qui hoc exerceant, locis, temporibus ac hominibus applicent, doceant, urgeant, asserant atque defendant. Et hic locum habent ministri ecclesiarum, in primis autem doctores veritatis, duces ecclesiarum, interpretes scripturarum, concionatores, magistri vitae ac morum. Quando vero nemo repente nascitur artifex absolutus, scholis opus habet ecclesia. Scholis inquam, in quibus linguae, artes liberales ac disciplinae ad sobrietatem tamen, praesertim autem catechismus sacer, religiose tradantur discipulis ministeriis ecclesiae ac eruditioni sive sapientiae destinatis. Scholas enim et apostolorum temporibus fuisse et post apostolorum tempora floruisse author est Lucas in Actis decimotertio capite et Paulus in prima epistola ad Corinthios decimoquarto capite, Eusebius quoque in Historia ecclesiastica et reliqui scriptores ecclesiastici. Ex huiusmodi autem scholis fidelissimi, exercitatissimi, piissimi, eloquentissimi et peritissimi rerum semper vocati sunt ad ministeria ecclesiastica. Porro cum in ecclesia, in qua doctrina floret, infelix quoque lolium succrescat et plures germinent contumaces et rebelles, qui ut egregie fidem simulant, ita nihil agunt fide dignum ac ne flocci quidem faciunt, si centies doceantur et increpentur graviter nihilominus enim pergunt in suis sceleribus, iccirco ecclesia non tantum ministris doctoribus opus habet, sed presbyteris quoque sive senioribus adeoque et magistratu, qui contumaces et impudenter peccantes legibus moderetur et coerceat disciplina. Et tales oportet in primis esse viros bonos, sanctos, pios, iustos, temperantes, fortes et religiosos, qui et velint et possint, quod debent. Atque huc pertinet electio et officium magistratus, pertinent huc leges sumptuariae contra crapulam, ebrietatem, luxum, lasciviam et obscoenitatem. Leges item contra scortatores, adulteros, de connubiis rite contrahendis, legitime colendis iusteque dirimendis, de educatione liberorum, de iustitia publica, de contractibus contra dolum malum, contra usurarios et corruptores, de iudiciis, viduis, orphanis et pupillis defendendis, de tranquillitate et pace publica, contra bella mercenaria et munera corruptoria, de beneficentia et subventione pauperum ac legitimo usu facultatum ecclesiasticarum. Haec autem obiter indicare ac in transcursu perstringere volui de doctrina apostolica vel veritatis et ministris eius, hoc est de discentibus, doctoribus, professoribus, praedicatoribus et senatu ecclesiae sancto. De cantoribus et cantu ecclesiastico nihil possum dicere ex institutione apostolica. Paulus suos spiritu et mente iubet canere. Sufficit ergo iustae ecclesiae, si in vera fide puras alioqui preces domino offerat per Christum. Sacramenta vero sanctus Augustinus pie et erudite paucula admodum, baptismum et eucharistiam, observatione quidem facillima, sensu vero significationeque augustissima, a domino instituta dixit. Nihil enim sumptus habent, nihil difficultatis (de apostolicis, non papisticis loquor), nihil denique mundani splendoris. Nam omnis eorum vis ex institutione et significatione existit. Sancti quidem in ecclesia sola fide, non sacramentis iustificantur et absolvuntur, sacramenta fidem exercent et quodammodo excitant. Sunt enim actiones visibiles institutae a domino, ut ipse sua mysteria et dona nobis repraesentet, suam item benevolentiam erga nos testetur, fidem exerceat, in unum colligat et nos nostri admoneat officii, quemadmodum videre est in baptismo. Hoc enim repraesentat nobis, quod ipse solus sit, qui abluat a sordibus; testatur illo, quod faveat nobis adeoque, quod deus noster esse velit. Quoties itaque confertur baptismus in ecclesia, fides sanctorum exercetur. Praeterea colligit et aggregat nos externe in populum suum et monet nos mortificationis, ut quotidie commoriamur cum domino et resurgamus cum eodem in novitate vitae. Rursus in coena domini significatur, quod corpus et sanguis domini pro nobis in cruce expensa sint ad satiandum et vivificandum credentes. Ergo cum offertur nobis panis, quem dominus corpus suum symboliκῶς[!] et iuxta modum sacramentis proprium appellavit, manifestum indicium praebetur, quod se totum dominus nobis fide fruendum offerat. Itaque exercetur fides nostra actione mystica. Et sicut e multis granis unus fit panis et e pluribus uvis liquor vini confluit, ita monemur in symbolorum perceptione charitatis mutuae, et ut unum corpus cum Christo et inter nos ipsos fiamus gratiasque agamus liberatori Christo. Haec videlicet sacramentorum ratio est, nihil habens, quod non sit hactenus propositum in doctrina evangelii, nisi quod domino propter nostram infirmitatem placuit signis hisce sacramentalibus ceu visibilibus verbis nobiscum pro captu nostro agere et res maximas, quo commendatiores essent, quodammodo oculis subiicere, et altero quidem initiare sanctos, e quorum consortio ne infantes quidem fidelium exclusit, altero vero adultioribus mortem filii dei in memoria retinere. Atque ita quoque manifestissimum sit planissimam, saluberrimam et fructibus suavissimis plenissimam esse sacramentorum rationem, quam nonnulli plusquam ingratam faciunt spinosis illis suis disputationibus, quaestionibus atque rixosis tergiversationibus. Ex iis, quae hactenus adduximus, arbitror neminem non intelligere nos, qui Christi nomine et evangelio gloriamur, in pauculis istis capitibus omnia ea habere, quae ad perfectionem ecclesiae pertinent absolutam, atque iccirco pauculis istis dominum ecclesiam suam minime onerasse. Sunt enim ea quamvis natura sua divinissima et immensa, observatione tamen fideli facillima iucundissimaque. Proinde quos sumptus, quae onera hodie sustinet ecclesia, quibus denique legibus, decretis, disputationibusque implicita haeret, neque a domino accepit neque ab apostolis neque a viris apostolicis, sed a male feriatis, a superstitiosis atque avaris hominibus, qui, ut semper didicerunt nec unquam ad cognitionem veritatis pervenerunt, ita plane pietatem quaestum existimarunt. De quibus apostolus ad Timotheum dixit seiungere ab iis, qui huiusmodi sunt. De istis autem ideo commentariis nostris praefari libuit, quod haec veluti eorum summa est atque compendium quoddam, quae in evangelico Matthaei libro et in nostris commentariis copiosius tractantur, praeterea, ne quis composito libro evangelico brevi ad vastissimos decretorum libros putaret non plene omnia ea tradi, quae ad absolutam pertinent pietatem. Caeterum commentarios hosce meos in Matthaeum post tot veteres et neotericos expositores nulla ambitione aut contemptu aliorum aedidi, sed quia ita voluerunt fratres et pii et docti, quibus hoc meum obsequium plane negare non potui. Petii enarrandi genus ex consilio maxime authoris sacri, ex circumstantiarum discussione, ex aliorum locorum collatione, ex ingenio fidei et charitatis, ad quae ubique respicere iubent, qui sancte literas exponunt sacras. Sum item non mediocriter adiutus in hoc meo opere illorum interpretationibus, qui ante me scripserunt, inprimis beatae memoriae d. Eras[mi] Roterod[ami] Annotationibus et Paraphrasi, id quod in opere nunquam dissimulavi. Fuit is magno iudicio vir in sacris enarrandis, instructissimus linguis et veterum lectione, pietate item in deum non vulgari ac de literis bonis, de studio theologiae atque pietate vera, si quisquam alius, optime meritus. In enarrandis testimoniis testamenti veteris valde profuit mihi incredibilis fides et fidelissima diligentia nec non rara illa exquisitaque eruditio clarissimi viri d. Theodori Bibliandri, praeceptoris nostri colendissimi, qui in schola ecclesiae Tigurinae vetus testamentum profitetur. Profuit et piissimi doctissimique d. Conradi Pellicani, pręceptoris nostri venerandi, labor publicus. Quae enim sparsim apud optimos atque varios scripturarum interpretes extant, ea ille redegit in compendium ecclesiisque communicavit. In concilianda historia evangelica nihil laboravi in hoc opere meo. Videntur enim conciliatione nimis arguta distrahi lectorum animi atque iis scrupuli quidam iniici. Videtur item evangelistarum quilibet suo ordine historiam ordinasse ordineque ipso docere voluisse ecclesiam. Unde factum, ut nunc naturali, nunc artificiali dispositione procedant. Quisquis autem conciliatione illa non inutili gaudet, habet et veteres et neotericos, a quibus illam discat. Extant enim Canones Amonii, extant copiosi s[ancti] Augustini De consensu evang[elistarum] libri. Extat item Ioannis Gersonis Monotessaron et Andreae Osiandri concinna Harmonia evangelica. Aedidit et Martinus Bucerus eruditas et pias Enarrationes evangelistarum ante annos undecim, in quibus maxime dissidentes locos mira felicitate componit. Ego in his commentariis meis hoc maxime curavi, ut non tam alios Matthaeo quam ipsum sibi componerem, hoc est perpetuo quodam enarrandi genere non tam sensum explicarem historici, quam ipsam quoque historiam connecterem et singula, quantum fieri potuit, ad certum scopum referrem. Ideo vero totum opus distinxi in libros 12. Libris argumenta, in quibus compagem futurique operis cohaesionem aut cohaesionis adumbrationem, membra atque partes, et quomodo haec cum capite coniungantur, indicans praefixi. Curavi praeterea, ut genuinum et simplicem s[ancti] Matth[aei] sensum et mentem quam simplicissime aperirem. In ambiguis et difficilioribus locis affero perfrequenter s[ancti] Hierony[mi] et disertissimi d[ivi] Ioannis Chrysost[omi] aliorumque sanctorum expositiones, quorum fidem et diligentiam in sacris enarrandis merito miramur et exosculamur omnes, tametsi non pari felicitate utantur ubique. Adhaec indicavi ubique fere evangelicae historiae usum, adaptans illam fere nostro saeculo et moribus nostris. Nisi enim nobis applicemus historias, praesertim sacras, modica cum utilitate legemus. Alicubi tracto locos communes, tum maxime, cum horum tractatio authorem nostrum nonnihil videtur illustrare. Refuto non raro opiniones pravas, corruptas interpretationes et errores noxios, vera interim iustaque dogmata defendens atque confirmans. Qua in re post scripturarum testimonia libenter utor s[ancti] Augustini scriptis, quod is inter scriptores ecclesiasticos maxime habeatur catholicus atque orthodoxus. Ea de caussa prolixior hic fui in commentando, quam cum Pauli enarrarem epistolas. Quod filum orationis attinet, extemporaria usus sum dictione et illaborata. Nam ecclesiasticis et aliis multis innexus negotiis omnia fere effundere soleo, nihil conscribere aut componere. De fide tamen mea et dogmatum veritate satis securus sum coram domino. Dictionem parum politam boni consulent grati mei lectores, qui pietatem simplicem pluris faciunt quam linguam picturatam. Si quis vero meliora et politiora dederit ecclesiae, non invidebo, imo libenter discam ex ipso. Qui mea omnia sic propono, ut maxime cupiam illam apostoli Christi regulam valere: „Omnia probate; quod bonum est, tenete“ [1Thess 5, 21]. Proinde, si alicubi scopum attigi, gloriam date deo et veritatem gratis accipite animis. Sin videor non attigisse, cogitate me hominem esse labilem et veritatem canonicam ubique et in omnibus sectandam esse, non ullum in orbe hominem. Neque vero haec alio scripsi consilio, quam ut prodessem omnibus, obessem nemini pio. Mallem ergo totus interiret liber, quam ut ullus eo bonus offenderetur ac caderet. Quicquid autem id est laboris nostri, hoc universum vobis, domini colendissimi, dedico atque inscribo, quorum fides, probitas, humanitas ampliora nostris profecto merebatur. Volui ego promptum et gratum erga vos animum meum hac inscriptione testari, nec putavi ullam rem aliam vobis gratiorem fore, non tam, quod a me ministro Christi vobis inscribitur, quam quod liber totus de Christo Iesu servatore nostro et salutari evangelio eius conscriptus est. Favistis enim hactenus omnibus Christi ministris, quos et fovistis, amastis Christum dominum, iuvistis studia sacra et promovistis quam fidelissime sacrosanctum Christi evangelium, id quod mox ab initio praedicationis eius reformationisque ecclesiasticae obsequentissimis animis recepistis. Equidem favor ille publicus, qui tibi, Habi colendissime, ex studio illo tuo pietatis et probitatis enatus est, spes item ingens omnium bonorum de te concepta fore, ut quam integerrime sanctissimeque summa tibi concredita gubernacula gubernes, nuper ad summam illam consulatus dignitatem evexere. Et sane dedisti hactenus non vulgaria tuae pietatis et probitatis specimina, qui non sine modica laude tribunitia functus es potestate. Rheguscis quoque ita praefuisti proconsulari dignitate eminens, ut discedens ab illis bonis omnibus maximum tui reliqueris desiderium. Inde vero in spem erecti sumus fore, ut per fidem illam tuam in Christum sanam, per religiosam prudentiam piamque sedulitatem religionis synceritatem, studia bona et sancta, legum item incolumitatem et reipublicae salutem summa fide et diligentia sis curaturus. Id quod tibi et nobis concedat Iesus Christus. Tibi vero, Roeysti, domine colendissime et compater fidelissime, omnes boni gratulantur, domino agunt gratias, te admirantur atque suspiciunt, quod per te hactenus reipublicae divina praestitit gratia, quae ab eadem sibi per collegam illum tuum d. Habium exhibenda exoptant atque expectant. Gessisti iam consulatum annis 18 delectus ad hoc muneris summo civium consensu et summa spe ac expectatione rerum maximarum. Addebaris collega amplissimo viro d. Heinrycho Waldero, qui non modicam et ipse laudem ex suis virtutibus, in primis autem ex studio pietatis, ex favore evangelii, ex fide item et diligentia administrati muneris indeptus pręterito aprili feliciter in coelos ad regem Christum, cui servivit, migravit, ut praemium fidei suae accipiens cum Christo vivat et regnet aeternum. Gessere consulatum ante te illustres illi tui maiores d. Heinrychus Roeystius, avus tuus, et d. Marcus Roeystius, pater tuus, viri religionis, iustitiae, aequitatis pacisque observantissimi, quorum administratio non male urbi cessit. Et hactenus quidem feliciter cessit et tua, quae interim plenissima fuit turbarum atque periculorum. Sub te enim et beatae memoriae d. Waldero restituta est religio, expulsa superstitio totaque fere reipublicae facies mutata est. Nec scio, an ab urbe condita reperias tempora turbulentiora. Sustinuisti ergo labores et onera gravissima, quae non semel in gravissimos coniecere morbos. Verum ex his omnibus liberavit dominus ubique et semper tibi dexter affulgens. Norunt cives omnes nihil me hic cuiquam ex favore tribuere, sed et vere et modeste haec dicere. Nam meretur tua fides et labor tuus laudem magnam; maiorem merebitur apud deum et homines, si sic perrexeris in finem usque conservare rempublicam Christi, veritatis doctrinam, leges bonas et studia sancta, si viduarum, pupillorum et pauperum negotia fideliter curaveris. Salutaberis haud dubie ab omni posteritate nostra pater patriae, coronaberis praeterea a Christo rege, cui servis, corona gloriae, quam omnibus promisit, qui in humilitate, fide et dilectione ipsi in finem usque serviunt rerumque feliciter gestarum gloria non efferuntur, sed incenduntur potius ad maiora per dei gratiam designanda. Dominus Iesus servet vos in gloriam nominis eius et ecclesiae suae incolumitatem. Amen. Tiguri, mense augusto, anno 1542.
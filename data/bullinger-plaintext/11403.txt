Etsi antehac semper vehementer videre te cupivi, et praesens de multis coram tecum agere, quae ad religionis christianae puritatem magnopere pertinere videntur, - hoc tamen desiderium mirabiliter fereque supra fidem adauxerunt mihi Libri illi duo, quos tu de erroris origine singulari industria, mirabili eruditione, acerrimo judicio, anno superiore, scripsisti. Ingenue dicam, testante mihi Domino: nihil unquam, in ea quae de Optimo Maximoque Deo est disciplina, quicquam in manus hominum exiisse agnosco unde ego tantum fuerim confirmatus, tantum solidae hauserim eruditionis, quantum ex illis tuis errorum inventis expurgatisque fontibus, quantumque ex Amica exegesi doctissimi atque adeo purissimi viri Huldrychi Zuinglii: quem librum doctor ille vere christianus velut olorinam cantionem fato proximus cecinit. Macte igitur virtute tua, Bulingere doctissime: sic itur ad astra, sic sanctis in harena christiana certantibus tryumphales coronae recipiuntur. Jam vero quis non videt quam acriter totus in eam sustinendam personam incumbere debes: quam jampridem magna doctorum fere omnium expectatione, indoctorum admiratione, bonorum et in Jesu Domino pie vivere volentium gaudio suscepisti? Quod si porro pergis, et sic diu sedulo coelestis Domini talentum multiplicas (id quod maxime persuasum habeo), non equidem video quid adhuc garrire queant Carnivori isti et sanguinisugi homines, quos ego dignos - sed me reprimam, quando praesertim sine aliqua furoris specie de furiosis hujusmodi ingeniis vix mentio fieri potest. Porro jacet adhuc disciplina Ecclesiastica, neque prodeunt ii quorum partes sunt eam pro viribus erigere. De qua etiam pluribus forte tecum acturus eram, nisi intellexissem copiosissime id a dilectissimo mihi P. Vireto factum esse. Hoc tantum addam, cum confirmandae ipsius querelae gratia, tum quia nos ab ea parte maxime urit calceus, nihil nos hoc tempore aeque vehementer expetere, atque quid vos hac tota de re sentiatis. Hoc si impretamus, et nos perpetuo vobis obligaveritis, et rem vestra tum eruditione, tum professione, dignam feceritis. Vale. Laus[annae] 9. cal. mart. M.D. XXXX. Tuns ex asse Beatus Comes donzarensis. Symmistas tuos omnes vehementer salvere jubeo. Vigilantissimo Ecclesiae Tigurinensis [pastori] D. Heynricho Bulingero, viro mihi observando.
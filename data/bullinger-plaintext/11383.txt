Gratiam et pacem a domino. Paucis ab hinc diebus, pater humanissime, literas Bernam ferendas mercatoribus tradidi ad Eberhardum, scribam questorium, quas num receperis nec ne, adhuc dubito; quantum tamen coniicere licet, aut iam ante recepisti aut nunc simul hoc tabellario recipies. Hoc enim illi mandavi, ut Bernę eas reciperet ab Eberhardo. Scripsi in his copiosius de rerum mearum statu, adeo ut iam non necesse sit eandem cantilenam canere. Maxime tamen nunc ad scribendum tabellarius hic impulit, qui Tigurinus existens diutius tamen a Tiguro abfuit, nunc a fratre absens revocatus in patriam redit. Aliquantum temporis Lausannę agens consumpsit, uxorem ibidem duxit pauperculam quidem, sed honestam, pudicitia et fama integra, ex qua filiam suscepit, quam e sacro fonte Conradus Gessnerus noster levavit. Vixit hercle hac in urbe, ut ab omnibus bonis integrę vitae testimonium meruerit. Testatur idem Conradus noster, qui nullum in eo bonorum morum offitium desyderare sese affirmat. Fuit fortassis (ut nosti) licentioris vitae, dum domi ageret; nunc autem illum laboribus aerumnisque variis exercitatum domitumque resipuisse nequaquam dubito, utpote qui tanto tempore nullum dissolutę vitę specimen de se praebuerit. Indignabitur forsitan ob uxorem ductam parens, quam culpam ipse sibi condonari imprimis cupit, frugi se filium fore promittit et, quantum colligere datur, praestabit. Sensit enim hactenus, quid sibi anteacta vita pepererit, sentit nunc salutares monitiones fuisse, quas olim non magni ducendas aestimavit. Quod et ipse mihi vere dolendo conquestus est. Preterea cum Gallicę linguę rudis existat, inter Gallos versari illi admodum importunum est. Hi enim hominis imperitia abusi hinc inde miserum distrahunt, laboris mercedem negando iuditiales lites illum subire cogunt, actum sępius agunt, ut ipse debitę mercedis fructu potiri quam rarissime possit; quod vero verius cum sit, multorum posset probari testimoniis. Hic itaque fortunę procellis hinc inde iactatus patriam solam spirat, eius imperio, iussu et nutu sese comittere destinans. Rogavit, ut et te eius causa interpellarem, si forte tua tantum posset apud parentem authoritas, ut filium iam ante exosum, melioris frugis spem prae se ferentem, in suam domum, gratiam tutelamque recipiat. Quare, colendissime pater, vęhementer te rogo, rogat etiam tui observantissimus Conradus noster, ne tuo consilio auxilioque miserum hunc destituas. Vitam meliorem, mores integros, laboris et aerumnarum fortem tolerantiam ex hic transacta vita polliceri non verebimur. Petiisti in aliis literis, ut annotationes in Philippi dialecticam collectas a Theodoro tibi mitterem; has autem Basileae apud Heinrychum Billingium reliqui. Scribam illi, ut tibi mittat. Stipendium meum huic ad me ferendum dato, si videbitur; brevi enim ad me rediturus est. Oportet autem, ut coronati mittantur; nullus enim monetę alterius apud nos usus est. Salutabis nomine meo quam humanissime uxorem et matrem tuam una cum liberis, quibus omnibus foelicem anni huius cursum nomine nostro precare. Salvum quoque cupio Theodorum, Pellicanum, pręceptores meos maxime colendos, Wernherum quoque Lithonium, amicum venerandum. Salutat te vicissim cum omni familia Conradus Gessnerus et eius uxor. Vale, pater charissime, et annum hunc novum foelici auspitio inchoatum longe foelicissimis absolvito. Lausannę, 20. decembris 1539. Tui observantissimus Rod. Gvaltherus. Docto simul et pio viro d. Heinrycho Bullingero, patri suo colendissimo. An M. Heinrich Bullinger, predicant zuͦ Zürich.
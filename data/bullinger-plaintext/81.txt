Gratia et pax a domino nostro Iesu Christo. Quinto ab hinc anno aedidisti praefationis loco tractatum de vera Christiani hominis iustificatione, quem nunc iisdem verbis seorsum recudi apud tuos curasti ea nimirum spe fretus, ut pluribus hoc de sola fide dogma innotesceret et ratio tuae doctrinae evidentius extaret, quod sane indubie a multis impetrabis. Equidem, ut de me sumam principium, licet olim ante quatuor annos, cum emerem tuos in Ioannem commentarios, eosdem pro temporis ratione legerem et quaedam ex iisdem mihi subnotarim, tamen ingenue fateor me ista posteriori aeditione ad te revocatum et quasi novum libellum recognoscere putasse. Cum igitur tua iam publica et communia feceris, rogo te, mi Bullingere, ut tua pace liceat mihi pauca quaedam de eadem materia tecum conferre, idque privatim inter nos primo solos iuxta praeceptum domini, deinde, si deo honorificum et ecclesiae fructuosum fuerit, dabimus vela ventis et in nomine domini talentum nostrum ita collocabimus, ut cum illo fideli servo audiamus: Euge, boni servi, quia in minimo fuistis fideles, praeficiam vos omnibus, quae possideo, etc. Continentur autem duo potissimum in tuo scripto. Prior pars est de fide, quam asseveras solam absque universis operibus esse causam salutis, eamque interpretaris quemadmodum plerique alii hisce temporibus: nudam misericordiae fiduciam, quam concipimus ex verbo vocali erga deum de gratia et vita aeterna olim donanda. Altera pars est de bonis operibus, quae tu iudicas esse honorarium seu, ut ipse vocas, ornamentum et vestitus ipsius novae creaturae nec ad substantiam et constitutionem iustitiae dei pertinere, etiamsi a deo - aeque ac ipsa fide - proficiscantur et descendant. Haec opinio de fide et bonis operibus, etsi saepe in ecclesia agitata et a quibusdam gladiatorio animo defensa sit, tamen nunquam obtinuit victoriam aut recepta fuit. Deus semper excitavit homines, qui veritat[i] patrocinarentur et «a religiosis cordibus, ne mala securitate salutem perderent», mendacium removerent excuterentque. Nam sancto Augustino testante in libro De fide et operibus, capite 14, confestim, ut Paulus apostolus a Nerone trucidatus fuerit, extiterunt filii Belial, qui una cum iugo Mosi etiam suave Christi iugum abiicere molirentur, idque auto-ritate apostoli, quem mentiebantur cuncta opera, etiam dilectionis, a fide Christi separare, et solam fidem ad salutem sufficere docuisse. Contra quos, ait, Iacobus, Petrus, Ioannes et caeteri apostoli et presbyteri scripserunt. Imo idem ipse istorum impudentiam et mendacium per integrum librum, cuius titulum fecit De spiritu et litera, confutavit et redarguit, quod scilicet apostolus Paulus non omnia opera, sed tantum praecedentia a fide Christi separavit. Itaque, si sanctus Augustinus, imo apostoli et patres tibi sunt tanti, quanti merito esse debent, iam nihil est, quod ipse tecum pluribus conferam. Victoria nostra est, quandoquidem palam istiusmodi sola fides a tota ecclesia damnata est et adhuc damnatur, et daemonum fidei censetur similis, ut idem Augustinus in libro De unico baptismo ex Iacobo apostolo evincit parte 6. capite 10. Item Psal. 31. Quos locos tu silentio praeteris, et ea, quae tibi videntur commoda, perperam adducis. Unde fit, ut, dum censes te erudite dogma de sola fide confirmasse, in contrarium incurras et arma, quibus vincaris, nobis ex patribus subministres. Atque, ut ordine singula a nobis expediantur, volumus tuam, quam servasti, rationem, ne qua subnascatur confusio, retinere et ea, quae abs te prolata sunt, partim distinguere, partim interpretari, partim ita confutare, ut lector tanquam in tabula perspicere queat, utra sententia sit verior et ecclesiae et nobis fructuosior. Quod sane dum brevibus absolvero, spero et te et reliquos non tantum attente, sed etiam fideliter legere et singula atque adeo universa perpendere, ut sentiant me nihil nisi ipsam veritatem quaesiisse. A qua, si aberrem, cupio me in viam reduci et abs te erudiri. Non sum adeo pertinax, ut convictus certis argumentis - quemadmodum plerique hisce temporibus - nihil de concepta opinatione remittam, nisi forte deus me occaecet vel ita obduret, ut oculis nihil videam aut corde intelligam. Quam caecitatem avertat a nobis deus pater per Iesum Christum! Amen. Ponis igitur primo loco varias de fide opiniones, quarum quatuor numeras: Unam eorum, qui asserunt sola fide in Christum iustificari. Alteram eorum, qui eandem damnant et explodunt. Tertiam, qui iustificationem fidei iuxta ac operibus tribuunt. Postremam, qui initium fidei, operibus autem absolutionem assignent. De quibus nihil nunc dicam. Non enim est institutum nostrum modo inquirere, quid singuli credant, nec, si inquirerem, unquam pervestigare liceret. Quis enim, nisi solus deus, est καρδιογνώστης? Sed hoc miror, quare veram fidem recenseas inter opiniones. Num opinatione sumus iusti et deo placemus? Absit! Ergo longe rectius fecisses mea quidem sententia, si seorsum opinationes hominum et separatim a vera fide, quam tradunt apostoli et nos non opinemur, sed instar Abrahami πληροφορίας deprehendamus, tractavisses. Ita enim et dialectici, non tantum scriptura, docent: nos dividere, ut toto genere separemus mendacium a veritate. Et deinde vel mendacium vel veritatem subdividamus cum suis speciebus, agnitis et vicinis. Fides christianorum non est ex opinatione hominum aestimanda, sed ex verbo dei. Homines opinentur, quid velint. Quid ad nos? De 1. capite. Recte quidem sub initium quaeris de nomine, quid valeat iustificatio, sed parum recte eam intelligis et definis, quanquam verba non sunt incommoda. Ais enim: Iustificare est «laudem deo dare, cedere, ingenue et libere fateri, quod ipse solus iustus sit, nos peccatores et iniusti», etc., quippe cum putes deo laudem dari sola fide absque operibus. Quod falsum est vel ex illo Math. 5., ubi bonis operibus perhibetur deus glorificari, etc. Item Tit. 1.: Deum profitentur se scire, caeterum factis negent, etc. Item Philipp. [2.]: Lucete tanquam luminaria in mundo irreprehensibiles, in medio nationis pravae. Ergo ineptum est, quod hinc colligis: In praesenti inquiren[da] causa nostra iustificare verbum forense est, a foro petitum, ac significat eum, qui accusatus est et iam postulatur ad poenam, iustum pronunciare (id est liberare a supplicio absolutumque declarare), etc. Si est a foro, ut recte censes, desumptum, et nemo ibi nisi revera (id est opere et veritate) fuerit innocens vel nocens, iustificatur vel damnatur, necessario sequitur et te hic confuse locutum esse. Quia iustificare non est simpliciter eum, qui est accusatus, iustum pronunciare (id est absolvere), sed eum, qui est temere et innocenter accusatus, absolvere. Hanc sententiam ipsa extrema, quae subiicis, declarant. Quia adducis exemplum ex Deuteron. 25.: Si fuerit controversia inter viros, ibun[t] ad iudicium, ut iudices discernant inter ipsos, et iustificabunt eum, qui iustus est, et impiabunt eum, qui impius est, etc. Ecce tibi, hic ipse vides iustificare esse eum, qui iustus est, iustum pronunciare, non qui solum credit, sicut aperte testat Iacobus, et Christus (Math. 25.). Qui vestit, non credit vestitum iri, qui cibat, non credit iri cibatum, etc. Is iustus est: Huc pertinent, quae citas, plurima testimonia ex prophetis, ubi factores legis (videlicet spiritualis) non auditores aut assensores, iusti habebuntur. Ergo illud Esaiae, quod allegas, optime in nos quadrabit, inquientis: Vae illis, quae iustificant impium, etc. An non ipsi eos, qui solam opinationem de misericordia dei habent, iustificamus? Atqui hi impii sunt, ut qui labiis deum honorent! Veri adoratores patrem adorabunt, spiritu seu fiducia misericordiae et veritate (id est operibus bonis in hac mortalitate). Quare iustitia non est tantum absolutio et remissio peccatorum, ut tu contendis, sed etiam sanctificatio et operatio spiritus sancti, quae si non fuerint in te, profecto temetipsum decipis putans te sapientem, cum nihil adhuc recte sapias: 1. Corinth. 3. et Gal. 6.: Si quis sibi videtur aliquid esse, cum nihil sit, is semetipsum fallit, etc. Nec David ait simpliciter: «Beati, quorum remissae sunt iniquitates», sed addit: «quorum tecta sunt peccata» et cui «deus non imputat peccatum», etc. Quod quid valeat, Augustinus in Quinquagena sua satis evidenter demonstrat. Quia deus remittit peccata, non iustitiam seu bona opera. Imputat hoc, quod imperfectum est, tanquam perfectum, non hoc, quod nihil est. Si excluderet opera omnia, etiam dilectionis, tunc pronunciasset illos beatos, quorum opera essent remissa. Nunc autem vocat illos beatos, quorum peccata (id est mala opera) sunt remissa. Non ideo, ut nihil operemur aut sola fide iustificemur, sed potius, ut cessantes a malis bene operemur, quemadmodum idem propheta mox in 33. psalmo proposuit. Ergo non tantum auferenda peccata, sed etiam infundendo iustitiam et opera nos iustificat deus. Hoc primum peccatum tuum est in falsa definitione, quia «definitum latius patet quam definitio». 2. Caput. Secundum caput est de modo iustificandi, quem recte asseris esse Iesum Christum dominum nostrum, quemadmodum ab initio mundi pii et fideles semper crediderunt et nunc credunt. Quis enim potest tibi absque tua ipsius misericordia reconciliari aut absque tua ipsius iustitia honorificus esse? Certe aliena virtus nihil mihi affert laudis, imo saepe mihi inurit ignominiam, ut, si ego aliis sim iniuriosus, servus autem meus aequus et bonus est, tum homines obiicient: Servus Theobaldi probus est, ipse autem tyrannus, etc. Ergo, si iustitia, sapientia, misericordia, potentia, quae sunt Iesus Christus (1. Cor. 1. et Ioan. 14.), per spiritum sanctum in corde tuo fructificent, es deo reconciliatus, sicut illud membrum, quod spiritum et sapientiam et misericordiam meam in se efficaces habet, mihi placet et reconciliatum est. Proinde spiritus Christi medium est inter te et patrem, a quo si duceris, deo patri es reconciliatus. Hoc autem non fit per solam fidem, sed per illa opera, quibus deus pater glorificatur. Unde patet et illud falsum esse, quod somnias de cruce externa. Quia, cum apostolus ait se nihil nisi crucem Christi novisse, non intelligit ligneam crucem aut externam mortem, sed spiritualem crucem (id est ferre quidvis nomine dei), quemadmodum ipse 2. Cor. 12. de se praedicat. Item, ut vetus homo per spiritum Christi in te mortuus sit, non amplius tuum commodum et inanem gloriam quaeras, sed ea, quae dei sunt et proximi, procures (1. Corinth. 10.). 3. Caput. Tertio capite multis verbis probas gratiam dei solam esse, qua iustificemur, quae disputatio videtur apud nos prorsus inutilis. Quia nullus unquam fuit, etiam ex iis, quos tu damnas, sophistis, qui negarit solam gratiam esse, ex qua et iusti simus et iuste operemur. Lege sententias, librum 2., distinctiones 26. et 27., ubi illud Pauli citant Ephes. 2.: «Ex gratia estis salvati per fidem», etc. Ergo hic nodum in scirpo quaeris. Et affers, quae nullam habent difficultatem aut controversiam. Caput 4. Quartum caput est de participatione Christi, quomodo membra ipsius corporis fiamus. Hic longe lateque videmini aberrare ab evangelii veritate. Vos enim censetis eum, qui solam fiduciam habet de morte Christi, quod sibi sit mortuus, eum esse beatum, quod non est simpliciter verum, sed qui simul tanquam membrum suae gloriae et commodo mortuus, posthac deo et fratribus vivet - vivet, inquam, id est fructificabit - non, qui habet fiduciam in alteram naturarum (id est in carnem Iesu Christi creatam), sed qui p[er] communicationem idiomatum utrique naturae communicat, humanae ac divinae, iuxta illud 2. Petr. 1. Non enim homo factus est ex Maria virgine, ut tu homo mortalis maneas, sed ut deus et immortalis fias. Qua de re extant plurima egregie dicta Augustini, in libris De trinitate. Unde patres et ecclesia illam fidem recte censuit Iudaeorum, quae pendet ex morte Iesu Christi hominis. Quandoquidem et hi credunt Iesum Christum mortuum et quidem pro populo, ut patet ex prophetia Caiphae Ioann. 11., ubi ait melius esse, ut unus moriatur, quam ut totus populus pereat, etc. Sed illam patres veram fidem iudicarunt, qua credimus Iesum Christum deum mortuum esse, non hominem tantum. Vide sententias, librum 3., distinctionem 24. Itaque iidem sententiarii erudite colligunt ex patribus mortem Christi non tantum esse formam, sed etiam causam. Humanitate praebuit nobis exemplum et formam, quam factis exprimamus. Divinitate autem caussa est obediendi. «Ubi enim spiritus domini, ibi libertas» (2. Cor. 3.). Ergo sola fides absque efficatia spiritus sancti non sufficit, nec est causa salutis, ut contenditis (Ioan. 1.: Qui recipiunt eum, dedit potestatem filios dei fieri, etc. Videlicet qui utranque naturam seu totam Christi personam recipiunt, hi sunt ex deo nati). Nos, Bullingere, nimium tribuimus creaturae. Christi humanitas est inutilis absque spiritu vivificante (Ioan. 6.; et Augustini libro 1., De doctrina christiana, capite 35., ubi certe non vult ea perfruendum, etsi Lutherus illud pro sua consuetudine mordicus tenuit). Error autem inde nascitur, quia putamus fidem tantum pro fiducia accipi, quod perinde est ac si quis ratiocinaretur ex illo: «Magnificat anima mea dominum», item «Lauda, anima mea, dominum», item «Omnis anima subdita sit potestatibus supereminentibus», etc. Ergo sola anima magnificet, sola anima laudet, sola anima subiecta sit absque corpore, etc. Sed quid sibi illa volunt: «Domine, labia mea aperias, et os meum annuntiabit laudem tuam», etc. Item «Glorificate iam deum corpore et spiritu», etc. Igitur sicut in veteri homine saepe pars pro toto, puto, anima vel corpus pro toto homine accipitur, ita et novus homo habet duas partes substantiales, fidem et dilectionem, per quae - ceu arbor ex radicibus et ramis fructificat - aut deo placet. Nec est solus, aut deo nudus placebit. Fiducia misericordiae est fundamentum et radix, ex qua dilectio haurit succum seu spiritum, per quem operatur radix. Nec valet per se quicquam, sicut fundamentum absque domo aut radix absque ramis. Quid enim rami dissecti a radice? Aut quid valet anima in hac vita absque corpore aut corpus absque anima? Ambo sunt causa operum, anima et corpus, ignis et calor, iustus et iustitia, radix et arbor, fides et dilectio. Unde Apostolus clare ait: Fides per dilectionem, tanquam maritus per uxorem operans procreat liberos et gignit fructus. Sola autem fiducia tanquam vir absque hoc adiutorio nihil valet. Quare non simpliciter per solam fidem, sed per fidem et dilectionem participamus divina natura. «Deus enim charitas est, et qui manet in charitate, in deo manet», et in eo crescit et fructificat ad vitam aeternam. Et qui separat charitatem a fide, is hoc separat, quod deus coniunxit, unde merito et ipsi ab eo separamur. Huc pertinet illud: «Charitas multorum refrigescet», etc. Utrumque enim perit, radix et rami, si a se invicem separantur. Itaque licet fides interdum significet fiduciam misericordiae, tamen non excludit fidelitatem seu dilectionem. Hinc apostolus (Heb. 11.) ὑπόστασιν καὶ ἔλεγχον asserit fidem, quam definitionem, quia in thematibus, quae tuae humanitati transmitto, explicavi, ideo te ad illa reiicio. Fiducia est fundamentum et ὑπόστασις, quam nemo potest mutare, sed oportet superstruere et ἐλέγχεσθαι (id est bonis operibus confirmari) donec ad finem fidei perventum fuerit. Fundamentum et domus sunt absolutum opus, non fundamentum solum, sic radix et arbor sunt totum. Item anima et corpus unus homo. Verum de hoc negotio sermo sexaginta quaterniones conscripsi, quos libenter ad te mittam, si pollicearis te nihil evulgaturum absque meo consensu. Ita enim stat sententia, ut nihil unquam sim aediturus, nisi a tota ecclesia approbatur esse fructuosum et fratribus commodum. 5. Caput. In hoc capite ponis aequipollere: «Gratia iustificamur. Per Iesum Christum seu meritum eius iustificamur. Fide in Christum sumus iusti», etc. Sed data opera omittis illam phrasin, quae creberrime occurrit: Operibus seu observatione mandatorum sumus iusti (Rom. 2., Luc. 10., Math. 19., 1. Cor. 7., item 1. Ioan. 2., 1. Petr. 1. aliisque infinitis pene locis). Si igitur et operibus censemur iusti, quemadmodum ipse eleganter sane et erudite in posteriori parte disputas, quare excludis illa de fidei substantia? Quocirca incurris hic vitium divisionis et compositionis. Locutiones, quae pro te faciunt, adducis, reliquae praetermittis! 6. Caput. In sexto capite conaris probare ex scriptura, quod recte dixeris solam fidem iustificare, etsi illa vox nusquam extet in sacris literis. Quia Paulus ait se scire hominem non iustificari ex operibus legis, nisi per fidem Iesu Christi, etc., ubi contendis plurimis testimoniis ‹nisi› idem valere quod ‹solum›, sed hisce testimoniis nihil aliud efficis, quam ut praebes solam fidem, quae est Christianorum, iustificare, quod nemo unquam negaverit. Quis enim Iudaeorum aut Turcorum fidem deo placere ex piis unquam cogitavit, nedum credidit? Vocabulum ‹nisi› est coniunctio, quae excludit hoc, quod praecessit. Quid autem praecessit? Opera legis. Ita enim ait: Scimus hominem non iustificari ex operibus legis, etc. Ergo opera legis - legis, inquam - excludit, non opera spiritus aut fidei, quae ipse subinde fidei adiungit, ut fides per dilectionem operans, etc. Item, si omnem - omnem, inquam - fidem habeam, dilectionem autem non habeam, nihil sum. Item: «Nunc manet fides, spes, charitas, tria haec», etc. Igitur sicut Ioseph, quando dicit ad fratres: «Non videbitis faciem meam, nisi fratrem vestrum minimum adduxeritis», etc., non excludit omnem aspectum. Alioquin oportuisset illis oculos effossos, sed eatenus arcet, quatenus non adducunt fratrem, hoc enim praecessit. Ita et Paulus per illud ‹nisi› repudiat praecedentia opera legis non omnia, ut fides sola sit et separata etiam a dilectione, quam fides stabilit et introducit! Vocat autem opera legis omnia, quae facis propter terrena bona, ut hic bene beateque vivas, ut si deum et parentes colas, quo hic ditescas, et sis longaevus super terram, non in spiritualibus bonis, ut scilicet ex hisce visibilibus rebus invisibilia cognoscas. Deus insevit nobis φιλαυτίαν et legem per Mosen dedit, ut sit noster paedagogus in Christum, ut, quemadmodum hucusque te dilexisti et hunc honorem carnalem, ita posthac deum diligas, ei inservias et omnia accepta referas. Est duplex dilectio: legalis, quam et naturalem appellamus, quae iam, postquam a deo vocati sumus, desinit, alioqui servi fideles minime futuri sumus. Quo enim modo ille servus tibi arridebit, qui sibi adhuc procurat et consulit? «Nemo potest duobus dominis servire», deo suo domino et sibi suoque ventri. Ergo dilectio legalis seu paedagogica est separanda a fide Christi, iuxta illud: Qui plus amat patrem aut matrem aut uxorem aut seipsum quam me, is non potest esse meus servus aut discipulus, etc. Hic certe non abiicit omnem dilectionem, sed tantum naturalem et legalem, qua te hactenus est passus deus pater vivere, non ut in illa permaneres, sed ut vocatus ab illo teneres, quomodo inservires. Nam nisi ego in me scriptam invenirem perfectam dilectionem, qua me ex toto corde, anima et mente prosequar, etiamsi Moses sexies centies iuberet me deum ex toto corde amare, tamen illud nunquam caperem. Unde Apostolus ait nos sub legem seu hanc φιλαυτίαν tanquam paedagogum conclusos fuisse, donec revelaretur fides, id est verus cultus, vera dilectio et sapientia, quae est, ut posthac deum patrem et proximum diligamus, sicut hucusque nos charos habuimus. Et si hoc facimus, spiritus sanctus testatur una cum spiritu nostro, quod simus filii dei. Sin autem omittimus, similiter sentimus nos esse filios peccati, et nobis exorandum, ut non tam illud scelus condonet, quam etiam spiritum sanctum impertiat, quod in posterum nos ab istiusmodi flagitiis protegat ac tueatur. Quare opera legis (id est illa opera, quae facis propter huius vitae conservationem aut sanctam terram) separanda sunt a fide. Vera autem dilectio, quam imperat lex spiritualis, non aboletur, imo per fidem stabilitur, ut patet Rom. 3. Lex paedagogica et vetus testamentum abolitum est, sicut pueritia. Sed lex spiritualis, quam eandem legem mentis et legem fidei et perfectionis vocant apostoli, iam introducitur, et animis nostris inscribitur iuxta illud: Dabo legem meam in cordibus illorum. Hanc divisionem legis aperte colligimus ex Rom. 3., ubi ait: gloriationem non per legem operum, sed per legem fidei exclusam. Item capite 7.: «Video aliam legem in membris meis.» Quorsum opus fuit aliam legem dicere, si una tantum est? Et ibidem: «Itaque idem ego, inquit, mente quidem servio legi dei, carne vero legi peccati», etc. Vocat legem Mosi iam legem peccati, quia sicut servus non potest, postquam a domino vocatus est, absque peccato sibi vel tantillum inservire, ita et nos iam per evangelium servi dei facti, si vel tantillum nos amamus, delinquimus. Vetus dilectio, quae suscipitur, propter hanc vitam damnatur, non quod sit in dei gloriam. In servo illa dilectio est tibi odiosa, qua sibi, non qua tibi servit. Ergo paedagogica et puerilia opera abiiciuntur a fide, non practica et virilia. Cum essem puer, ut puer loquebar, cogitabam, sentiebam. At ubi vir factus sum, abolevi puerilia - puerilia inquam - non omnia. In veteri testamento detinebamur sub elementis et figuris, ex quo tantum discebamus veritatem. In novo autem ex umbra in lucem, ex schola in forum, ex gymnasio in aciem producimur, ut nunc vera opera in gloriam dei, quae sunt ipsissima fides, praestemus. Sic Augustinus et alii patres vetus et novum testamentum distinxerunt, ut illud de rebus corporalibus, hoc vero de rebus spiritualibus tractare assererent iisdem praeceptis manentibus (Tractatus 4. super Ioann.: «Ea ibi iubentur in decalogo, quae et nobis, sed non ea promittuntur, quae et nobis», etc.). Est duplex finis, sed regulae eaedem. Idem est cernere in scholis, doctor iuris iisdem verbis utitur in practica, quibus olim in scholis, cum esset puer. Et pugil eodem telo vincit hostem, quo se olim in gymnasiis exercuit. Ergo Luc. 11.: Christus arma a forti non abiicit, sed nobis distribuit, ut eadem membra, quae olim arma diaboli fuerunt, nunc arma dei ad iustitiam fiant. Qui itaque dicunt in novo testamento nulla opera a nobis requiri, sed tantum afferri nobis remissionem peccatorum, hi non aliter stultescunt atque si quis dicat puerum et servum debere operari, maritum autem et magistrum factum ad nullum opus obligari. Atqui nos iam viri et coniuges Christi facti, qui tantum abest, ut nihil laboremus, ut omnia sustineamus, et nomine sponsi subeamus. Verum de his suo loco copiosius. Iam spero te intelligere, quid per vocem ‹nisi› excludat, nempe opera legis paedagogicae, non spiritualis, quam fides ipsa stabilit et implet (Math. 5., Rom. 3.). Haec patres vocant praecedentia. Quia sicut puerilia iuventutem, et paedagogium practicam, et gymnasium aciem, ita vetus testamentum novum, et opera legis opera spiritus, et dilectio naturalis spiritualem et veram, quae est deum propter aeterna bona diligere, praecedunt. Porro ut unus error infinitos parit, ita et nobis hisce temporibus accidit. Nam ut nihil inter legem fidei et operum distinximus, ita quoque iustitiam legis et iustitiam fidei confudimus. Tu dicis publicanum e templo iustum descendisse, alterum vero spe sua peccatis involutum excidisse: Quo dicto, quanquam fortasse imprudenter, te tantum in locum dei collocas, et illud opus, quod dominus iustitiam appellavit, ipse peccatum damnas. Christus ait: κατέβη οὗτος δεδικαιωμένος ἠ ἐκεῖνος, etc. Non ait alterum peccasse, quemadmodum et Math. 5.: «Nisi abundaverit iustitia vestra magis quam pharisoeorum», etc., ubi non reiicit iustitiam illorum, sed cupit pleniorem, imo Math. 23., cum acriter obiurgasset traditiones pharisaicas, subiungit: «Haec oportet facere, illa non amittere.» Sunt enim pueris regulae grammaticorum necessariae, sed oportet aliquid amplius accedere, nempe practicam et usus, ut hinc gloriam et divitias obtineas. Ita et iustitia legis infirmis et imperitis prodest, ex qua discunt, quo thesaurum in caelis ex vera iustitia colligant. Ergo sicut paedagogium per se bonum est, sed in adultis et viris vituperatur, ita quoque iustitia legis est bona infirmis, cuiusmodi certe plurimi ex nobis conspiciuntur, viris autem indecora est, iuxta illud Galat. 4.: «At nunc, postquam cognovistis deum, quin potius cogniti estis a deo, quo modo convertimini denuo ad infirma et egena elementa, quibus iterum inservire vultis?» Item Rom. 6.: Non est amplius sub lege paedagogica, sed sub gratia et regno Christi, a cuius spiritu modo ducimini, etc. Postremo anniteris probare ex illo Rom. 3.: Iustificatur gratis per illius gratiam, etc. Item capite 11.: Quod si iam per gratiam, iam non ex operibus, etc. Hoc loco erras in definiendo vocabulo δωρεάν (gratis). Quia (Augustino teste De spiritu et litera et loco supra citato De fide et operibus capite 14) hac voce tantum praecedentia (id est paedagogica) opera excluduntur, non quae sequuntur. Ergo si autoritatem Augustini recipis, iam convictus es. An non et opera gratis donantur? Ita certe! Deus enim operatur in nobis velle et operari. Quid habes, quod non accepisti? Igitur tantum abest, ut δωρεάν excludat opera bona a fide, ut eadem sanciat et introducat. Nam si fides vera deo omnia membra (Rom. 12. et 6.), non tantum aures, dedicet et offerat, oportet et pedes et os, breviter interna et externa, ad fidei complementum requiri. Sola fides est illud idolum, quod manus habet et non operatur, pedes, et non ambulat, oculos, et non videt. Nihil remoratur nos illud, quod citas ex capite 4. Rom., ubi Paulus ait nobis iustitiam absque operibus imputari, etc., non addens vocem ‹legis›, perinde ac si omnia opera excluderet. Quia satis est illum in principio capitis posuisse, hisce verbis: Quid igitur dicemus Abrahamum patrem meum invenisse, κατὰ σάρκα (id est secundum carnem), etc. Ergo hic loquitur de carnalibus operibus, quae eadem vocantur, ut supra dictum est, opera legis. Ephesiis autem 2. manifestissime ostendit, quae opera repudianda sint, nempe ea, in quibus nos gloriari possimus, non bona, ad quae a deo parati et conditi sumus. 7. Caput. In hoc doces nos propter fidem, non propter opera gratos deo reddi, et interpretaris fidem esse Iesum Christum et gratiam dei, etc. Ergo longe commodius cum apostolis dixisses solam gratiam et solum nomen Iesu Christi esse, in quo salvemur, quam solam fidem absque operibus universis: Ita enim vox ‹sola› invenitur, non ut opera excludat, sed ut omnem gloriam deo tanquam creatori transcribat, quae certe non consistit in corde aut etiam labiis, sed in factis et virtute. Differunt igitur sola fides et sola gratia, quia hac creaturas a creatore, non opera a fidelibus, separamus, ut soli deo servias, etc., (id est omnibus viribus, corde, mente, anima, manibus et pedibus servias). Spiritualia autem opera a fidelibus non excludit, ut quae minus possunt a fide, quam vita ab anima aut calor ab igne aut utile ab honesto, separari. Hic obiter adducis imputationem, quam imaginaris ociosam, et absque operibus fieri, sed si omnia dei opera sunt perfecta, necesse est et eius imputationem tantam vim et potentiam secum afferre, ut maxima et praestantissima opera, non tantum fidem, efficiat. Exemplum est primus, cui imputata est iustitia, Abraham. Is adeo ferbuit spiritu post illam imputationem, ut ne filio quidem unico pepercerit; ob quod factum haereditat promissionem (Genes. 22.). An putas hominis imputationem tantum valere, ut te novum faciat, et dei esse otiosam? Nam si mihi deberes viginti aureos, quos si donarem aut solutionem gratis imputarem, profecto (nisi monstrum hominis esses) me aliter diligeres, quam ante illam imputationem? 8. Caput. Octavum caput continet divisionem operum, quae quidem bene a te instituta est, sed non apte accommodata aut etiam explicata est. Nam opera legis non sunt per se damnata, sed quatenus a fine (id est Iesu Christo) errarunt, et nunc sunt in impiis, quibus omnia, etiam mens et conscientia, polluta sunt (Tit. 1.). Piis autem et fidelibus omnia cooperantur in bonum. Idem iudicium est de operibus legis, quae deus tanquam elementum veritatis in figura proposuit, donec Christus Iesus (id est recta ratio et sapientia dei) nobis accederet, ut, quid bonum quidve malum esset, cognosceremus. Tum enim paedagogium desinit, et illis, qui semper discendo nihil promovent (etiam maledictum erit iuxta illud, quotquot ex operibus legis sunt execrationi), sunt obnoxii, etc. Videlicet postquam plenitudo temporis et iusta aetas venit, nos autem nec gratia nec sapientia procedimus, sumus certe monstrosi et deo patri abominabiles. Ergo aliqua ex parte recte sentis de operibus naturalibus et legis, quae in vocatis ad iustitiam et gloriam dei, si non obtemperent veritati, sed obtemperent iniustitiae, indignatio, irae afflictio, et anxietas, etc., sunt. Quod autem opera fidei et bona a iustificatione separes, videris mihi plurimum peccare. Quia, si deus eadem efficit qui fidem, etiamsi posteriora sint (sicut Eva post Adamum creata est), tamen non sequitur, quod propterea a iustificatione separanda sint, nisi et parietes, qui superstruuntur fundamento, deneges esse partes domus aut animam, quae citra quadragesimam diem ἐμβρύῳ infunditur, ab homine separes. Si iustus ex fide vivet - vivet, inquam -, necesse est utramque, et fidem et vitam, coniunctam esse. Iam si iustus in fide vivit, et nulla vita est aut potest esse absque actionibus, etiam in unius diei infante, oportet et opera esse partem iustitiae. Nunquam enim mihi placet, ut fidem causam salutis ponamus. Deus proprie est creator et causa omnium, non fides (id est fiducia misericordiae), quam ipse in nobis efficit pro sua bona voluntate, quemadmodum etiam opera. Ergo fiduciam misericordiae et dilectionem partes substantiales potius appellabimus, ut mea fert opinio, quam causam efficientem. Pugnas igitur in hoc capite tecum, quando ais a bonis et iustis bona opera dici, infra enim capite 11. ea deo tribuis, quod verum est. A deo enim bono dantur bona opera. Ergo si deus est causa salutis, et deus operatur in nobis et fidem et opera, quid tu deum a deo separas? Deinde ais fidem esse fundamentum operum, quod idem ante dixit apostolus 1. Cor. 3. et Heb. 3. et 11. Sed sicut fundamentum est pars substantialis domus, non tota domus, ita quoque fiducia misericordiae nihil est nisi altera pars superstruatur, ut templum dei aptum efficiaris. Tertio adducis authoritatem Pauli , qui 1. Cor. 6. ait nos ablutos et sanctificatos per nomen domini, etc., ex quo colligis solam fidem esse hominis iustificationem. Quae consequentia absurdissima est: Nam Paulus vocat ibi iustificationem ipsa opera, ut patet ex praecedentibus et sequentibus. In praecedentibus enim mala opera, ut sunt scortatio, avaritia, furtum, rapina, etc., vocavit damnationem. Ergo ex contrario sensu bona opera sunt iustificatio. In sequentibus autem vocat nos membra Christi, quae certe non sunt sola, sed omnia possunt per communicationem corporis. Manus enim videt, sentit, audit, propter alia membra, ut pulchre ostenditur 1. Cor. 12. Quarto negas vel ipsum Abrahamum ex operibus iustificatum, etc., quod aperte pugnat cum Mose. Is enim Genes. 22. claris verbis tradit, quia hoc fecit - fecit, inquam -, esse iustificatum, videlicet in mundo. Nam apud deum nec fide nec operibus iustificamur, sed antequam hic mundus fuit conditus, iusti et chari propter dilectionem et sapientiam fuimus. Igitur ambiguitas vocabuli ‹iustificationis› imposuit tibi, quemadmodum plerisque aliis. Nam bifariam accipitur in scriptura, quemadmodum et impletio legis et alia plurima. Nam in dei providentia cuncta fuerunt impleta et iustificata, sicut tu opus, quod es perfecturus, in capite habes completum et perfectum, sed in opere fortasse nondum inchoatum. Ita Christus Iesus est sapientia et caput dei, in quo iam omnia sunt perfecta et consummata, sed in nobis oportet eadem perfici et compleri, donec in virum perfectum evadamus. Unde Rom. 5. ait nos, quos paulo ante per fidem apud deum - deum, inquam - iustificatos dixit, per obedientiam tandem esse iustificandos. Ergo et hic videris οὐκ ὀρθοτομεῖν τὸν λόγον θεοῦ. Fide (id est fiducia misericordiae) sumus apud deum iustificati semper, sed obedientia et operibus etiam nobis iustificamur et thesaurum in caelis in dies singulos colligimus. 9. Caput. Nonum caput est de natura, ut ais, iustificationis, quod opera neminem iustificent. Et definis ibidem iustificationis opus serenare conscientiam, quae recordatione peccatorum erat turbata, etc., quam definitionem ipse nunc agnoscis esse falsam. Quia iustificatio non est tantum remissio peccatorum, sed etiam sanctificatio et renovatio, ut in dies singulos transmuteris et ad imaginem dei reformeris. Nemo simulatque credit aut novus natus est, perfectus et absolutus est, quemadmodum Lucas de Iesu Christo in figura dixit. Pertinet enim illud dictum ad nos ipsius membra, qui ita paulatim in spiritu procedamus, donec ad maturitatem fuerit perventum. Nec hoc obstat, quod scribis nullum sibi persuadere, quod suis operibus divinae legi satisfaciat, etc. Quia idem et mihi licebit de fide dicere, quando et nullus perfecte credit misericordiae dei. Nec valet consequentia: Opera, quae deus in nobis operatur, sunt imperfecta; ergo nihil faciunt ad iustificationem aut non placent deo, etc. Perinde ac non valet: Poma circa festum Ioannis sunt imperfecta, igitur nihil valent! Aut ita: Ego domum, quam incepi, non absolvi; ergo mihi displicet, etc. An non deus, quod inchoavit opus, perficiet usque ad diem domini (Philip. 1.)? Imo de operibus imperfectis est nobis maior cura, et de infirmis, quam perfectis. Ita deus nos infantes cum infantilibus operibus non reiicit, sed stabilit, instaurat, suffulcit et aedificat, donec in unum corpus coagmentemur. Deinde et opera persuadent mihi, et quidem non minus quam ipsa fides. Quia 2. Pet. 1. iubemur vocationem nostram firmam facere per opera. Et Iacobus ait se ex factis suis fidem commodius ostendere et probare, quam ex sola fide. Imo nihil confirmat et persuadet nobis, quod simus filii dei, quam illa ipsa opera, quae in nobis deus operatur (1. Ioan. 3.). Fiduciam habemus erga deum, etc., quoniam eius praecepta custodimus et, quae sunt placita coram eo, facimus. Ecqui potest illa arbor firma esse, quae nihil fructificat? Quae non fert fructum, excinditur. Igitur opera persuadent nobis, ut simus de salute certi et deo accepti, tanquam arbores fructiferae. Postremo, quod citas ex Actis fide corda nostra purificari, συνεκδοχικῶς est intelligendum. Quia 1. Petr. 1. scribitur nos obendientia puros. Verba eius sunt haec: «Ut vos fidem et spem haberetis erga deum, qui animas vestras purificastis obediendo veritati per spiritum cum charitate fraterna», etc. Ecce hic fidem et spiritum sanctum et charitatem aperte coniungit. 10. Caput. 10. caput et sequentia tradunt nobis alteram tui instituti rationem de bonis operibus, in quo loco mox sub initium tibi adversaris. Ais enim te sentire fidem nunquam esse absque operibus, quod perinde est atque, si dicas, anima nunquam est absque vita, sed tamen sola omnia agit, quo nihil est absurdius. Si fides nunquam est absque operibus, ergo opera de essentia fidei sunt. Item, si fides nunquam est absque operibus, quomodo in iustificatione est absque operibus? Praeterea dicis te confiteri fidem sua virtute, non operum praesidio iustificare, etc. Quid est virtus seu spiritus fidei? Nonne opera et efficacia? Certe Iacobus fidem corpori aequiparat, opera autem spiritui seu animae. 11. Caput. 11. Caput de origine bonorum operum vehementer mihi probatur. Facis enim deum autorem operum et asseris eadem deo tribuere gloriam. Unde miror, qui fiat, ut cum noveris deum causam, et eum a nobis perfectam gloriam requirere, quae certe ei exhiberi nequit per solam fidem, quare fidem et opera praeter necessitatem separaveris, idque cum plurimorum iactura? Equidem nullam causam video, quamobrem charitas, quae est deus, iuxta illud Ioannis: «Deus charitas est, et qui manet in charitate, in deo manet, et deus in eo», etc., a fide, quae itidem dei est, dirimas. Si Christus per fidem habitat in cordibus nostris, ut testatur Apostolus, et Iesus Christus est potentia, sapientia, misericordia, redemptio, sanctificatio, vita, veritas, etc., necesse est fidem esse cum hisce virtutibus universis coniunctam. Et ubi illarum efficacia ceu habitus non fuerit, ibi quoque fidem nullam esse, itaque videris mihi aliquantulum exorbitare, et ab instituto discedere. Debebas enim probare, quod opera non sint de substantia iustificationis. Tu autem probas illa a deo proficisci, quod omnino tuum negotium labefactat. Nam ipse passim scribis iustitiam non debere nostris - nostris, inquam - meritis niti. Qui enim pro mercede ex debito non pro mercede secundum gratiam laborat, ut deum sibi tanquam debitorem astringat, is nunquam iustus coram deo reputabitur. Tu autem hoc loco facis dei donum. Ergo cui hoc donum deus non largitur, ut et credat et operetur, hic nunquam erit iustus. Item, si opera sunt dei, quae facimus, nulla potest nostra esse dignitas. Nullum igitur periculum est, etiamsi iudicemus fidem et opera bona in iustificatione concurrere, quippe cum ambo dei sint. 12. Caput. In hoc capite ostendis quomodo scriptura tribuat operibus iustificationem, et citas sancti Augustini testimonium ex libro De gratia et libero arbitrio, quod etsi ad verbum descripseris, tamen illius viri sensum detorques ad ignotum ecclesiae dogma muniendum. Nam acerrime pugnavit vir ille contra solam fidem, adeo ut haud sciam, an quisque ex patribus fuerit huic securitati offensior. Non spoliat fidem suis ornamentis, et nudam ponit nostram salutem, sed praecedentia opera, ut gratia suum locum obtineat, removet, id quod ubique ab illo scribitur. Ergo veritatem dicendo falleris, dum mentem Augustini alio, atque ipse censuit, rapias. Deinde ibidem ais: Illud additum oportuit ipsa opera, etsi revera dei ac spiritus sancti sint, dici tamen nihilominus et esse nostra (id est hominum fidelium), etc. Hic certe graviter videris impingere, non tam in patres, quam etiam in spiritum sanctum, quia dicas partim deum illa operari, partim a nobis fieri. At si idonei sumus ad cogitandum (id a deo accepimus), multo magis opera deo totaliter accepta referamus. Deus paravit nos instrumentum, et per idem pro sua bona voluntate operatur ad gloriam nominis sui. Quod autem nostra dicuntur, id propter donum fit, sicut etiam fides et evangelium nostrum dicitur, non quia ex nobis sit, sed quia donatum est. Quod enim pater donat filio, hoc eius est, non ex debito, sed ex gratia. Si opera propterea separas a fide, quia in scriptura nostra dicuntur, et deus tanquam per organon ea in nobis operatur, oportebit te ex eadem ratione et fidem separare a iustificatione, quia illa saepius nostra usurpatur quam opera. Quoties legitur, fides tua te servavit, etc., ut credidisti, ita fiat tibi? Quapropter haec contra te sunt magis quam pro te. Si opera tam sunt donum dei quam fides, qua autoritate deum a deo separas? Porro quod ais turpissimam esse et ingrati animi inditium, si filius paternae munificentiae immemor omnes facultates, quas ab illo accepit, suis laboribus partas gloriaretur, etc.: «Nemo it inficias.» Sed non sequatur: Illa inanis gloriatio, quae est contra deum, est exclusa. Ergo omnis gloriatio est exclusa. Est gloria dei, quam omnes iubemur quaerere et in ea excellere: Rom. 2.; Philip. 2., ubi apostolus aperte dicit, ut possit gloriari in die domini. Item 1. Cor. 9.: Non patitur gloriationem sibi inanem reddi, et 2. Corinthiorum 1., ut ipse sit gloria eorum, sicut illi sua, etc. Ergo ut veteris hominis gloria aboletur, ita vera gloria in nobis exoriatur (2. Cor. 3.), ut ex gloria in gloriam transformemur. Qui igitur sic gloriatur (id est bonis operibus in hac tortuosa natione), tanquam luminare lucet, non ut ipse hic magnus sit, sed nomen dei amplificetur, is profecto iuxta haec opera mercedem recipiet, non tantum non peccabit. Caput 13. Idem conaris probare ex partibus fidei, quas vocas haud inepte reconciliationem et obedientiam, quamque apostolus ὑπόστασιν καὶ ἔλεγχον posuerit. Quia vera fide habet in se has duas partes, fiduciam misericordiae seu reconciliationis notitiam, quae est ὑπόστασις, et obedientiam, quae est quasi ἔλεγχος, et certum argumentum illius fundamenti. Manifestant enim et arguunt fructus ipsam arborem, utrum bona an mala sit. Sed hic peccas, quod improprie obedientiae asseras tribui iustificationem, proprie autem reconciliationi. Quia si utrunque ex deo est, et utrique ab apostolis iustificatio ascribitur, quare separas deum a deo, et hoc proprium, illud improprium ex tuo sensu existimas? Obedientia tam purificat et iustificat quam ipsa fides, ut supra ex 1. Petr. 1. ostensum est et Rom. [5]: «Sicut per unius inobedientiam multi sunt damnati, ita per obedientiam unius multi iustificabuntur, etc.!» Et in sexto obedientiam opponit peccato: Sive, inquiens, peccati ad mortem, sive obedientiae ad iustitiam, etc. Item 1. Reg. 15.: Obedientiam praefert omnibus sacrificiis. Igitur et obedientia proprie iustificat et purificat. Error autem natus est ex confusione vocabuli ‹iustificationis›. Nam fide coram deo sumus absolute iusti, quia tam certo credimus nos fieri promissae gratiae participes, quam si iam manu teneremus. Et deus, antequam natus fui, non tantum nihil crediderim, in sua providentia novit me iustificatum et perfectum, sed ipse mihi nondum fui perfectus aut iustificatus, antequam deo in hisce bonis, quae mihi commisit, bonam fidem praestem. Itaque cognitione (id est fide) sumus apud deum iustificati, sed practica et obedientia erimus iusti. Idem iudicium est de impletione legis. Lex est voluntas dei, quae ab aeternis seculis completa fuit, est, erit. Sed in nobis in dies singulos impletur, donec hoc corpus suam expletionem et gloriam recipiat. Ergo Christus, qui est caput et sapientia dei, legem quidem implevit. Sed in nobis, tanquam membris, quod deest et, ut deus unquam impertiit atque calicem infudit, ea implenda est, videlicet obediendo veritati. Unde et illud discrimen corruit, quod facis inter purificationem, quae fit nostra cura, et eam, quam vocas primam et Christi sanguine externo factam, etc. Quia, licet sit duplex purificatio (una, quae est in providentia dei de universis et singulis facta, altera, quae obediendo fit in uno quoque nostrum), tamen neutra nostra cura aut industria fit, sed utraque ex deo descendunt, et ut deus illud opus coepit, ita quoque perficior. Nec tamen hic improprie es locutus, quando et eandem phrasim usurpat scriptura, ut, sicut fidem et opera nostra dicat, ita et purificationem, curam, sapientiam, etc., nostram ponat, cum tamen dei sunt, sed ex gratia et dono nostra facta. Hoc autem reprehendo, quod ista distinctione purificationis conaris opera a fide divellere. 14. Caput. Idem hoc capite asseris ex apostolorum scriptis, quod scilicet interdum fidei, interdum operibus tribuatur iustificatio, iam si ex aequo iustificatio ascribatur fidei et operibus, quorsum opus est spiritum sanctum et sapientiam a nobis iustificari? Citas ex Actis concilium apostolorum, quod prorsus tuam de sola fide opinionem abolet, quia illud tantum opera legis (id est circumcisionem et decalogum externum, qui est, ut non propter sanctam terram amplius colas vel deum vel fratres - hae enim promissiones temporales erant, donec per evangelium ad fidem veram vocaremur -, sed propter vitam aeternam et ipsius gloriam), imo ne nunc quidem omnia opera sunt abolita. Iudaei nihil sunt ab operibus legis liberati, gentes vero ex parte, ut patet ex textu. Iubentur enim a simulachris a scortatione et suffocato ac sanguine abstinere. Si igitur nec legis opera universa abiecerunt, multo minus opera spiritus a fide separarunt. Huc facit et illud, quod paulo post scribis de fide efficace: Ais enim Iacobum omnino contendere Abrahamum non fide tantum (id est inani illa opinione) iustificatum esse, sed per opera (id est veram fidem), etc. Iam si vera fides et opera idem sunt et Christus (Ioan. 8.) ex operibus Abrahae dicat nos tam filios eius fieri quam ex fide, necesse est fidem non solam, sed cum operibus nos iustificare. Hoc tantum in te, praecipue Bullingere, praedico, quod asseras fidem efficacem iustificare, non ut plerique hisce temporibus assolent, qui hoc nomine damnant sophistas, quia fidem efficacem seu charitate formatam veram fidem censuerint. Certe, si forma est, ex qua res cognoscitur et quae dat rei esse, fides autem absque dilectione nihil est, non inepte a scholasticis dictum videtur fidem formatam charitate esse fructuosam. Ex hac enim cognoscimur Iesu Christi discipuli (Ioan. 13.). Deinde si «deus charitas est», sicut et scholastici tenuerunt, quid absurdi sequitur, si deum nostram formam et essentiam iudicemus. Nos autem, ut aliquid novi videamur proferre, dicimus Iesum Christum esse formam et substantiam fidei. An non et Iesus Christus est deus? Ergo qui dicit fidem formari charitate, is recte et Christiane sentit, nec temere est impietatis damnandus, modo veram dilectionem adiungat. Fateor enim dilectionem fuisse a quibusdam sophistis conspurcatam. Sed non sequitur maculae dilectionis sunt abluendae. Ergo tota forma fidei nihil est. 15. Caput. In 15. capite disputas de mercede, quam ais proponi iuxta communem consuetudinem loquendi benemeritis. Et interim damnas scholasticos, quos tradis novo modo scripturae incognito usos. Quod equidem non legi, sed hoc scio, quod idem dictum Augustini, quod tu, adducant ad probandum solam gratiam operantem et cooperantem esse nostrum meritum (vide librum 2., distinctionem 27). De reliquis autem alio tempore pluribus tecum conferam. Non licet mihi nunc per angustiam temporis ad omnia respondere. Deus novit me haec in uno die composuisse et scripsisse. Rogo igitur tuam humanitatem, velis mihi proximis nundinis ad haec pro tua prudentia respondere, et me, si errem, in viam reducere, et si tu peccas, te itidem corrigere et emendare. Errare est humanum, sed perseverare est diabolicum. Vale in Christo Iesu. Et me habeas tibi tuisque fratribus commendatum. Idem obsequium vobis vicissim offero. Quod sola fides non sufficiat ad salutem: Ab autoritate apostolorum Iacobi, Ioannis, Petri, qui fidem absque dilectione nihil et mortuam clare arguunt. A causis et circumstantiis rei, quae leguntur Acto. 15., ubi recte tantum opera legis abolentur, non omnia abiicuntur. Et ibidem satis evidenter, quid sit opera legis, definiuntur; nempe puerilia et paedagogica, quae in figura contigerunt. Et sunt deponenda, sed arma virilia tractanda! A natura dilectionis: «Deus est charitas, et qui manet in charitate, in deo manet», etc. Et quidem perfecta charitas, quia et ipse nos diligit, et facit nos invicem diligere. Ergo, qui separat charitatem spiritualem a fide, deum ipsum separat, quo separato mors est et tenebrae. Unde recte dictum est a Iacobo fidem sine charitate mortuam, etc. Ab efficatia dilectionis: Dilectio passim efficax et operosa, perinde in 1. Corinth. 8.: Charitas aedificat, Ro. 13., Gala. 5.: Charitas implet legem, etc., 1. Cor. 13.: Universa opera, quae dicuntur bona, ferme illi soli tribuuntur. Ergo et ipsa causa efficiens est, non effectum fidei. Hinc Ambrosius eam matrem omnium virtutum appellavit. Ab obedientia: Nos servi et filii adoptivi non, ut Jesus Christus, naturales sumus. Est autem de substantia et natura servi et filii adoptivi, ut obediat, ut voluntatem domini faciat et veritatem operatur, non tantum eam habeat cognitam! Luc. 12: «Beatus servus, quem invenit ita facientem.» Item 19. Unde Eph. 2.: Domino facti ad bona opera sicut arbor ad fructificandum, quae non potest in aestate esse absque fructu, nisi forte externa causa impediatur. A iuditio: Deus iudicabit mundum non tantum secundum misericordiae fidutiam, qua hic erga eum affecti fuimus, sed etiam (et multo magis) secundum opera (Mathe. 25., Ioa. 5., item 2. Corinth. 5., Ro. 2.). Idem effectus seu finis tribuitur dilection[i] et operibus bonis, qui fidei, ut 1. Ioa. 4.: «Omnis, qui diligit, ex deo natus est», etc., et caput 5.: «Omnis, qui credit Iesum esse Christum, ex deo natus est.» De operibus, caput 2.: «Omnis, qui facit iustitiam, ex ipso natus est», etc. Item Ioa. 3.: «Qui credit filio, habet vitam aeternam», etc., 1. Ioa. 3.: Qui diligit fratrem, de morte in vitam translatus est. Item: «Fac hoc, et vive[s]». Totus ecclesiae consensus (prophetae, apostoli, patres, doctores), atque adeo ratio ipsa dictat fidem esse fundamentum iustitiae et ex eo dictum, quia fiat, quod dictum sit, etc. Haec argumenta et alia plura domi habeo conscripta, et olim, si visum fuerit, ad te transmittam. Rogo tuam humanitatem, velis mihi, quam primum possis, respondere. Facies deo et mihi rem gratissimam. Datae Marpurgi, die parasceves, anno, etc., 48. Theobaldus Thamerus tuus ex animo.
S[alutem] d[ico]. Sex anni iam et quatuor praeterea menses abiverunt, vir doctissime, ex quo a te literas accepi, quae me Tygurum ad Susannae nostrae actum invitabant. Erant hae nomine partim tuo, partim domini Pellicani, praeceptoris mei colendissimi, et Binderi, paedodidascali vestri nomine scriptae. Erat ea res mihi pergrata, impossibile tamen, ut Tygurum adirem spectatum, quum eo die ageretur ludus, quo ego literas vestras acceperam. Ecce tibi, mitto tibi aliud drama huic tempori meo iudicio non incongruum, si id etiam forte iuventus vestra actura sit. Mitto unum dumtaxat vobis exemplar, quia non minus bene quam illud correctum est, licet ipse prelo diligentissime advigilaverim. Si hoc itaque, ut illud, Christophori prelo committere volueritis, nihil repugnabo; nam ob hoc ipsum tibi exemplum lituris conspersum mitto. Rogo tuam humanitatem, ut aequi bonique consulas. Dominum patrem Pellicanum atque etiam Binderum nomine meo salutato et eos insuper, cum quibus mihi nulla prorsus hactenus familiaritas intercessit, ne scriptis quidem, Bibliandrum, Calvinum, Gvalterum et alios pios doctosque vestrates, quorum nomina colo et veneror etiam absens et ignotus. Vale bene. Ex Augusta Vindelicorum, 7. calendas maii. T[uae] d[ominationi] deditissimus X[ystus] Betuleius. Doctissimo piissimoque viro domino Heinrico Bullingero, Tygurinae ecclesiÄ™ antistiti, domino suo colendissimo. Tyguri.
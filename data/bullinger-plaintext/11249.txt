Gratiam et pacem a domino etc. Venit ad me, pater observantissime, nono decembris die Bernhardus Sezstabius literas tuas longe humanissimas ad me ferens simul cum stipendio septem florenorum et dimidii. Pro quibus gratias ago immensas, nec est, quo magis doleam, quam quod condignas gratias nunc referre non licet. Conquereris una mecum de intollerandis, quos facio, sumptibus, quos etiam ego agnosco et saepenumero miror, qua nam ratione id accidat, quod tam brevi tempore tot nummorum insumo; sed cum inita ratione omnia mecum supputo, invenio ea, quę modo habebam, evanuisse, etiamsi in cassum nihil impendam. Testes citare non vereor eos, quibuscum habito. Domi enim semper lateo nunquam egrediens nisi ad lectiones et conciones publicas. Verum nunc demum re ipsa experior et ictus piscator, quod dici solet, sapio hęcque didici, quę antea nunquam credidi, quantum scilicet sumptum hi impendere coguntur, qui apud exteros tantum vitę necessaria suo aere comparare instituunt. Nec unquam scivi rem tam fluxilem esse pecuniarum possessionem vix momentaneam. Nihil enim Argentinę gratis invenitur. Nemo erubescit etiam pro re minima aliquid pretii quantumvis magni petere. Sed de his plurimis egi in literis per Quirinum ad te datis, ut nunc diutius te interturbare opus non sit. Aedes tuas amicissimas mihi offers paterno plane affectu, nec eloqui possum, quam hoc meum commoverit animum, cum vere hunc patris affectum tanto erga me ardore flagrare video. Spero autem ego me hoc effecturum, ut ad proximas usque Frankfordianas nundinas Argentinae manere possim. Cupio enim omnino Sturmio praeceptore dialecticę praecepta addiscere. Quod vero nundinarum tempore mihi consilium daturus sis, expecto. Nunc autem meum tibi consilium apertis verbis detegam, cum omnino nefas existimem quicquam apud te cęlare. Est apud Bedrotum et mensae et cubiculi sotius mihi Martinus Beyer, de cuius morum integritate animique candore nil dico; poterit enim hęc pluribus describere Melchior Wirzius et Otho noster. Hic, inquam, proximis nundinis Frankfordianis Witembergam petere instituit et me eius comitem esse cuperet. Ego nunc a tuo ore suspensus tuum consilium expecto, quod mihi, ut spero, hac in re minime denegabis. Quantum autem ego meo iuditio possum assequi, optime id ex re mea facere videatur. Nam cum aliorum exempla animi oculis perlustro, invenio plane omnes Witembergae studiosos, qui modo ingenium suum situ corrumpi non passi sunt, non parvam in ea academia studiorum vindemiam fecisse. Declarat hoc Othonis nostri admiranda in iuvene eruditio, quam eiusdem scholę praeceptis summa cum laude assecutus est. Excitat me Philippi indefessa in praelegendo sedulitas et irrequietum studiosos iuvandi studium. Florent enim ibi artium studia ut nusquam magis, viget enim et indies magis magisque excrescit theologię sincerioris studium. Sumptus vero, quem te maxime horrere non dubito, maior non erit quam in alia Germaniae academia; victum enim annuum octodecim florenis, cubiculum quinque aut sex lectumque duobus aureis comparare possum. Ita sane mihi supputanti ad amussim omnia video sumptus Witembergae nequaquam maiores fore quam alibi. Quare hi mihi minime metuendi videntur. Basileae quidem viliori pretio forsitan viverem, sed interim minorem multo in studiis proventum faciens. Regnat enim ibi ipsa inconstantia; vix enim aliquem ibi lectorem invenies, qui aut certo tramite pergat aut bene ceptas lectiones continuet. Argentinę diutius post novum ver commorari mihi non modo inutile, sed et pernitiosum puto; vix enim video, quo modo hanc et victus et aeris intemperiem ferre possim. Nec ullum nunc locum conspicere possum, qui et mihi et studiis meis proinde utilis videatur. Angliam quidem adire non incommodum esset, quod sumptus attinet; sed hoc certo scio me multo maiori cum fructu in Anglia versari posse, si antea Witembergae annum unum atque alterum consumens artium et theologiae studio imbutus eam accederem. Tum etiam idem sodalis meus Martinus pollicetur se et mihi in Angliam comitem fore, si nunc eum Witembergam usque comiter. Fuit idem etiam ante Witembergae, cum Otho noster ibidem literis incumberet, ut iam non periculum sit, ut ego ignotus cum ignoto in urbem peregrinam perveniam; novit enim hic et urbis et scholę statum, doctorum mores et academiae instituta. Tu nunc, Moecenas amantissime, omnibus his perpensis tuum mihi indica consilium; spero tamen, quod hęc mea diligenter excussa tibi non displicebunt. Cuperet autem Martinus meus simul et ego cito responsum habere, ut ipse res suas certo constituere posset. Quare te rogo, patrone observande, ut nunc ad domini Christi natalitium de his tuum mihi consilium scribas; venient enim tunc temporis aliquot Tigurini ad nos nundinarum gratia, ita ut tunc temporis certum ad me nuntium habere possis. Studia literaria in tanto apud vos honore et augmento esse maxime gaudeo, nec imerito, cum videam foelicissimis Tigurinę iuventutis ingeniis cultores optimos non desse. Tigurinorum nomine cum nemine contendo, sed invito digito labellum premo. Sed cęsaris gratia eos vos odisse non arbitror, magis vero, quod cęsari tam videmini favere; mirum enim est, quam pene omnes gallizent. Causam deprehendere non possum. Anglis parum aut nihil favent, forsitan Phoxei episcopi causa, qui Bucero toties scribenti nunquam rescripsit; sed is, ut audio, e vivis excessit. Bucerus nondum a Witemberga rediit, sed indies eum expectamus. Mitto tibi Ioannis Sturmii fusilem imaginem, quam ut aequi bonique consulas, obsecro. Plumbum mitto, argentum enim non habeo. Sed poterit Ioannes Reyfenstein - nec, ut spero, negabit - ad eius imaginem minoris formę nummum lapide exprimere, quem deinde argento fieri curare poteris. Tu hęc mea aequi bonique consule et hęc volitanti calamo scripta amico pectore suscipe. Salutabis nomine meo quam familiarissime uxorem et matrem tuam, quę maternum erga me affectum nunquam cęlaverunt, omnemque tuam familiam, Theodorum quoque, Pellicanum et Steinerium, quibus omnibus ego imprecor, ut annus novus foelicibus auspitiis oriatur lętissimisque exeat. Literas has Martini Beyer Schafhusiam transmittas, obsecro, quam primum poteris. Vale bene, pater amantissime, deusque te nobis diu incolumem servet. Rodolphum tuum tui amantissimum semper tibi commendatum habeto. Argentinę, ex aedibus d. Bedroti, q[ui te] plurimum salvere cupit, 13. decembris 1538. Rodolphus Gvalterus, tui observantissimus. Pollicetur mihi Martinus etiam suam operam in sumptibus, si aliquid illi Witembergę praelegero. Nunc enim illi Urbani Grammaticam et Hesiodum praelego. Omnis autem sumptus, qui mihi insumendus erit maior quam alibi, tantum itineris erit; quod si itinere confecto eo pervenimus, tam vili ibi pretio vivo ut alibi. Salvum quoque te cupit Capito, qui etiam nunc ad te scripsisset, si modo id, quod scribere cupit, certo constaret. Dem wolgelerten und wyßen herren M. Heinrich Bullinger, predicant zuͦ Zürich zum großen münster.
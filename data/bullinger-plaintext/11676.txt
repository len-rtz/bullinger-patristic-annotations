Ioannes Blasius clarissimo Heinricho Bullingero gratiam et pacem vitaeque longevitatem precatur a Domino etc. Literas tuas, doctissime ac humanissime vir, quas ad Balingium nostrum misisti, vidimus et nos, quibus te ultro contra inhumanam nephariamque istam hominis foeditatem, quam praelo nuper publicari ausus homo vanissimus, affers scripturum. Facies certo rem reipublice nostrae maxime necessariam, nobis omnino gratissimam, cum mihi inprimis, cui hactenus schole nostre cura imposita est, optatam, qui et tua, que apud nostros multum ponderis habet, authoritate aliorumque piorum et opera et auxilio impurum istum eliographum e collegio nostro eiicere, Nicolaum vero nostrum retinere meditor; sin minus, factum esse vereor cum ludo nostro litterario, quandoquidem nonnullae Foederis nostri ecclesie bona illa ecclesiastica inter sese dividere conantur. Fac igitur, observandissime frater, ut soles omnibus Christi ecclesiis succur(r)ere Zwinglium, imo apostolum Paulum imitando: „Quis infirmatur et ego non infirmor?“ etc. Partim enim tuo auxilio hanc reformacionem a primatibus nostris impetravimus, eodem quoque, si Domino visum fuerit, conservabimus. His vale. Nolui te piissimis laboribus occupatum pluribus obtundere; negocium enim nostrum, ut es singulari prudencia praeditus, intelligis iam insipienciamque boni consulito et iterum vale per Dominum, qui te ecclesiis suis diu incolumem conservare dignetur, amen. Curie, 24. Maii, anno 1542. Apud divam Regulam ecclesiastes, tuus ex animo frater. Piissimo ac clarissimo viro Heinricho Bullingero, ecclesiae Tigurinae episcopo dignissimo.
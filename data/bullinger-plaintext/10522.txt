S. Quę hisce ad te scribo, charissime Heinrice, quandoquidem ex principum nostratum iussu id fit, eo magis sepulta apud te sint, quo magis tibi velut amico primario et ex animo sibi faventi sua, et ea quidem non vulgaria concredere dignantur. Varii ab amicis etiam ad nos deferuntur rumores bellici, quibus non solum nobis, non uni et alteri civitati, sed universę ferme Germanię christianę interitum a cesarianis, pontificiis et Hispanis interitum [!] comminantur propter evangelii doctrinam veluti extremam iam manum ad exterminandum eam apposituris. Gebennensium tragędia exitialius atque magis intestinum prae se fert bellum. Quod enim ad concordiam attinet, nihil adhuc actum est. Allobrogum regulus pernegat in universum pacis conditiones totamque belli compositionem Paterniaci ab Helvetiis omnibus decretam. cui et Vadianus aderat. Bernates huic non sunt cessuri. Iusticiam implorabunt iudicem. Quae si illis negetur, quemadmodum rara nunc est avis, alia cogitabunt consilia. Interim gloriantur et minantur Antronii a parte sua constantissime futuros Tigurinos. Occasionem optant, utcunque pacem se per omnia quaerere simulent, qua vel aliorum nomine in nos gladios stringant vel nos priores contra se excitent. Cum itaque a Basiliensibus et aliis nonnullis attentatum sit civitates nostras conciliare atque in pristinam revocare amiciciam tametsi, frustra, quod non sint amplius apud vos a secretis, quibus hęc studia tuto credi possint, nihilominus id ipsum senatus noster denuo ambit, ea vero conditione, ut tuo consilio fideli tamen et opera praefectus noster Lenczburgensis cordatiores conveniat ex civibus saltem diacosiis, qua tandem ratione fieri posset, ut animi civitatum fortius coalescerent. Diceres: Cur non mittitis legatos, ut videatis rem serio agi? Pusillanimes certe nostros reddidit, quod aliis hactenus negatum est. Ubi vero tu cum piis, atque iis cordatioribus consulueritis et revera consulere poteritis, exploratis multorum prius animis spe nostra non frustrari referet praefectus ad nos, et videbis legationem seriam. Obiiceres deinde conditionibus certis publicę pacis negatum, ut amplius privati pagi privatas inter se erigant civitates. Nihil turberis. Aparte adversa cum Friburgensibus contra pacem actum nemo nescit. Proinde civitatibus multis, multis item tabellis et sacramentis opus non erit, modo animi amore redintegrati sint. Obsecro igitur te nomine nostrorum, qui te rogatum volunt per me, summam adhibeas diligentiam, quasi tuopte ingenio et consilio id facias, et quod inveneris, mecum per pręfectum, compatrem meum, communices. Habes quę velim velintque nostrates. Cęterum propositiones tuas de praedestinatione, libero arbitrio, magistratu, nobilibus, censibus, decimis et sabbato transscribi curavi, perlegi. Videntur vero plus relinquere, quam fronte polliceantur. Pro ocio perpendam. Intellexisti, quod aliquando et me ursit ein sömlich rouw predigen de praedestinatione. Tuentur se multi libello Zvinglii. Sed de his alias. Hodie sunt apud nos nundinae. Cras cum fratribus accingimur ad confessionem vestram perpendendam. Gut ding muͦß wil han. Unum addam, quod si per omnia meis literis respondisses per Burcardum illum, multo fęlicius omnia se habitura sperassem. Gaudeo te pergere in scribendo in Pauli epistolam ad Corinthios. Vale et me, ut soles, ex animo redames, qui mihi omnium mortalium charissimus es. 14. decembris. Salutant te fratres et symmistae. Francz mag nütt meer. Salutat te Nollius et alii. Rursum vale. Anno 34. Tuum minimum nummisma. Heinrico Bullingero, ecclesiastę Tigurino, fratri suo charissimo.
Salve, mi venerande atque charissime frater. Mitto ecclesiarum ordinationem etiamnum a prelo ferventem. Videbuntur tibi quędam, satis scio, superstitiosiora, quam ferat germana simplicitas. Sed nosti, in quam partem accipienda tibi sint ista, quando non a me in eiusmodi negociis omnia pendent. Adumbrata erant primum longe iis, propemodum dicerem, ineptiora; sed admonitus diligenter a bonis quibusdam viris princeps ea resecanda curavit; qua de re nec volo nec debeo plura literis demandare. Coepta nunc fuit ecclesiarum inspectio, quę rursus tamen bellicis istis turbis magno certe presbyterorum incommodo interrumpitur. Baioarii nescio quid machinantur; sed multi alii principes, inter quos etiam Ferdinandus rex est, nostrum principem missis amantissimis literis securo esse omnino iubent. Paret, sed interim tamen advigilandum sibi prudenter putat. Excuditur iam etiam eleemosynarum, quę passim instituetur, ratio. Sunt alioqui, quod ad nostra negocia adtinet, omnia satis tranquilla, nisi quod bellum denunciavit princeps aris et simulacris istis, quę gravi offendiculo ad cultum diu iam prostiterunt. Conventui vestro Christum adeo praesenti numine adfuisse vehementer gratulor, et spes est fore, ut expeditior sit evangelii cursus gravi ista in speciem controversia domini beneficio sublata. Iamdudum profecto ecclesiarum coisset concordia, nisi hanc usque miris artibus remoratus fuisset satan et alias super alias secureis iniecisset, ne alii alios invicem intelligerent. Tu, qui pro tua singulari animi modestia et autoritate, qua vales, cum cęteris tuis symmystis diligenter effice, ne hic quicquam in vestro officio desideretur. Christi sumus, cuius unius gloriam cęterarum omnium rerum iactura fortiter vindicare debemus. Commenda me officiosissime optimo viro consuli Röstio, Pellicano, Leoni, Theodoro cum humanissimis viris, qui tecum erant Constantiae, et dominum pro me piis votis sedulo interpellate, ut confectis feliciter rebus ad meos aliquando redire liceat. Dici non potest, Bullingere, quam incommode vivam, non solum quia peregre, sed etiam quia enecor propemodum innumeris quibusdam et gravissimis adeoque etiam odiosissimis negociis, quę hoc quoque temporis articulo, ne plura scribam, invitum avocant. Valebis igitur, observande mihi semper Bullingere, meque constanter in Christi visceribus quemadmodum hactenus deamabis simul et de vestris rebus, ubi licebit, accurate facies certiorem. Iterum vale, anime mi. Tubingę, 17. martii. Salutem dic castissimae uxori tuae. Tuus Ambros[ius] Blaurerus. Clarissimo viro. Heinricho Bullingero, Tiguricensis ecc[lesiae]d episcopo, amico et fratri [in Christo].
Es ist, furgeliepter herr und vertrauwter bruͦder, nichts by unß, dann das von den unsern den ewern ist zuͦgeschriben. Die botten (wie vlyssig ichs beger) werden mir nitt allmal angezoͤgt; sonst schrybe ich euch danecht, sovyl ich wisste. Maister Hans von Ysne hat mir ewern brieff uberantwurt. Ewer brieff hat er selbs mitt im waͤg gefuͤrt. Sagt, er wells ordenlich und zum besten verschaffen. Ist wol by im usgericht. Mitt Franckreych und Engelland wellend wir thain, so best wir moͤgend. Gott, der truw vatter, welle in allweg verhuͤten, damitt wir nitt noch weyter und von newen dingen in seinen zorn wattind. Es ist doch des allten ubels on das vyl ze vyl, etc.! Das ewere herren dermassen gegen den knechten handlen, gefellt uns wol, dann dardurch wurt das boͤß gschray widerum erholet, so man sicht, wie die oberkait in sollichem fall gesinnet ist. Die Sanct Galler, sonderlich die hoptleut, haben sich gar ubel gehalten. Der schlacht halber mitt dem kaiser werdt ir nunmehr wol wissen, das es nichts ist. Aber der letst scharmützel hat vyl leut kost uff baid syten. Man acht, das weyt ob drey tusend belyben seyen zuͦ baiden seyten. Es ist ain ernstlicher schertz! Die kaiserischen teutschen knecht, alls sy usß irem leger gezogen sind, habend sy hin und wider brieff gelegt, damitt, so die unsern nacher kemind, das sy die fundind und laͤsind. Darin sy sy gar hoch und trungelich vermanend, das sy nitt dermassen wider iren rechten, ordenlichen und naturlichen herren seyen, ir sach baß bedenckind, das entlich darusß folgen. Dann der kaiser werde nitt nachlassen und alles daran setzen. Sy sollind widerkeren, diewyl die port der gnaden noch offen stande, und anders derglichen. Allso laßt diß volck nichts onversucht, was immer dahin dienen moͤchte, das man die unsern abfellig machte, etc. So wisst ir, das er, der kaiser, das pfaltzgraͤfisch staͤttlin Laugingen, das man sonst Lobingen nennt, belegert und vyllicht erobert hat, und allso yetzund  all brucken innuber die Thuͦnow, das die unsern yetz widerum byß uff Ulm ziechen muͦsend, wellen sy hinuber; wellchs alles usß uffsatz beschicht. Dann der kaiser geht daruff umb, das er die unsern weyt heruff an die Tonauw bring, damitt er weyt danyden widerum uff Ingolstad und Regenspurg sicher kommen moͤg und sy ime nitt allso in den ysen lygind. Dorum simuliert er yetz, alls wellte er uff Augspurg ziechen, und lesst ussgehn, alls wellt ers blegern, so er doch diser zyt nichts minders im synn hat. Es sind aber sine geschwinde anschlaͤg, damitt er die unsern dermaß by der nasen umfuͤre nach seinem willen, wie er byßanher gethon und on zwyfel guͦte verraͤtterey usß den unsern gehapt hat. Ich halts gentzlich darfuͤr, der kaiser werd sein wynterlaͤger zuͦ Regenspurg und daselbst herum haben, so er anderst im Teutschland - welchs er allain seinem bruͦder zu guͦt thain muͤst - wynteren will; das ich doch ungern gelob usß vyl ursachen, sonder vermuͦten aller ding, er werd uff Italiam trachten. Darum weytert er sich von den unsern, damitt er sicherer abziechen moͤg, etc. Die Italianer sind mitt grossem unstatten und ungern hie ussen. So wurde im ain grosser kost uffloffen den wynter, wa er hie ussen blyben wellt. Sonst, so er stattlich hinein kommen kan, mag er die Welschen allsdann mitt glympff urloben und grossen unkosten ersparen, und die teutschen knecht by im bhalten, denen er dinnen baß dan hie ussen trauwen darff. Item er waist, wes er sich uff künfftigen fruͤling zuͦ besorgen hat, und sind im Franckreichs und Engelands vorhaben nitt verborgen. Sollt dann der papst im ouch faͤlen oder (wie all tag vermuͦtlich) absterben,  und der kaiser nitt in Italien sein, dorfft er in grossen unfal graten und gantz Italien abfellig werden (dann es on das gar seltzam dinnen steht), das ime aller sachen halb gelegner und minder fahrlich ist, sich gen Mailand ze thain. Da, acht ich, werde sin wynterofen sein. Sicht es inn dann uff kunfftigen fruͤling, nach gelegenhait aller sachen, fuͤr guͦt an, widerum heruß ze ziechen, so macht er dinnen frisch knecht und lasst die teutschen knecht dinnen, das sy die stirnen darbietind, wa sich etwas unruͦ dinnen erregte, etc. Sicht es inn nitt wol an, ey so kan er allsdann sich wol widerum in seinen vortail schicken, in Hyspanien hinein. Bleypt er aber disen wynter herusß (das ich ye nitt gloub), so thuͦt ers gewisß zuͦ seinem grossen, treffelichen unfal. Dann er wirt sich vyl, vyl zuͦ befaren haben uff kunfftigen fruͤling. So darff der papst inn ouch wol lassen in hindern sechen. Allsdann were er gar im sack und geschossen, sonderlich so er inn an gellt liesse, dann ers ausß Hyspanien nitt wol (nach dem und er doͤrffte) bringen kan. Aber, wie dem allem, gott wirt unß wol mitt disem fynd fretten und usmoͤrglen, wie schon zum tail beschechen, ob wir wellind mores lernen. Ich hoff, das frisch landvolck, so man yetzt von newem macht, welchs doch gar nitt so schantlich und ruͦchloß ist, solle ehr inlegen, und gott werds etwas usrichten lassen, wie wenig es ist, gegen dem andren hufen. Dann ich kan michs glatt nitt versechen, das diser grosß hauff samentlich etwas thain werde, dieweyl gott darinn syn wunder nitt, wie er dann gemainklich pflegt, erzoͤgen kan. Wir ligen warlich selbs im weg und irrend  inn, das er zuͦ sym werck nitt kommen kan. Es muͦß die sach anderst geschiben werden! Ich acht, der kaiser hab ouch uff eroberung der Kluß widerum allermaist getrungen, damitt ime daselbst hinein kain schad begegne und er aller ding dest sicherer hinein moͤge kommen. Dessgleichen die knecht zuͦ Bregetz lugind ouch daruff da uff ain zutz, damitt man sich allso hie oben verglarre und sonst dest weniger sorg habe. Aber am abziechen, bald der kaiser die Etsch erraicht wirt haben, so seche man zuͦ, so werden etwan die an der Kluß und die zuͦ Pregetz ain untuͦß bewysen und ainen stanck hinder inen lassen, sonderlich dieweyl wir alls liederlich mitt den sachen umgehind. Wolan, zucht der kaiser ausß dem land, so will ich doch gern sechen, was die unsern daruff handlen! Dann all papisten sehr ubel erschrecken werden, unnd wirt inen das hertz gar empfallen. Gott erbarme sich des elenden gesinds und erleuchte sy mitt seiner erkantnusß. Sy gloriieren yetz und triumpfieren in irem synn. Wellen mainen, sy habinds alls erobert; wissen nitt, das ir verderben an der thuͤr ist. Mich verlangt zuͦ vernemmen, was der kunfftig tag bringen werd. Gott well, das er wol und aller ding fridlich usschlache. Hiemitt dem herren zum besten bevolchen. Den bitten mitt globen, und staͤts, fuͤr mich. Sagt allen guͦten herren und freunden vyl, vyl liebs, dienst,  guͦts und gruͦtz. Min lieber bruͦder und vetter empieten euch alles liebs mitt guͦtwilligen christlichen diensten. Datum den 16. octobris 1546. Ambr[osius] Bl[arer]. Bullingero suo. Tiguri.
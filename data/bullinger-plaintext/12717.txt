S. Horrenda mittis! Gratias agamus domino, qui pugnat pro verbo suo atque adeo pro nobis. Is largiatur, ut ingratitudine ipsum non amittamus. Non potui legere ista tua sine lachrymis. Miserum interea, quod, qui illarum crudelitatum author est, nequit prehendi! Insectetur eum dominus, donec pereat, ut dignus est! Vere rem malam coepit. Narrant mercatores quidam Antwerpiani, quod, dum huc sint profecti, milites a cęsare obviam venisse non paucos; occidi autem a rusticis concurrentibus quicunque vestitu Hispanum vel Italum referat. Bona multa dicit dux Wirtembergensis Christophorus de Gallo. Arbitratur, si iunior esset, contra cęsarem mira tentaturum, imo pro evangelio. Quam verum hoc sit, nescio. Illud verissimum, nam ex Parisiis ad me scriptum in hunc modum: Est oppidulum a Parisiis distans leucis 12, non  amplius. Meos vocatur. In quo fuerunt deprehensi circiter 60 viri, mulieres et iuvenes dominum cognoscentes. Sorbona id suspicans effecit, ut captivi ducti sint una cum suo doctore ad aulam Parisiensem. Examinati quidam desciverunt formidine poenę, quidam perstiterunt. Hi condemnati ad ignem, illi in exilium eiecti sunt. Condemnati ad suum oppidum remissi sunt. Hi, ubi transierunt urbem, magna voce laudarunt deum, quod digni habiti sint, ut moriendum sit pro domino suo. Decreto senatus Parisiensis ędes doctoris destructę et ex lignis earum extructus rogus, in quo exurendi erant illi. Alia domus, in qua semper convenerant pii, destructa est et in locum eius sacellum erectum et idola imposita, ut illic homines adorent diabolum. Qui scripsit, oculis vidit per urbem transeuntes et auribus audivit clamantes ad dominum. De Mauricio duce in prioribus tuis sunt impia vehementer, at nemo credit! Constat tamen cęsarem illi fere promisisse munus ac dignitatem electoris, si pro se fortiter agat. Et hoc me valde terret, nam novi, quo homines praecipitet ambitio. Pro certo refertur Granvelam his diebus hac transiisse et recta profectum ad episcopum Basiliensem et apud eum pernoctasse. Ubi quidem ego: Si hoc est verum, cęsaris res aliter se habent, quam credatur. Bernenses, si nescis, ad signum maius elegerunt 10000. Dux est consul Vadevillius; loci tenens signifer Wingarterus; vexillifer Tormannus, quo viro non vidi robustiorem unquam. Duo scripta sunt ex Argentina. Prius: Cęsarem magnam partem exercitus dimisisse; alterum: 500 equites defecisse ad nostros. Vale cum bonis omnibus. Basileę raptim, in festo Martini anno 1546. Tuus Os. Myconius. D. Heinricho Bullingero, doctissimo optimoque Christi ministro, domino in Christo venerando suo.
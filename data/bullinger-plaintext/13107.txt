S. Ignosce, precor, quod Apologiam in collegio recitatam diutius retinuimus. Comodaram eam ministris nostris primum, deinde amiculis nonnullis, qui eam magna voluptate nec minori cum fructu legerunt. Tractantur loci sane memorabiles et qui populariter eruditis raro obvii sint. Dignus igitur esset libellus, quem multi legerent. Contra ego tibi mitto Epitome reformationis Anglicae, cui sane insunt plurima, quibus de libenter cognosces, quamquam nonnulla etiam praetermissa video, de quibus: Statueritne quicquam, an hodiernos ritus sequatur Anglia, equidem libenter intellexissem. Res fortasse illis tales esse videntur, de quibus aliis ecclesiis inconsultis nihil decernendum mutandumve decrerint. Sed et fieri potuit, ut, qui conscripsit Epitomen, pluscula in transcursu omiserit. Erasmum illis vehementer probari video. Si aliunde accepisti, oro, remitte. Sin hactenus caruisti, utere ipso ex animi sententia, ita tamen, ut exemplum aliquando remittas. Ex Augusta accepimus, nihildum ad finem perductum in comitiis, electores reliquos iniquo animo Saxonis ferre acceptam ignominiam, nec licere, caesarem quenquam de suo ordine locove deturbare citra electorum exactam cognitionem, quando caesar ab electoribus, electores ipsi a caesare non legantur, etc. Dicitur et foedus illud ab Hispanis tentatum omnibus ita suspectum et captiosum videri, ut de eius successu propemodum sit desperatum. Nihil mallet caesar, quam ut Germania tota sese suis cupiditatibus captiva subderet. Verum sunt, qui renuunt, quorum constantię multi bene precantur. De Scotis magna clade ab Anglico exercitu oppressis et ignominiose fugatis fortasse accepisti. Augustani scribunt 15 milia  Scotorum desiderari. Reliqui sex tantum milium quae ceciderint, meminerunt. Duo milia capta esse confirmant. Mali totius fontem esse papam ferunt, qui incendio per cardinalem suum Polum inter has gentes excitato id est assecutus, ut turpiter occubuerint; quibus ipse certam victoriam pollicebatur. Similem cladem nobis olim Sedunensis conflarat, qui Gallicis armis iuxta Mediolanum catervatim trucidarentur nostri. Sic solent pontifices Romani sua frui pietate atque haec ipsorum fraterna est charitas, ut pacem omnem principum, quibus possint modis, interturbent! Hoptman Schnabel von Bregantz sol oberster über 6000 mann in das Pemont verorndt sein, marchiß von Müß oberster über ettlich tausend pferdt. Sollend bayd schon über daß gebirg verritten sein. Videbis nostros petitum iri a caesare, nisi agros suos et urbes Sabaudo reddiderint, quę res mox totam Helvetiam bello implicabit. Proinde enitendum modis omnibus, ne intestinis dissidiis nostri dilabantur. Haec enim praecipua sunt hostilium animorum consilia, ut nobis quibuscumque artibus divisis ipsi potiri Helvetia universa possint. Sed de iis satis. Vale. Sangalli, cel[e]riter, 6. calendas novembris anno 1547. Vadianus. [Domino Hein]rycho Bullingero, vir[o opt]imo suo. Tiguri.
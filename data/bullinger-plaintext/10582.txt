Gratia et pax per Christum Iesum, servatorem nostrum etc. Hasce litteras, vir doctissime, quum aliquando ad Blarerum scribis, tuis adiungere velis, quo singulari amico meo Ambrosio Zendero reddantur. Interim tamen charitatem tuam summopere rogo, ut secunda vice dictum Ambrosium tuis in scriptis erga Blarerum commendare velis; nullam enim adhuc nactus est condiccionem. Scribit se apud cucullatos in monasterio quodam Stantstatt[?] cognominato foveri communem cum ceteris reformationem septimo marcii indictam expectans. Interea loci quid fiat, ipse nescit, non multum boni sibi pollicetur. Timet Wirtenbergenses non admodum Helvetico nomini favere. Propterea velis facere, ut ut bene de te speramus. Uxor tua cum Utingeri et Goldliis pollicitę sunt uxori meae pasce huc ad nos venturas die. Ut pollicitis stent; expectabimus enim eas, nisi nunciis vel litteris renunciaverint. Uxor mea te salutat inquiens se nescio quid proxime, dum apud te essemus, tecum locutam; huius oblivisci non velis. Gabriel, scriba noster, libenter bibliam sub maiore forma hactenus tribus Tygurinis florenis datam cum thomis Pellicani super bibliam emeret. Rogat, ut apud Christopherum suo nomine interrogare velis, qualinam precio omnia venundarentur quibusve dietis ipsum solvere oporteat; inquit enim iam in promptu non omnia habere, et per Ioannem symistam rescribere potes. Vale. Ex Aragia, 6. marcii. Und sagent uwerem brouder, her Hansen in Ottenbach, sin gelt, das lygge alles; dorum mog er hinuber kommen, wen er welle etc. Tuus ex animo Ioannes Zender. Egregie docto et pio M. Heinrico Bullingero, Tigurinę ecclesię doctori et fratri charissimo.
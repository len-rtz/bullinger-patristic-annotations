S. „Wie ich üch zuͦgeschriben vergangner nacht, also kummend hütt“, etc. Hęc tua non capio, quia tuarum nihil tam brevi accepi. Quamobrem anxius sum, quid velis. Video tumultum exortum, praeterea nihil. Ex domino de Rischach audivi nudiustertius evolare militum copiam a lacu Brigantino et Suevicis civitatibus. Hodie accipio cęsarem evocasse duces suos hactenus sustentatos apud oppidum Fuͤßen, ubi delectus habebitur, in ultimum huius mensis diem, et dixisse bellum profuturum esse toti Germanię. Contendit Rischachius suo more cęsarem esse sanctum atque adeo virum adorandum neque quicquam tentaturum contra Germaniam. Hęc scribo, quod nescio, quid tuę contineant. Age vero, speret Israel in domino, quia apud dominum misericordia et copiosa apud eum redemptio. Quid acciderit Brunswicensi, novimus omnes. Quid, si idem accidat et cęsari? Scio ingratitudinem nostram commereri mala. Sed et illud scio, misericordiam domini peccatis nostris esse multo maiorem. Tantum ab invocando fideliter nos non cessemus, et auxilium accipiemus a domino. Pręter hęc pacem esse factam inter Gallum et Anglum ferunt, et caesarem id ferre iniquissime. Octo ex theologis esse institutos, qui concordes faciant articulos pugnantes in religione, verum de missa, purgatorio et divorum intercessione nihil mutetur. Hoc est, quod cęsar dixit haud semel: Pacem facturum se in Germania, priusquam discedat. Dominus nobiscum. Vale cum domo tua in domino. Gvalthero scripsi ante paucos dies per scholasticum Tigurinum. Timeo, ne non acceperit, quod nollem. Salutabis ipsum cum uxore. Basileę, 22. iunii anno 1546. Tuus Os. Myconius. D. Heinricho Bullingero, viro praestantissimo, ministro Christi fidelissimo, fratri in domino venerando suo. Zu[rich].
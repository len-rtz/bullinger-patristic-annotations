S. Veniam peto, amicorum optime, si requiro, quod praestare sine tuorum negociorum iactura non potes. Equidem proximis nihil petii propter me, sed propter eos, qui me rogant de veritate rerum, quę Tiguri solent evenire. Deinceps ero prudentior. Historiam interea de monacho rufo multo libentissime audivi. Tu si posses eodem animo de Petro Caroli audire, scriberem sine molestia; quia vero utilitatem quoque expetis, tacendum puto. Ego quidem illud inde nactus sum, ut magis timeam Gallos et firmetur hoc apud me, quod quidam olim scripsit: monstra fovere Galliam. De Clausero nihil non dixit parochus in Buͦbiken - nuper enim hac transiit -, ita non est opus nosse me plura. Erit mihi exemplo vir ille, quousque vixero. Vita nanque eius cum fuerit mihi notissima, non potui satis admirari, quod accidit. Videmus hinc, quanto cum studio sit ambulandum in timore domini. Hunc ego rogo, ut illum restituat ac protegat in futurum. Bucerus expectatur in singulos dies; ad tempus sex mensium Hedio succedet, ut ille queat interim quiescere, quamvis mihi videatur Bucerum non discessurum Bonna, donec alter praesens sit. Quod igitur ad tuas adtinet, recte agam. Quia vero de cęsaris impietate nunquam non audio, fere sum in ea opinione, qua Rodulphus noster, Germanię nihil esse allaturum boni. Ob eius adventum aiunt bellum a Iuliacensi instauratum. Salodori narratur Gallum in Picardia habere congregatum exercitum usque ad centum millia. Ibidem pro certo ferunt Gallum nunciasse comiti Gulielmo, quod, ubiubi in manus suas deveniat, lentissima morte perempturum esse atque id suspendio; comitem contra: debere regem cavere, se enim perrecturum in proposito cęsaris ministerio et, ubicunque nactus ipsum fuerit, eo genere mortis usurum esse, quo ipse sit usus in hunc usque diem contra evangelicos. Comparantur aliquot vexilla circum nos militum, qui obviam eant cęsari atque deducant nescio quo. Per Rhenum demisisse fertur bombardos maiores 108. Ferdinandus rex praesidium quęrit mittendum Viennensibus; timet enim obsidionem. Fuit his diebus hic dux ex Louffenberga, non postremus eorum, quibus illuc eundum est. Idem adseruit sex millia Italorum iam esse in itinere Viennam versus. Hi sunt rumores bellorum; at nondum est finis. Non ferior ita rumoribus istis, ut quod evangelium tam sine honore habetur apud nos. Auditoria sunt frequentissima; fructus, quos videas, nulli, flagitiorum omnia plaena. Et profecto, dum rem sanis oculis intueor, e nobis quidam ad istam infelicitatem non parum conferunt. Dominus Iesus nos emendet. Amen. Vale cum tuis omnibus in domino. Basileę, 21. iunii anno 1543. Os. Myconius tuus. Domino Henricho Bullingero optimo atque doctissimo, in domino suo. Z[ürich].
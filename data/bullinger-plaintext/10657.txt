Gratiam et pacem a deo patre et domino nostro Jesu Christo. Sepius iam scripsi socero meo, charissime frater, sed quia nihil adhuc responsum est mihi, suspicor, ne forte bonus pater adversa valetudine impeditus te hactenus iuxta decretum nostrum non convenerit. Quare quicquid per te in causa nostra sive apud consulem sive apud alios actum sit, paucissimis significato literis. Ceterum ut bellum montanum a te conscriptum transmitteres, res grata esset. Magno enim illius desiderio teneor; nam hoc perfecto mox et opus nostrum perfectum videres. Communis est rumor apud nos caesarem hisce diebus et Elvetios et Tigurinos amicissimis literis ad mutuam concordiam civilemque pacem amplectandam adhortasse. Si ita res se habet, cura, ut olim huiusmodi literarum copiam habeamus. Vale. Ex Bubickon, 19. iulii anno etc. 1535. Si quid erratum vel minus congruum in hisce meis literis inveneris, optime frater, amico signo nota, semotis tamen Zoilis. Tuus Io. Stumpfius, Bruxellanus. Domino Heinrico Bullingero, Tigurinae urbis pastori, fratri suo in domino charissimo.
Gratiam et vitae innocentiam a domino. Etsi hactenus tibi, Ambrosi charissime, nihil scripserim post binas, ni fallor, aut ternas litteras, attamen animo me tuo excidisse non valeo vel cogitare. Vera enim amicitia et charitas christiana adeo non minuitur coepta, ut vel magis indies augeatur. Hac vero fretus commendo tibi Gervasium nostrum Scholasticum, symmistam meum, qui ante dies aliquot una mecum e patria nostra Bremgarten pulsus nunc apud Tygurinos degit [in] exilio. Vir est et eruditione et pietate, fide fidelitateque praeclarus, cui tuto (si quae esset) ecclesiam posses commendare praeclaram. Patria Argentoratensis est, uxorem praeterea habet et filiolas, ni fallor, duas. Bremgarti hactenus docuit Christum pure; nunc per tumultum bellicum una mecum expulsus est. Ego interim et pan addictus exilio Tyguri vivo, expectaturus, quem rebus eventum daturus sit deus. Scimus autem et prophetas et apostolos, ipsum denique caput Christum et persequtiones pertulisse et praedixisse. Unde et patienti animo ferimus omnia, scientes, quod cum eo glorificabimur, cum quo nunc patimur. Quod si Gervasii opera tibi opus fuerit, Leoni nostro aut mihi scribas. Vale et dominum ora pro nobis et nostra infoelici Helvetia. 1531 die Andreae, Tyguri. Hein. Bullingerus tuus. Ambrosio Blaurero, EsslingÄ™ praedicanti evangelion, amico et fratri charissimo.
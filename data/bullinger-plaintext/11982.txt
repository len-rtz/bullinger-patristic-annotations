S. Missa sunt, quę vides, ad me, ut ea reddi curarem tibi, id quod animo facio promptissimo. Rescripsissem quoque ad tuas, quas nuper dedisti, si fuissent ad manum. Quod quia nunc non facio, quęso, ut boni consulas, quęrendi nanque non erat ocium. Monachum abs te commendatum octo diebus integris fovi. Exutum eleemosynarii nostri ad tempus volebant recipere ad Augustinios; verum id quia non placuit, Bernam dimisimus. Commendo iterum tibi Ioannem Fabricium, nam intelligo commendatos tibi nemini non commendatos. Dum nuper huc rediisset ad solvendum debita, conquestus est, ut in examine male responderit, quod timor ipsum sic totum occupasset, ut aliter non valuerit. Ingenii est minime mali nec inepti etiam ad literas, si stimulo perpetuo non careat. Hunc ergo si adhibueris tu vel alius quispiam, aliquando credo placiturum. Nova scriberem, sed quia nuper, quę dedi, fide caruerunt apud te, quamobrem cesso. Sentio damnum haud mediocre, postquam ab aliis coepisti petere novarum rerum cognitionem. Ea de re forsitan in posterum significabo. Illud tacere tamen non possum, persecutionem in Germania Inferiore sic grassari, ut fugere inceperint magni homines usque ad nos. Cupiunt et civitatem hic emere. Quid magistratus sit facturus, nescio. Andernacus medicus et Velsius, vir doctissimus, Lovanio eiecti nunc sunt Argentinę. Probatur hinc fides caesaris, quicquid de pace dicatur religionis. Si ille victor fuerit contra Gallum, Coronę malim esse inter Turcas cum Hentzio quam in Germania. Augeat deus in nobis spiritum suum. Amen. Vale cum tuis in domino. Basileae, 24. iunii anno 1544. Tuus Os. Myco. D. Heinricho Bullingero doctissimo, Tigurinorum antistiti optimo, suo in domino venerando.
S. Obtulit mihi tuas et aliorum quorundam literas Ioannes Hallerus, quem huc, vir humanissime, misisti, ut nostrę serviat ecclesię. Quod post tuas postremas nihil rescripsi, non hinc est factum, quod vel literis tuis offensum sim vel dissentientem alicubi ferre nequeam (cum ipse ex animo morositatem istam in ecclesia detester, qua unius et alterius dissentiunculę gratia tanta excitantur dissidia putaturque pax nisi inter prorsus in omnibus consentientes constare non posse), sed ob eam duntaxat causam silere volui, quod videbam denuo infoelicissimum illud sacramentarię contentionis incendium inter vos et Lutherum opera satanę magno ecclesię malo ac plurimorum bonorum offendiculo excitatum; quod non mihi modo, sed et multis aliis non frustra illud in animo refricat: Tempus tacendi, tempus loquendi. Quapropter tuum erit id boni consulere nec aliter interpretari, quam ipsa habet veritas, deinde, quod a me petis, mihi quoque non denegare, nempe ut et ipse parumper a vobis dissentientem feras, quanquam, si recte meam sententiam consyderes, mirum, si dissentire queas, cum plane nihil habeat carnalium cogitationum nec quicquam ei sententię detrahat, qua Augustinus dicit: „Immortalitatem dedit; naturam non abstulit“, et illi: „Oportet Christum esse in uno coeli loco et non ubique secundum corpus diffusum“; quod adiectę similitudines satis, opinor, declarant. Illud, quod adiecisti uti me aliis atque aliis loquutionibus, vellem apertius scripsisses et loca demonstrasses. De hoc mihi conscius sum, quod mens eadem est, de verbis vidissem, si admonuisses, ubi aliter atque aliter loquutus sim, quanquam rarum non est rem eandem aliis atque aliis loquutionibus exprimere; quod tibi quoque ignotum esse non potest. Non enim mox contraria sunt, quę aliter atque aliter proferuntur, praecipue in causa, ubi diversi respectus ac diversę consyderationes ultro varias loquutiones pariunt. Quod Halleri vocationem concernit, de qua usque ad ipsum fere adventus eius diem nihil sciebam, hoc tantum in praesentia rescribere possum: Placent hominis mores et ingenui, ut videntur, et modesti. Tot literis commendatus honorifice receptus est. Quo loco futurus sit, iam indicare non possum, cum id sit in manu dominorum. Quod ad me attinet, si se ecclesię nostrę ita accommodabit, ut eam nulla καινοτομία turbet, erit mihi fratris ac symmystę dilecti loco, ac spes esse potest, ut hic admodum ad ecclesię utilitatem emergat. Verum si peregrini aliquid admiscere voluerit, faciam, quod tu ipse in simili casu ecclesię tuę bono ratione ministerii faceres, ut et pax inter fratres servetur et ecclesia non turbetur. Zvinglii filium cupide vidi. An parentem pię memorię referat facie et ingenio, iudicare non possum. Audio tamen referre per omnia, quantum ipsa aetas permittit. Det illi dominus gratiam huic adolescentię necessariam, ne vel ingenii fertilitate et praecoci exuberantia a pietate degeneret vel praesentis sęculi malicia ad serviendum sęculo magis quam Christo abripiatur. De rebus, quę iam aguntur, non est, quod scribam. Belli nostri quę sit catastrophe, nondum patet. Audio enim Cattum adhuc esse in armis. Sequenti mense futura sunt Franckfordię nostrorum statuum, protestantium scilicet, comitia, in quibus foedus evangelicum vel dissiliet vel denuo prorogabitur. Ut scindatur, miris hactenus technis tentatur ab adversariis, et sunt inter nostros, qui locum illis praebuerunt. Colloquium Ratisbonam destinatum videtur quidem agi serio; sed revera aliud agitur et aliud simulatur. Nostri comparebunt, ut audio, termino praefixo. De adversariis nihil scitur, an aliqui et quinam sint venturi. Confundat dominus hunc satanę spiritum in omnes sese formas vertentem, et qui doctrinam evangelii Christi iam publicis edictis, iam ęditis articulis, iam bullis antichristianis damnat, iam concilii simulatione ac specie colloquii viciare vel saltem sistere, ne ulterius progrediatur, iam bellorum molitionibus prorsus extirpare conatur. Bene in domino vale, charissime Bullingere. Fratribus omnibus salutem meo nomine. Augustae, 1545, 19. novembris. W. Musc. tuus in domino. Praestanti theologo d. Heinricho Bullingero, Tigurinę ecclesię antistiti celeberrimo, domino ac fratri charissimo.
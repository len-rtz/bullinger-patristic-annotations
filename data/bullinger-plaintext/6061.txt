Ductus tua humanitate, pater in Christo colendissime, has ad te pro ingenii mei modulo ac tenuitate scripsi literas, quibus verbis saltem testatum apud te relinquerem me vere et ex animo desiderare, ut aliquando tuum in me plusquam paternum animum re ipsa declarare liceat. Certus itaque hoc tuo erga me benevolo et paterno animo, haudquaquam dubitavi tibi paucis negotium meum patefacere. Cum a magnifico senatu Bernensi stipendium ad triennium rogassem, illud non omnino denegarunt; sed iam, ut intelligo, hoc elapso anno cupiunt me revocare. Ego vero cum in sententia maneam, nempe ut id mihi in triennium concedatur, amplissimum senatum Bernensem denuo rogavi, ut id mihi non denegetur; non enim uno anno, quod volo ex Hebraica lingua conoscere, possum assequi; nam omne pulchrum difficile. Ego autem, si adsit deus, quantum in me erit, operam dabo, ne, et quod in me conferunt beneficium, in ingratum contulisse iure queri possint et collati unquam ipsos poenitere contingat. Quamobrem auxilium tuum, pater in Christo benignissime, sicut et aliorum quorundam excellentium virorum rursum imploro, ut id nempe apud pastores et professores Bernenses urgeas. Hoc si feceris, non solum me tibi in dies magis ac magis devinxeris, sed ipsi etiam deo gratum praestiteris obsequium. Vale in Christo, mi observandissime domine et pater, meque etiam, ut facis, semper ama. Salutes velim nostro nomine quam humanissime d. Gvalterum, d. Ludovicum Lavaterum, d. Iosiam Simlerum, filios etiam amantissimos etc. Salutant vos plurimum d. d. Immanuel Tremellus, d. Ludovicus Masurius et reliqui boni viri. Dominus te servet. Metis 4. idus mart[ii] 1564. Tuus semper Michael Hortinus. Clarissimo eruditissimoque viro fideli Christi servo et patri colendissimo domino Henrico Bulingero, ecclesiae Tigurinae vere fido pastori. Tiguri.
D. Henrico Bullingero suo S. D. per Christum Iesum. Cum d. Hervagius, hospes meus, se velle Tigurum proficisci renuntiaret, doctissime et humanissime Bullingere, nolui committere, ut sine meis ad te literis veniret. At quid dices? Caeliusne Basileae? Sic est! Nam dudum hic sum et in hac urbe  mihi constitutum est esse, quamdiu domino visum fuerit et illa meum munus atque officium, quantulumcunque est, non aspernabitur. In qua re te me plurimum apud tuum aliquem hic amicum iuvare posse non ignoro. Quare rogo te, mi humanissime Bullingere, ut, quod coepisti, me fovere et honestare pergas. Nam et incipiunt iam me non aspernari optimi et doctissimi huiusce academię viri; sed, si accedat tua comendatio, non solum currentes incitabis, sed etiam cessantes impelles. Caussae vero, cur Lausanne esse amplius nolim, multę sunt, sed duę pręcipue: aeris caelique illic intemperies et quędam inclementia mihi meęque valetudini perniciosa (nam memini me vix unquam ad te scripsisse, quin meę aut uxoris adversę valetudinis sit facta mentio); deinde, quod me magis movit, insignis quędam iniuria est, quam etiamnum vix ferre aequo animo possum. Verum dominus ille, meus Iesus Christus, quem semper ex animo colui quemque prędicare in mediis etiam periculis nunquam dubitavi, is me nunc etiam consolatur nec destituit, nec destituet unquam. Plura fortassis alias. Nunc vix est tempus ista pauca scribendi, quod iamiam noster Hervagius sit profecturus; quem oravi, ut ipsemet te meo nomine inviseret et officiose salutaret cum tota familia. Id quod, qua humanitate est, se facturum esse promisit, presertim cum ultro ipse te salutare omnino constituisset. Ac, cum ego (qui nunquam tuę istius benignitatis ac potius divinę cuiusdam charitatis oblivisci possum) tua erga me totamque meam familiam officia et merita commemorarem apud d. Hervagium, iocans, ut fit, illi mentionem feci illius tui quinquennalis vini, quod ego aureum vinum a colore appellare soleo, rogavique, ut tecum poculum unum hauriret meo nomine, me hic de suo vestro utriusque nomine alterum bibiturum. Sed hoc, ut dixi, ioco. Iam nihil est aliud, quod ad te nunc scribere possim, mi dulcissime Henrice, anime mi, nisi deum pręcor, ut te mihi diu et ecclesie sue servet incolumem cum uxore honestissima et liberis dulcissimis, quos omnes  meo nomine salutabis et una d. Bybliandrum, d. Pellicanum, bonum illum et sanctum senem, et alios doctissimos fratres. Vale per Christum Iesum. Basileę, calendis ianuarii 1547. Tuus ex animo semper deditissimus Caelius S. C. subscripsit. D. Henrico Bullingero, ecclesię Tigurinę antistiti, tum vigilantissimo, tum omni genere literarum excultissimo, suo observando. Tiguri.
Prioribus literis tuis, clarissime vir, non respondi, quod maius ocium expectabam, quo animo aliquantulum vacuo tecum per literas colloqui possem. Scribsi tamen Kielmanno meo, uti me tibi et d. Pellicano excusaret. Interim supervenerunt alterę literae tuę Tiguri 11. octobris scriptę, ex quibus intellexi meos iam in conspectum vestrum devenisse; humanitatisque tuę est, qui me ampla spe esse iubes. Dominus dignetur eos gratia sua, ut aliquando vasa electa insignes sint in ministerio, et in illorum operibus virtus et potentia domini magnificetur! Caeterum, mi d. Bullingere, quam vellem literas tuas mihi Campoduni redditas esse! Poteram enim illic tuis gratificari. Nunc cum pro commutatione rerum bellicarum miles, qui in praesidiis superioris fuerat provincię, revocatus pridem sit, et domum redierim, doleo mihi occasionem ereptam, qua tui cognovissent, quantum apud me tua commendatio valuisset. Feci tamen, quod possum. Ulmam, ubi illi iam militant, illico scribsi et enixe amicos oravi, ut in meam gratiam illos quam commendatissimos habeant. Spero me ista pręce aliquid effecturum. Sin minus, rogo, ne culpam mihi asscribere velis. Vestratium aliqui, an rei militaris imperitia aut malitia, seu, quod ego existimo, errore fecerunt (nec non ignoro certe minus, quam illos decebat, officio functi) per collegas, honeste tamen, exauctorati sunt. Reliquorum prompta manus et voluntas fuit, nec ego isto milite aleam belli subire dubitassem, si nostris principibus ea, quę fuerat, mens perstitisset. Sed nostrę copię ad res gerendas erant exiguę. Illas augere nostri tam detrectarunt quam suas isto milite augeri noluerunt. Ego nusquam quam domi sum libentius, et, quod fecit David, gratias ago domino, cuius beneficio manus incruentas domum retuli. Nescio, quo iniquo meo fato ad turbas has propellor. Est tamen pręsens bellum eiusmodi, quo nullus pius dubitet arma sumere. De rebus nostris scriberem, si quid certi haberem. Levibus proelis indies concertatur. Unum fuit insigne 16. octobris factum. Ad virorum duo millia utrinque ceciderunt, par fere damnum, at nostri superiores fuere; quod caesarianis leve est. Illi enim iacturam hostium, non retentum locum in gloria ponunt. Exiguus sumus numerus, qui istam molem orbis et antichristianorum conspirationem contra dominum sustinemus. Neque non solum non condescendunt, quorum periculum aeque atque nostrum agitur, sed ex confoederatis multi nos destituunt; immensis istis sumptibus nos exhaurimur. Est tamen dominus deus exercituum, fortis redemptor noster, qui hactenus insolentiam et rictum, qua orbem terrarum deglubere conabuntur, istorum impiorum repressit. Neque omnibus bellis imperator hostem habuit, contra quem habuerit aequae numerosum militem instructioresque copias adque res gerendas occasiones maiores. Passim enim iste sanguinarius clerus ac factionis eius complices nobis intermixti ad imperatorem cuncta adferunt; nobis omnia praecludunt - in quibus conservandis nescio quare etiamnum ista mansuetudine utamur! Certe domini beneficio intra spacium 16 miliarium retentus formidabilis hostis, cui potestatem pugnandi  perpetuo fecimus, ille detrectavit semper, neque unquam aequo loco fecit. Danubii ripam, quae infra Ulmam est, amisimus, quod eam oram tutari et transitum in Wirtenbergensem ducatum prohibere, simul utrumque praestare, non potuimus, istum autem illo loco facilius quam intra viscera habeamus, neque contra tantum hostem omnia praecavere potuimus, nec mirum est nos premi onere, sub quo ante nos magna regna conciderunt. Quod ad pueros meos adtinet, opera vestra mihi est gratissima; et scribunt mei de tuis et tuorum officiis multa. Pro his ego gratiam refferam et alias de puerorum rebus plura scribam. Interim puto illos peccare aut illis quidquam ex necessariis deesse vos non patiemini. Orate deum pro gloria sua et ecclesię salute. Bene vale. Ex Augusta, 24. octobris anno, etc., 46. T[uus] Cl. P. Peutinger. Literas tuas ad milites Ulmam misi. Clarissimo viro domino Henrico Bullingero, theologo celeberrimo, amico suo observando. Tiguri.
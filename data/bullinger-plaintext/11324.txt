Ita est, ut scribis, mi venerande atque charissime Bullingere, fefellit omnino nos magnifica illa de heroibus nostris expectatio; non fallit tamen certissimo certior cęlestis patris promissio, qui caussa tam bona vereque sua cadere nos haud feret, quicquid isti interim indignum se designaverint. Constantienses nostros nec nomini nec honori suo unquam defuturos ut sperem, multis adducor argumentis, quamquam non hos solum, sed alios etiam nonnullos, quorum deus corda tetigit, christianam hic constantiam meditari magna gratulatione accipimus. Ut autem omnia habeant, non dubito, quin nuper ex germano fratre meo didiceris. Autores huius malesani consilii, aut proditionis potius, qui sint, non ausim temere suspicari, quod nemini non doleat vel videatur dolere commiserandus iste et pudendus comitiorum exitus et nostrorum animus parum masculus, ne quid gravius dicam, quod profecto, ut possem verissime, ita lubentissime dicerem. Bucerus ita nuper inter alia ad me scripsit: „Eventus et actorum summa eiusmodi extitit, ut eius et pigeat et pudeat tam oratorem caesaris quam conciliatores principes quam nos. Sed id omne ita fataliter accidit, ut clare vidisses dominum omnino decrevisse nos humiliare nec tamen deserere.“ Et post pauca: „Quantum in nobis est, prodidimus statibus imperii pacem Norimbergę datam, quum hasce inducias per intercessionem regis et conciliatorum principum tanquam gratuitum et novum donum adeo supplices recepimus, quę diserte in illa pace Norimbergensi per cęsarem et status imperii Ratisponę ex iure nobis sancita confirmataque erant. Prodidimus fratribus nostris fraternam opem et sociis communis imperii auxilium, quod illis debemus ex pacto pacis publicę, des landfridens, admissa conditione, ne quem in foedus nostrum recipiamus. Nam etiamsi orator promiserit neminem religionis caussa ledendum gravandumve esse, scimus tamen, quid illi pręstent. Et nos, dum nec federis societate valde impellimur, ut fratres adiuvemus cum aliquo discrimine rerum nostrarum, quid faciemus, dum nulla incitabit peculiaris obligatio federis? Atque fedus nostrum nihil aliud est quam certior pactio de prestando eo auxilio religionis caussa lesis vel periclitantibus, quod cuique christiano et civi imperii debemus ex societate Christi et communis imperii. Prodidimus denique ecclesiis suum ius et confirmavimus hostibus earum suum sacrilegium eo, quod recepimus nos nihil illis de suo sacrilegio adempturos. Verum utcunque hęc omnia misere et impie acta sint, tamen nostrum erit boni consulere domini in hoc nostro lapsu consilium et sic de nostris peccatis dolere, ne ea cumulemus. Eriget Christus, qui lapsi sunt, et confirmabit, qui nutarunt [...]. Illud de conventu, si ipsi nobis non desumus, poterit et nobis animos praeclare augere et adversariorum valde deiicere. Sive enim eludere hoc promissum sive praevaricari inter agendum illi conentur sive succedat et conventus et iusta actio ita, ut convenit, caussa ecclesiarum habebit melius, hostium eius deterius. Si eludant enim vel praevaricentur, impellent ipsi ad nos multos; si agant, adducet ad nos multos audita et explicata veritas. Possumus enim facile tueri nostra, quibus salvis lucrum erit, quidquid illi nobis accesserint“ etc. Hęc Bucerus, unde facile colligis, quam male illum habeant res ecclesię tam infeliciter gestę. Ego tamen, de conventu quod iudicat, vereor, ut possim subscribere, nam dilemma hoc suum in diversum retorqueri facile poterit, qua de re brevi nostram intelliges sententiam. Quid enim de toto istoc conventu sentiamus, senatui nostro proximis diebus scripto quodam declarabimus; quod deinde ut ipse quoque legas, diligenter curavero. Tu hic omnem move lapidem, ne Vadianus, ne Gryneus nostri, et quicquid est optimorum eruditissimorum virorum apud Helvetios, istis praestigiis ludificari se patiantur. In hoc enim toti sunt adversarii, ut exploratis omnibus omnium ingeniis et sententiis paratiores habeant opprimendi et extinguendi nos rationes, quantumvis istuc dissimulent et altera manu panem ostentent, id quod cum nostri non satis intelligant, metuendum omnino, ne graves aliquando imprudentię suę pęnas daturi sint. Gryneus noster inter alia ad meas ad se datas literas ita respondit: „Quum cęteras conditiones non valde aut probarem aut improbarem, illud tamen ex usu esse maxime videbatur, si quando cum adversariis de religione praesentes iis praesentibus et coram spectantibus, quos hęc recognoscere iam dudum opportuit, decertaremus. Ita cognosci potest, an errore tenentur, an pervicaciter opprimere caussam bonam instituant. Quę vero in ea re sint pericula, quę incommoda, certe non reputavi.“ Ad calcem vero addit: „Mihi sic videtur: Si colloquemur, faciemus hanc publicam et extremam coram regibus et principibus testationem, deinde dante deo et hominum consensu melius caussam nostram prosequemur.“ Incomparabilis ille Vadianus noster quid hic sentiat, ex literis ipsius ad Zviccium nostrum datis plane intelligo. Dominus, cuius hic negocium agitur, eiusmodi nobis animos addat, quibus nomen suum sanctificetur in hoc mundo. Ego me itineri paro cras Augustam profecturus. Tu dominum pro me interpella, ut hosce conatus, ad quos tam invitus pertrahor, melius quam pro concepta spe fortunet. Zviccius noster exemplar ad te mittit scripti nostri, quod quamprimum, hoc est per hunc ipsum Gervasium nostrum, remittes. Gervasius de Lypsia quoque nova habet, quę tibi narret; alioqui ipsi de iis scripturi eramus. Saluta valde quam amanter et honorifice nostris verbis optimos viros Pellicanum, Leonem, Theodorum, Megandrum, Erasmum Fabricium cum cęteris, quorum omnium piis precationibus Christo commendari magnopere cupio, tuis praecipue, mi Bullingere, anime mi, quem, non dico velut alterum, sed eundem me totis visceribus in unico et communi servatore deamo, id quod utinam, quam volo, tam possim etiam clarissimo aliquo argumento testari. Dominum autem supplex obsecro, ut istuc aliquando per occasionem aliquam liceat; nihil magis in votis habeo. Bene vale, venerande mihi et charissime frater. Salutamus te tuamque coniugem nos et germani nostri fratres cum sorore Margarita. Iterum te per amicam nostram fidem obtestamur, ut ne fraudi nobis sit, quod ad te misimus exemplar, sed illud tibi aut paucissimis etiam aliis (si videbitur) legas moxque per Gervasium perferri ad nos diligenter cures. Nosti, quam omnia hodie in calumnias rapiantur, nostra inprimis, qui alioqui hoc nomine male audimus, quod a communibus aliorum sententiis abhorrere fere soleamus. Ego nudius quartus per tabellarium Basileam proficiscentem Gryneo quoque exemplar meapte manu primo exaratum misi, sed hac ipsa lege, ut lectum protinus per eundem nuncium remittat. Novit dominus, quam nihil hic variandi, minus factionis studio, sed omnia ex pura conscientia simpliciter coram ipso agamus lubenter sequuturi, quicquid ad suam gloriam et ecclesię Christi certam ędificationem conducere iudicaverimus. Iterum iterumque vale. Constantię, 17. iunii anno 1539. Cras, puto, senatus noster scriptum hoc audiet, quocum etiam coram agemus. Tuus Ambros. Blaurerus. Bullingero suo.
Salve. Literas tuas, colende mi Myconi, recepi et pro iis mitto iam librum. Conscripsi illum ad iuvanda studia legentium literas sacras novi testamenti. Utinam prosit pluribus et illustret gloriam domini nostri Iesu Christi. Praeterea nunc non habeo, quod tibi scribam. Quae voluisti, diligenter exposui Wedenschwylero. Is respondit se brevi omnia probe curaturum. De caesore varia afferuntur. Iam etiam hoc addunt sartam tectam esse amicitiam inter ipsum et antichristum. Dominus servet suam ecclesiam! Qui hasce tibi offert, iuvenis Tigurinus est et stipendiarius venit BasilÄ™am studiorum gratia. Eum tibi commendo. Sicubi tuo indiguerit consilio et patrocinio, iuvato. Alioqui nolo te oneratum. Vale. Tiguri, martii 8., anno 1548. Tuus Bullingerus D. Osvaldo Myconio, fratri charissimo suo. Basileae.
S. Rediit vir quidam bonus ex comitiis Haganoensibus. Is primo dixit sic Ferdinandum urgeri ad nos excindendos, ut veritus fuerit aliquamdiu bellum inceptum, priusquam redire posset domum. Deinde legatos nostros (quos domini miserunt ob suas causas), quia non se adiunxerint diebus aliquot legatis civitatum, sermonem inter pfaffos excitasse, quod dissensio sit inter ipsos, unde mirum, quam sint gavisi et pertinaciores effecti in suo proposito. Venit is rumor ad nostros; hi protinus inter coenandum obruerunt Constantienses et qui cum eis erant, et apud eos coenati sunt tanto gaudio, ut iucundum sit audire. Postero die nostri invitarunt Constantienses et reliquos, ut decem et novem legati convenerint. Tunc vero gaudium pfafforum non parum imminutum est. Interea venerunt legati a Saxone et Hesso, et apud nostros omnes gaudium exortum est, verum parum bonę spei; tam fortes sunt et tam multi episcopi. Fuerunt hic pridie, quam hęc scriberem, viri quidam docti, e quibus unus dixit in aurem mihi Camerarium Tubingensem narrasse, dum Faber ad comitia venerit, venisse cum bono quodam viro in colloquium. Hunc inter alia dixisse: „Mirabilis erit disputatio; nam sunt viri certe ab evangelio stantes docti et adprime armati scripturis, ut non sint facile cessuri.“ Tum Fabrum respondisse: „Es darff nit vil disputierens; es muͦß mit einr kalten klingen usgericht werden.“ Hęc deinceps sunt mihi confirmata, ut non possit esse dubium episcopos nihil nisi bellum moliri. Dum igitur ad superiora respicio, non possum non revocare in memoriam, quod postremo vobis scripsi simul famam tantum de vestro, id est Helvetiorum adventu perterrefacere potuisse adversarios; non habent enim, quod eos reddat pertinaciores quam dissidium nostrum. Et dum hoc tempore nonnihil de nostro omnium concordia foret dictum, ut aliquid spei in speciem reliquum haberent, dixit Faber: „O concordiam; ficta est, nihil igitur timemus.“ Ex quibus certum est, quod dixi, dissidium nostrum illos reddere fortes. Velim, ut consultatio fieret et de concordia et de obviando malis, quę imminent. Equidem pro christianis vix habeo, qui in consultando non sunt hic diligentissimi et providentissimi. Possem multa adhuc adiicere, si non certiora expectarem. Turca certissime damnum grave intulit et bellum instauravit. Vale cum tuis. Equidem insanio, dum cogito doctorum in dissidendo, non dico stulticiam, non amentiam, sed ipsissimam impietatem. Dominus det spem concordię. Basileę, raptim, 4. iulii anno 40. Os. Myconius tuus. Domino Heinricho Bullingero suo in domino. Z[ü]rich.
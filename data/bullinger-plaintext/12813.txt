Unnser früntlich grus und gutwillig dienst nach unserm vermogen zuvor, hoch und wolgelertten, fürnemmen, wysenn herrn, günstigen, lieben und guthen fründe. Nachdem unnser g[nädigen] herrn by üwern herrn, iren getruwen lieben Eidtgnoßen, irs anmutens früntliche antwurt und bewilligung ußgebrachtt, das sy ire studiosos (die sy vor uf anndern schulen in irem costen uferzogen, aber da dennen gevordertt) nu mer by inen in ir statt und schulen zu bringen unnd erhaltten mogent (das sy mit danck von inen ufgenommen des erbiettens, inen in glichem und merem ouch ze dienen), habent wir uß irem bevelch dise vier so darvor zu Strasburg gsin (Johannem Knechttenhover, Johannem Vedminger, Abelum Mülishover und Jonam Tammatter) zu üch abgeverttiget, der frünntlichen bitt an üch,  sy nach üwerm besten beduncken underzebringenn, je zwen zesamen (by herrn Werdmüller zwen und by hern Benedicto Evandro ouch zwen) oder wo sy üwers achttens ouch nach gestalt der zit und personenn am basten versechen, umb die summ, wie unsern hern hievor zugeschribenn. Hieruf empfelchennt wir sy üch allen gemeinlich, sy in straf, ler und underwysung ze haltten glicher gestaltt wie anndre der herrn von Zürich oder üwer eignen, darmit sy in züchttigem wanndell unnd leben, ouch in reiner ler des heiligen evangelii und andern guthen künsten uferzogen, darinn geuͤbt und geschickt werdent zur er unsers hern gottes, ouch zu dienst unsern g. hern und irer kilchenn (das sy denselben hernach nutz sin und vorstan mogent als gelertte, wol erzogne maͤnner und diener), sy by heilligem gotswortt, by ir disputation, by angenomner und bißhar gebruchtter religion in aller einfalt und warheitt des heilligen evangelii zu erhaltten; in dem (sovil an üch gelegen) trüw und flys gegen inen nit ze sparen, wie wir uns genzlich zu üch allen gemeinlich und sunderlich versechent. Dargegen soͤllent sy ouch üch als irenn preceptoribus in dem allem schuldige, willige ghorsame leisten, alle lectiones flyßig besuchen, sich ouch laßen bruchen und anstellen in disputacionibus, orationibus und in allen andern erlichen geschefften und uͤbungen, wie es ouch uf andern schulen und sunderlich by üch gehaltten wirtt. Sy soͤllent sich ouch sunst mitt irem wandell, leben und waͤsen nitt ußschweif, sunder ghorsam und inzogen tragen, wie frommen, züchttigenn jünglingen zustat, darmit ir lob nit vor unnsern g. hern und andern stincke; welichs wir inen alles mit ernst vorhin gesagtt. Wer unnd welche sich des nit haltten, mit unflyß, stoͤlze und anndrer unghorsame sich strafwirdig befinden, an dem unnd denselbenn bevelchent  wir üch der sach mitt gebürender straf zuzekhommen, wie an anndern, etc. Dannenthin so soͤllent sy ouch für sich selbs nüzit ufnemmen, mercktten noch khoufen (buͤcher, cleider noch annders), diewil es alles uß unser g. hern costen gat und gan wirtt, an vorwüß, rat unnd bewilligen eins uß üch. Deßhalb wir ouch üch umb daßelb sunderlich gebetten, wo ir, herr Bullinger, als unnser sunderlicher lieber herr, das nit verwaltten andrer geschefftten halb (wie wir wol abrechnenn), einen andern uß üch darzu ze ordnen, dem sy ir anligen fürbringen und mit deßelben rhat alles handlen. Was dann inen mangelbar zu ir notdurfft, ouch nach eren unser hern, das mag derselb inen vergoͤnnen und zulaßen, doch das soͤlichs eigentlich ufgeschriben und je zum halben jar (also ist es bißhar an andren ortten, wie sy ouch selb wol wüßent, gebrucht), sampt dem costen in den tisch, uns in guther rechnung von stuck zu stuck, eins jeden sunderbar, überschickt. Wirt die bezalung daruf eigenntlich erlegt werden. Hierinn und anderm von wegen unser g. hern nach unnserm vertrüwen üch bewysen, das werdent wir, vorab unser hern, zu großem dannck von üch ufnemmen und das in glichem und anderm ouch gegen üch beschuldenn. Hiemit üch gott trüwlich bevelchende, datum 23. ianuarii 1547, üwere gutwilligen Sulpitius Haller, seckellmeister, unnd andre von rhaͤten, predicanten und gelertten, schulhern zu Bern. Den hoch und wolgelertten, fürnemmen, wysen hernn meister Heinrichen Bullinger, predicanten, und andern gelerten unnd  fürgesetzten der schulen in der statt Zürich, unsern günstigen, lieben und guten fründenn.
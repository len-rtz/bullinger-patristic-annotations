S. Eheu, Gemusęus noster post reditum ex Italia et Sabaudia in ardentissimam febrim incidit et ad dies aliquot compos mentis non fuit ac 19. ianuarii animam exhalavit non sine gemitu multorum. Sic agit dominus cum nostra schola, ut optimum quemque rapiat. Agricole, superbi et fastuosi homines iam regnant. Cellarius lectionem theologicam ambivit, idem et Myconius noster; sed Myconius apud deputatos assecutus est, quod volebat. Quid addam? Sed nolo Camarinam. Argentinę Paulus Lacisius Italus, professor Gręcus, graviter decumbit, ut medici desperarint de illius salute. Caesar in itinere est versus Spiram. Quidam credunt nulla comitia fore, adeo frigide omnia fiunt. Hispanis et Italis mercatores, qui apud nos haerent, pecunias dant, quo possint Mediolanum pervenire. Audio a quibus novum sic caesarem exercitum conscribere. Capitaneorum multitudo apud nos est, qui Gallicas partes hactenus tutati sunt; quid illi instituant, an milites colligant, quod verisimile videtur, ignoro. Hęc volui paucis tibi significare, ut vel aliquid ad te scriberem. Pręterea nec hoc te latere volo: Hedio sperat se propediem concionatorem Moguntię fore, talem spem de episcopo Moguntino concepit. Utinam in domino clauderet vitam suam, quę valde est annosa! Coloniensis et Monasteriensis episcopi strenue in evangelio promulgando pergunt etiam praesente caesare. Dominus suo spiritu istos confortet. Vale in domino, et si ocium habes, ad proximas literas responde fusissime. D. Theodorum meo nomine salutabis quam officiosissime. Vadiano si hec communicare vis, plurima illum imparties salute. Basileę, 1. februarii 1544. Has inclusas literas velim curares, ut illi dentur, cuius inscriptionem habent; nam ab Argentina ad me missi[!] et iussus sum Tigurum mittere. Tuus Gastius ex animo. Pio et docto d. Henrycho Bullingero, Tigurinae ecclesiae pastori etc. Zurich.
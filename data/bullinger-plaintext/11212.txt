Graciam a deo per Christum in spiritu sancto. Experior indies, mi doctissime Bulingere, sicut in magno corpore semper est aliquid, quod querelam offert et medicantis manum requirit, ita eciam esse in ecclesia, domo magna et regno Christi. Ante Christum natum, Augustino teste, hereses fuerunt viginti octo. Etas Augustini longe plures habuit. Certe si quis huius nostri fermentati seculi errores numeret, de fide, trinitate, baptismo, poenitentia, Christo homine, Christo deo, sacramentis etc., pauciores inveniet nunquam. Idque facit, ut ego pro mea tenuitate soleam perpetuo habere in ore dictum illud Polycarpi dicentis: „Deus, in quę tempora nos posuisti!“ Olim quos timor dei non cohercebat, cohercebant sinodi. Multis annis nullam habuit salutarem synodum ecclesia, et tamen morbi huius temporis vere exposcerent medelam, quando admodum multum querelę et mali est. Et ut hoc non esset, tamen omnes nos, qui amplexi sumus renovatam evangelii doctrinam, aliquando colloqui deceret, quo certum et explicatum doctrinę genus et certam ecclesię formam traderemus posteris. Sathan, ut est callidus, hic apud nos multos agitat, idque pretextu paroxismorum nostrorum, ut, dum summa inconstancia iam hoc, iam illud credant, posthac nihil prorsus credant et evadant in populum asotoris. Horrendum, quod olim in populo dei reperirentur, qui titulo Saducei dicti iniustissimi erant, negantes post hanc vitam aliam, multo vero horribilius, quod in tanta evangelii luce multi inveniuntur Saduceis non dissimiles luxu diffluentes, resurrectionem vero post hanc vitam nihili facientes, imo irridentes. Ad hec mala accedit, quod iuventus ad quidvis sequax misere negligitur totaque perit, ita ut nisi clementissimus deus res nostras miserrime adflictas benigne adspiciat nostrique misereatur, timendum sit nos brevi pro christianismo habituros gentilismum, ut canticum illud apud veteres usurpatum, cum laus priscorum temporum una cum republica et populi Romani libertate profligata esset, appositissime cani de nobis possit, scilicet etas parentum peior avis tulit nos nequiores, mox daturos progeniem vitiosiorem. Iam cum tu, doctissime Bulingere, nostra etate mihi semper is sis habitus, per quem dominus ceu ecclesię suę organon electum multum commodavit, et te ad maiora procul dubio usurus sit, verum paroxismo illo sacramentali finito alium fortassis longe nocentiorem ecclesię Christi ceremonialem scilicet inter nos exuscitare conetur sathan, utpote maximam remoram rebus in melius instituendis, rogaverim te per eum, qui iudicaturus est vivos et mortuos, ut hic peragas opus evangelistę fidelissimi ministeriumque tuum ad plenum probatum reddas. Id autem facies, si procures per te aut Bibliandrum, uti Epiphanius, historiarum primitivę ecclesię diligens et fidus scriptor, e Greco in Latinam linguam non solum syncere vertatur, verum eciam scholiis illustretur, quo tamen vel tandem admiratores illi ceremoniarum nihil non merito deferri debere non solum infirmis per initia, verum eciam improbis perpetuo contendentes ob pacem et spem nescio quam, pudefiant, non intelligentes improbos, si illis vel quippiam detur, protinus nostra benignitate ad subversionem veritatis abusuros, unice cum hoc scilicet cogitent, quomodo suam supersticionem rursus statuere possint. Scripturus est eadem de re ad te Dionisius Melander noster, cum quo iam apud Cassellanos eundem Christum prędico. Nam quod hactenus nihil ad te scripserit, ne illi imputes; per aliquot enim fere annos nunquam nundinarum Francofordiensium feriis interfuit, imo neque domi suę tum inesse licuit ob frequencia comitia, quę cum illustrissimo principe nostro illum invisere perpetuo oportet. Commentaria tua in quatuor evangelistas expectantur summa aviditate ab omnibus. Sunt quoque apud nos plurimi, qui alterum institucionum grammaticarum de lingua Hebrea Bibliandri librum cum commentariis de lingua sancta eiusdem summopere efflagitent efflictim optantes, quo vel tandem prodeant in lucem. Et profecto, quantum in me iuditii est, ecclesię Christi non exiguum conferet fructum, si in his perrexerit neque eciam destiterit in explanandis prophetis. His iam vale in domino Iesu, doctissime Bulingere, et boni consules meam audaciam, qua tuas litteratissimas aures meis illitteratis perstrepere litteris non sum veritus tua fretus humanitate. Raptim, Cassileę, sexta die septembris anno etc. 1538. Deditissimus tibi Ioannes Pistorius, Niddanus, concionator Cassileus. Optimo ac eruditissimo viro d. Henrycho Bulingero, maiori suo et charissimo et observantissimo, Tigurino etc.
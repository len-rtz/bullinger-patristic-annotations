S. Claudius hic Sabaudus inter prandendum indicat Tigurum se hodie profecturum, ut etiam, si per negocia vacaret multis ad te scribere, temporis tamen spaciis excluderer. Patrocinio tuo apud clarissimum Myconium gratias ago; nam ex animi sententia et felicissime cecidit. De gliscentibus bellis hoc plane, quod optimus quisque, iudicas; sed in domino Christo pacem habebimus, utut sęviat mox ruiturus mundus cum suo principe iamdudum elumbe et enervato. Frechto nostro articulos istos, quos misisti, reddendos curavi, qui multis te vicissim etc. Sed mitto ipsius epistolam, quę novi nonnihil adfert, quum nihil periculi esse putem, si tibi, charissimo capiti et parti animę meę, et meipsum et omnia mea communicem. Redibit bonus hic homuncio, civis noster, postquam dies aliquot istic transmiserit, per quem valde obsecro, ut et Frechti epistolam et reginę apologeticum mittas. Valde pudet indiligentissimae et plusquam tumultuarię scriptionis; sed velim nolim avocor, ut nihil praeterea possim. Domino nos commenda. Saluta totam domum cum omnibus fratribus et amicis. 20. marcii 43. Tuus A. B. Bullingero suo.
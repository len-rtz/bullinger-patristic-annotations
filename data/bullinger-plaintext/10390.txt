S. Laudo consilium hoc tuum. Equidem et mihi gratulor, qui adeo tecum plane hac quidem in re conspirem. Nam haud ita multos ante dies in hanc sentenciam literas ad Erasmum dedi. Scripserat enim Philippus ad me ac monuerat invito se Οορυβεῖν Lutherum egitque mecum, qui hunc ipsius animum Erasmo insinuarem, eodem, arbitror, consilio, quod intelligat posse fieri, ne boni omnes, qui ab evangelio stant, in eandem cum Luthero causam implicentur. Nihildum Erasmus respondit. Avide expecto, quid senex instituat quidque faciat de Luthero. Ad ipsum paro Philippum, quod hortaris, ut scribam Hoc unum idemque semper, mi Bullingere, argumentum annis iam multis fuit, qui communem cogitaret patriam et istis contentionibus medicaretur pro virili sua, paci publicae ecclesiae consuleret. Scripsit amicissime semper ac hoc postremum nunc perhumaniter. Confido iam olim futurum, ut conveniat piis inter se omnibus. Interea vale et eodem studio negotium Christi domini diligenter tracta. Saluta charissimos mihi viros Theodorum, Leonem, Pellicanum, Carolostadium, omnes. Valete in Christo omnes. Basileae, 19. aprilis. Simon Grynaeus tuus. Domino Henricho Bullingero suo, charissimo fratri et patrono.
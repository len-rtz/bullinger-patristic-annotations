S. Nihil habeo, nisi quod certo scriptum est ad Rischachium Hessum adgressurum Herbipolim ex itinere, dein forsitan Bambergam. Hodie navis cum vexillo per Rhenum tendit Argentinam, et per octo iam dies ingens vis militum conscripta eodem dimissa est. Frequens est hic a bonis sermo, quod nimia sit dilatio hostis invadendi, et Carolum suis prohibere, ne alicubi repugnent, donec multitudo convenire possit. Stratagemate reduxit milites nostros de territorio Athesinorum, id quod nostris considerandum, ut discant occurrere versipelli. Effecit res ista, ut tanta vis metallicorum iam convenerit. De Dano et Saxone nil, nisi quod per hos tutus est post se lantgraphius. De conventu indicto domino gratias ago. Nam audieram, quę me nonnihil divexarant. Agunt Pagi 5, quod non decet. Agant nostri, quod decet! Dominus recte agentibus aderit. Institutum vestrum placet. Dominus Iesus adsit, ut fiat, quod spiritus eius promittit. Voluntatem timentium se faciet et deprecationem eorum exaudiet et salvos faciet eos! De tritici copia iam scribis secundo. Vale in Christo, qui et verbum et ecclesiam suam tueatur a malo. Basileę raptim, 27. iulii anno 1546. Tuus Os. Myco. Hic sermo volat: „Land sy machen, der Turgg fart da her und wil dem kaiser helffen, gelt, man wirt sy leeren.“ D. Heinricho Bullingero doctissimo, fratri in domino suo observando.
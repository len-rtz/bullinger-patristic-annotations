Gratiam et pacem a deo patre et domino nostro Iesu Christo. Lieber her und bruder, es ist her Niclaus Steyner, predicant zu Rütti, vor acht tagen vor datum dis brieffs vom herren uß disem zyt berüefft, deßwegen die predicatur daselbst jetzzumal ledig und durch den diaconum von Wald versehen wirt. Nun acht ich wol, die von Rütti liesßend sich der versehung des diaconi wol benüegen, darmit sy kein eignen hirten haben müesten. Diewyl wir uns aber eynes geschwinden infallenden sterbens versehend (welcher schon anfacht zuͦryßen, dan sich mit obgemeltem her Niclausen allein im closter Rütti by 12 oder 14 personen gelegt habend, deren schon zwo verscheiden sind) und ouch der pfarer von Dürten an eynem schweren, gifftigen und schwindligem feber kranck ligt, so werdend wir des obgedachten diaconi sonst nodtürfftig, und so dan Rütti am anstoss gelegen, da vil zulouffs, vil gesinds, ouch im pabstumb daselbst vil götzendienst gewesen, und diser zyt ettlich biderb landlüt dahin zur kilchen bescheiden sind, ouch von alter har da ein begrebt und sontegliche predig und andre pfärliche rechtung gehalten sind, so ist an uch, lieber her und bruder, umb gottes eer und von bevolchnen myns ampts wegen myn früntlich bitt und vermanung, uwers vermögens by unsern g[nedigen] hern zuverschaffen, das Rütti mit eynem tougelichen, ansehigen gsellen wider versehen werde. Dan wo das nit geschicht, wirt es ein grub werden aller laster, dan sonst wenigs guts da geuffnet wirt. Darumb lassend üch die sach angelegen syn etc. Gott danck und vergelt üch üwer früntlichen und guͦtwilligen herberg. Item Beati Rhenani halb: Dasselbig buch hab ich nit mer Zürch funden; deßhalb ich mit dem ersten buch still will halten biß nach der meß zuͦ Franckfurt, aber inn andern will ich fürfaren. Hiemit sind dem herren gott bevolhen. Datum Buͦbicken, sontags letare, in yl zwüschend beiden predigen, anno domini 1536. Tuus Stumpffius subscripsit. Es grüesßt üch und all uwer hußfölckli myn früntlicher, lieber gmachel. Domino H. Bullingero, Tigurinae urbis episcopo, fratri suo in domino.
S. Reverende in Christo pater, semper motus motum excipit. Heri mortuus est episcopus noster. Pridie, antequam tuum librum misissem, primum febricitare incoepit; moeror ei exitio fuit. Deus bone, quot iam fluctus denuo, quot procellas prospicio! Sic miser nunquam me expedio. Intestatus mortuus est et inopinato. Expectatur transitus episcopi Constantiensis. Mirae sunt in Helvetia practicae; pontificii de foedere sibi omnia promittunt. In Germania pontifex nihil non molitur. Iliadem haberem, si tecum essem. 29. aprilis, anno 1565. Creditur rediturus Hispani legatus. Acta exscribi curavi et, si quis ex nostris proficiscitur, dabo.
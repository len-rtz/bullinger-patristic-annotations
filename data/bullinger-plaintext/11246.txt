Gratiam et pacem a domino. Beatum esse video, Myconi colendissime, quisquis peste incensus migrat ad dominum. Non hoc tantum nomine, quod summo bono deo frui summa sit felicitas, sed quod huiusmodi sint hodie saecula, ut mori praestabilius sit quam vivere. Omnia coarguunt et evincunt deum ad vindictam parari. Miseri, qui huic vindictae per mortem non subtrahuntur. Quid in Westphalia apud Monasterienses denuo tentarint quidam, non nescis. Ex Austria rumores ferunt Moltam, quae Walachiae pars est, nuper captam et subiugatam esse a Turcico imperatore excisis omnibus incolis. Fertur habuisse sub signis Tartaros 60000; nam immanissimum Tartarorum regem sibi foedere constrinxit et ad vota paratissimum habet. Transsylvani iugulum quasi gladio venturo ad tempus vernum apparant. Nam quis est, qui causam eorum suscipiat tuendam? Principes nostri in innocentem et christianum sanguinem arma parant. Disiecta est hisce diebus a Turcicis ratibus caesareana, pontificalis ac Veneta classis non longe, quod aiunt, a Rhodo. Andreas de Aurea vix hostium manus evasit. Mersae sunt aliquot eius naves. Vadianus noster hisce diebus scribit mare a Neapoli magno itinere retrocessisse nec redire, unde foetor intollerandus omnibus internicivam pestem minitetur. Addit in Apulia circa Neapolim ignem e terra erumpere et agros plus quam horribiliter incendio vastare. En manum dei validam! Ego vero haec dolorum initia crediderim. Multa huius generis calamitosa et portentosa scribere possem, sed sit hic finis. Igitur, si dominus tuos e medio sustulerit, imo si cum omnibus pastorem vocarit, bene vobiscum agi credo. Utinam pari liceret vobiscum sorte frui! Quod si non dabitur, expectanda manus domini. Vivit, vivit, qui redemit nos; non deseret nomen suum invocantes. Simus ergo alacres in domino, qui est petra et refugium nostrum. Hic conservet te. Amen. Vale cum tuis omnibus. Salutabis Grynaeum, Ottonem, Gastium, reliquos. Miror, quid sit, quod scribebas de universitate. Scribe, obsecro, et me amare pergito. 3. decembris 1538. H. Bullingerus tuus. Suo d. Myconio, fratri charissimo. An herren Myconium.
Gratiam et pacem a domino. Literas tuas 30. iulii scriptas, pater humanissime, sexto septembris accepi; quas quanta spe et metu susceperim, enarrare vix queo, lectae autem lętitiam vix credendam attulere. Nunquam enim tantum quam nunc me timuisse scias, tuae tamen humanitati fretus id, quod sperabam, assecutus sum. Curabo denique, ut hoc, quod paterno plane affectu petis, filiali quoque amore a me pręstetur, et errorem hunc ut compensare possim, videbo. Gratum fuit, quod de Polluce das consilium, et idem sane non semel iam a me cogitatum est. Author enim est non tam ipse per se obscurus quam temporum iniuria depravatus, in quo restituendo cum multi frustra laborarint, mea hęc interpretationis qualiscunque opera facilius veniam merebitur. Cum enim non aliud quam dictionarium sit, ut verbo verbum reddam, conor, ut a pueris etiam vel mediocriter Gręce doctis possit intelligi. Comes quis nam sit, ignoras, quem nunc Vireti in verbi ministerio collegam esse scias, virum doctum et Tigurini nominis (quantum extrinsecus iudicari potest) studiosissimum. Verum cum medicinę quoque πράξι occupatus frequentius peregre quam domi sit, cum illo cohabitare vix fuit commodum, et (ut ante etiam scripsi) in Morgiis brevissimo spatio a Losanna distantibus versor apud Claudium Chanisium, eius loci ludimagistrum, cuius eruditio et Gryneo et omnibus Argentinensium doctis est probatissima. Exercemur nos indies disputationibus e scripturę locis petitis, deinde et crebra lectione non infrugifera. Cohabitat huic et alius Gallus nobilis, qui olim in regia curia advocatum, nunc ob evangelii cognitionem apud nos exulem agit. Hic in Gallicę linguę (cuius ipse orator est doctissimus) institutione nunquam non adest, quam satis foeliciter et sine magno temporis dispendio perdisco. Nova, quę memoratu digna partimque deploranda et partim gaudio prosequenda videntur, sunt haec: Venerunt ad me hisce diebus Martini Peyer e Witemberga literae, qui Anglicanę ecclesię statum hisce verbis ex Alesii Angli ad Philippum missa epistola desumptis (nam ipse Philippi convictor est) sic describit: Mandat sub poena capitali rex Angliae hos quinque articulos: 1. De transsubstantiatione necessario credenda. 2. De una tantum specie porrigenda laicis. 3. De auriculari confessione et enumeratione peccatorum necessaria. 4. De coniugio sacerdotum, quod asserunt esse contra legem dei, et omnia matrimonia contracta dissolvenda esse ante 12. iulii sub poena capitali. 5. De votis monasticis, quę obligant etiam ante aetatem facta. Contradicentibus additę sunt poenae hereseos et crimen laesae maiestatis. Comburuntur libri inventi, et fugere volentes retra-huntur. Non subscripserunt d. Latimerus, episcopus Worcestriae, episcopus Sarisbriensis, d. Cromerus et d. Dalerus; sed Cantuariensis subscripsit, et nunc poenitet eum facti. Halesius habitu militari evasit et nunc Hamburgi est. Vides, pater charissime, miserum ecclesię huius statum. Metuo sane de bonis omnibus, imprimis de Nicolai nostri et Elioti salute, quorum conditio non talis est, ut latere possint, pietas autem sanctior, quam ut impiis impii regis decretis astipulentur. Certi tamen aliquid ex hisce nundinis audiemus. Fama pręterea constans fertur imperatorem Angli filiam Mariam duxisse. In Gallia milites confluunt regis imperio et iussu, insciis tamen omnibus in quem finem. Sunt autem, qui Anglum aliquid contra Picardiam moliri asserant. Cęsaris filiam Galli filius ducet, et sic impiorum catena et impietatis cyclopaedia absolvetur consilio et auxilio tricipitis Romanę belluae, cui, ut hoc efficere conaretur, spiritus ille suus, diaboli scilicet, iam dudum consilia suppeditavit. Idem autem ille spiritus, qui domini verbo immorigeros seducit, eosdem in commeritas poenas abripiet. Video nunc verum, quod non credenti multi praedicarunt, Angliae regem non tam Christi amore quam pontificis odio omnem hanc in Anglia tragoediam exercuisse. Vera domini sententia, quę omnem hominem mendacem esse pronunciat. Solatur autem me et eiusdem nostri domini verbum, qui omnem carnem foenum et proinde fragilem corruptionique proximam dicit, domini autem verbum in aeternum mansurum promittit. Pridie cal[endas] septembris Bernensium iussu et imperio omnes papisticę religionis sacrifici, qui Morgiis hactenus victitarunt et stipendio solito (quemadmodum et apud nos fit) sustentati sunt, fidei suae rationem publice dare coacti sunt. Non defuerunt enim inter illos, qui clanculariis concionibus plurimos, imo omnem plebem non tam a Bernensium dominio quam a Christi religione seducere conati sunt. Vidisses sane tragoediam non ridiculam minus quam iucundam. Stabat in suggestu concionator urbis, vir doctissimus, qui fidei rationem exquirebat. Huic latus cingebat in eodem suggestu stans praefectus urbis natione Gallus, qui immorigeris subitum exilium minitabatur. Stabat ab altera parte urbis scriba omnium responsa adnotans. Primus sacrifecum de omnibus dubitabat, utpote qui ante non alius quam Penelopae sponsus fuerat. Secundus non dubitabat modo, sed ne minimam quidem suę religionis rationem afferre poterat; quantum autem in illo ignorantiae, tantum etiam inerat arrogantiae, impudentiae et impietatis. Sacrosanctam enim et Romanam (ut ipse aiebat) ecclesiam se nunquam derelicturum affirmabat eiusque incolumitatem et propagationem semper quęsiturum. Hic itaque statim sarcinas colligere, Bernensium agro intra octiduum excedere aut capitis supplitium expectare iussus est. Reliquis, qui etiam dubitantes nihil certi de ince[r]ta sua religione promere poterant, duarum septimanarum terminu[s] datus est, ut secum deliberent, quid nam salva conscientia responsuri sint. Fuit antehac populus satis rebellis non tam Bernensibus quam Christo, nunc vero horum nebulonum perfidam impietatem detectam videns cristas nonnihil demittit et in domini verbi auscultatione est frequentior. Fiet mox brevi idem in omnibus Sabaudiae ecclesiis. In Gallia sic persecutio fervet, ut anteacta contra christianam religionem facinora iocus videantur, si cum his, quae nunc fiunt, comparentur. Potestas enim a rege omnibus data est urbibus, praefectis vel minimi gradus nobilibus, ut de minima quoque suspitione quemvis in vincula coniicere et condemnare possint sine provocatione ad alterum iudicem, adeo ut etiam minimis infimisque iudicibus morti addicere liceat. Reus vero iam condemnatus provocationis locum nullum habet. Quod autem amplius scribam, nunc nihil est. Quantum enim mea attinet negotia, non ea solum, sed et me totum tibi committam; tu, quod optimum videbitur, statuito. Hoc solum precor (si non inutile fuerit), ut hoc mihi impetrare liceat, quo Gallicę linguae satis foeliciter coeptae cognitionem perfectiorem per vos percipere queam. Ego, quantum in me erit, videbo, ne vel hoc vel aliud studium meum sine patrię utilitate susceptum videatur. Nummos, de quibus nuper scripsi, percuperem, ut mittere posses; urget enim necessitas, et hyemis tempus iam appropinquat. Salvum te cupit omnis studiosorum, qui apud nos est, coetus. Salutabis et tu nomine meo universam tuam familiam cum uxore et matre. Vale, humanissime pater, deusque te nobis diu servet incolumem. Morgiis, 3. idus septembris 1539. Tui observantissimus Rodolphus Gvaltherus. Eruditione et pietate clarissimo viro d. Heinrycho Bullingero, vigilantissimo Tigurinae ecclesiae episcopo, patri suo imprimis observando. Z[üric]h.
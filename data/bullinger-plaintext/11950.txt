Gratiam, misericordiam et pacem a Domino. Literas ante aliquot dies ad te miseram, eximie vir, quibus ex commissione dominorum ludimagistrum petere a vobis ausi sumus. Vitus ille a te pridem missus eruditione quidem nobis satisfaceret, sed vita et moribus huic muneri non respondet; ebriorum sotius cum sit, aes alienum contrahere non abhorret. Mittunt domini nostri ad vos praefectum coenobiorum flagitaturus, denuo ut nobis sitis auxilio, ne institutum hoc bene coeptum intereat et turpiter dilabatur. Nam plurimi apud nos huic instituto, scilicet papistae et Germanogalli, insidiantur et oppressum vellent. At dominus Traversius huic adest strenuumque propugnatorem sese exhibet, ne adversarii voti compotes his bonis fruantur. Nobis hic Curiae certandum est contra papistas, contra catabapistas et contra pensionarios non secus quam a principio, quo evangelium predicari coepit. Agite igitur, ne destituamur auxilio vestro neque linum fumigans penitus extinguatur. Praefectus ille, praesentium lator, literas habet ad dominos Tigurinos illos, qui scolis et negotiis ad religionem spectantibus praesunt. Haberet etiam ad senatum; sed putabamus non opus esse ab illis impetrare, sed tantum ab ordinariis illis ex capitulo et senatu constitutis. Traversius noster prae omnibus desyderaret Pontasellam nostrum; saltem ad biennium nobis concederetur reservata illi apud vos gratia et beneficentia vestra, ut a vobis revocatus pareret; sed nobis ad hoc breve tempus morem gerere petimus, si cum ipsius voluntate fieri possit. Mihi quidem charissimus est et semper fuit, a parente suo ammanum tum agente mihi commendatus in tutelam qualemcunque, sed vestro beneficio educatus, ut etiam ecclesiae Christi prodesse et servire per Dei gratiam possit. Da igitur operam, charissime Bullingere, ut voti compotes, etiamsi non Pontesella, tamen alio quopiam provideamur. Stypendium pollicentur centum Renenses, domum et hortulum, etiam expensas Pontasellae, ut familiam suam ad nos transferre possit. Caetera praefectus ille missus ad vos ore s[uo] expositurus est. Nova, que sunt, ille idem melius enarrabit, quam ego scribere possim. Ex Spira si quid habes et ex Germania, nobis communicare digneris. Vale. Ex Rhetiae Curia, 29. Aprilis 44. Salutat te plurimum frater Ioannes Blasius. Salutamus simul omnes fratres, Tigurinae ecelesiae ministros. Tibi deditissimus Ioannes Comander. Eruditione et pietate clarissimo viro magistro Heinricho Bullingero, Tigurinae ecclesiae pastori vigilantissimo, domino suo et amico primario].
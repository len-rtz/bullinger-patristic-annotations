Min allzyt bereyt und willig dienst, gliebter Meyster Heinrich. Die pratick, vor drien jaren von mir uch angezeygt, ist vorhanden und wil ußbrechen. Dan uff jetz künfftig donstag, des ersten tags junii, so söllend die Appenzeller, Rintaler, Gotzhußlüt, Thurgöwer, Schaffhuser, Kaltschmid und umb Stammen, Ossingen, Rappenschwiler und uß miner herren von Zürich biett gegen Rin glegen uffbrechen und den nächsten uff Brugg zuͦ ziehen in des künigs von Franckrichs dienst, wie yr dan vilicht ouch wol wüßend. Nun ist yr meynung und entlicher bschluß den nächsten durch das Durgöw darnider uff Rinow daselbs ze baßieren und darnach uber das Raffzerfeld hinab gen Keyßerstuͦl mit gewalt und gen Stille an das far und durch das Berner biet hinuff. Der houptlüthen sind zehen: Zuͦm ersten Conrat Brüllisower. Bartli Berweger, wie wol der selbig das gelt nit empfangen; man hat es aber im nach geschickt. Item Clar Hans von Appenzell. Von Wil des aptz von Sant Gallen houpt man Anthoni uff der Mur und Onofrius Vonbuͤler. Uß der graffschafft Dockenburg der landvogt Batzenham, hat das gelt selbs persönlich nit empfangen; ob man im das heimlich schickt, mag ich nit wüssen. Federli von Frowenfeld, der ist abgstanden. Von Schaffhusen Casper Ringg, Thoma Spiegelberg. Von Rapperschwil Türing Göldi. Von Keyserstuͦl Hans Kaltschmid. Item Jacob Wepffer von Stammen. Und sunst sol Jörg von Höwen und her Felcher von Knöringen ouch jeder mit 4 tusend landtzknechten komen. Das hab ich uch für nüwe zittung nit wöllen verhalten, ob yr mit fuͦgen etlich wenden möchtind durch üweren fliß. Mögend ouch söllichs einer ersamen oberkeyt anzeygen, so etwas wider got da were, ze verkommen. Dys wil ich uch in trüwen, mich on gmelt, an zeygt haben. Geben zuͦ Brugg, am 29. tag meyens des 36. jars. An den hochglerten, wisen M. Heinrichen Bullinger, predicanten der Stat Zürich, minem insunders günstigen herren und gunner.
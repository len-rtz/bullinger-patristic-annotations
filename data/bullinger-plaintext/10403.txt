Den erwirdigen, fromen, ernsten, fürsichtigen, ersamen, wysen herren burgermeistern, den zuͦgesetzten und den dieneren des wortz gottes im synodo Zürich versamlet, unsern gnädigen herren und lieben bruͤderen in got, enbieten wir, die verkünder des evangelii des capitels Wetzikon im ampt Gruͤnigen, gnad und frid von got sampt pflichtiger gehorsami gantz underteniglich zuͦvor. Gnädigen herren und bruͤder, nach dem in vilen vergangnen synodis mengerlei klegtten der conventtherren zuͦ Rüty halb fürgebrachtt und doch die volgenden gnädigen und bruͤderlichen warnungen wenig verfangen, habend wir vor einem jar mit dem fürtrag etlicher irer unordentlicher handlungen üwer ersam wysheit und liebe demietiglich gebetten, gnädiglich mit den obgenanten herren zuͦ verschaffen, sich in irem leben und wandel (in ansehung, wie gnädiglich und rychlich sy von unseren gnädigen herren uß der kilchen guͦt mit lybgedingen versechen sind) etwas geschicktter, züchtiger und yngethoner zuͦ halten und der kilchen gottes mit züchtigem wandel ein guͦt exempel vorzuͦtragen, und fürnemlich, das sy sich gegen uns, den dieneren des wort gottes (die doch nüt anderst dann irer früntschafftt und guͦtwillickeit ye und ye begert habend), etwas früntlicher, bruͤderlicher und gultwilliger erzöugtten, in hofnung, das dann och diejenigen, so sy inen täglich uß unseren pfarren mit gaben, suppen, mütschlinen, wildpret und anderen vererungen und früntschafftten anhengig machend, der warheit etwas zuͦstendiger, der bredig geflisner, unser herren mandaten bykleiber, och gegen uns und unserer leer mit hinderwertigem scheltten und schmitzen (damit dann das volk nit wenig verwirt und über uns verhetzt wirt) etwas mesiger und yngethoner, dann ein zytlang beschechen, erfunden werden soltend. Aber unser göttlich beger und das gnädig vermanen, och das vätterlich warnen unserer g[nädigen] h[erren] und des synodi durch herr burgermeister Waldern und Meister Heinrichen Bullingern beschechen, hat leider nit mer verfangen, dann das gar wenig besserung gemelter herren halb zuͦ Rüty gespirt wirt, sonder hat es in allweg iren und des husgesindes halb die gestalt, wie hernach volget. 1. Erstlich hat der Bastion Hegnower sich uff obangezeigtem synodo, vor einem jar gehalten, gegen etlichen bruͤderen beklagtt uff die maß, sam wir als partygisch allein uff sy zuͦ klagen und anderer ir mishandlungen zuͦ verschonen geneigtt sygind, welches uns besonder schmertzlich zuͦ tragen. Begerend hierum, das er und die anderen erforderet werdind, von uns gemeinlich und sonderlich ires wissens zügnus ze geben, in hoffnung, das inen sellichs eren und gelüptten halb zuͦ thon gebüren selli. 2. Und als vor einem jar von den genanten herren anzöugtt ward, das sy irem predicanten zuͦ den zytten der begengnus des nachtmals Christi als diaconi oder gehilffen gar nie syend zuͦgestanden, also das och gemeltter predicant in eigner person sampt dem pfleger das brot und tranck dem folk fürzetragen genötiget worden, do doch unsers bedunckens selliche dienstbarkeit gegen der kilchen niemand bas dann inen zuͦgestanden, als die von der kilchen erhalten werden, und sich billich des fröwen soltend, diewil sy doch sunst der kilchen kein nutz geberend. Sellichs aber hat man vor und nach an inen nie befunden biß uff disen tag. 3. Demnach wirt och merglicher unflyß an irem kilchgang gespürt, in dem das sy ye spat nach dem anfang, underwylen och zuͦ halber predig erst, in die kilchen komend und demnach sich sampt etlichen inen anhengig hinder der cantzlen, ennet der muren im chor, enthaltend, daselbst etwa sunst under der predig uß und yn lofend mit huͦsten, rüsperen und schlürpen mit den fuͤssen, och etwa vor end der predig uß der kilchen gond. Sellicher unflyß dem gemeinen volk grosen anstoß geburt; deshalb etlich erber lüt sich beclagend, das durch die resonans und das gethön ires gefärlichen rüsperens, hustens, hin und widerlofens das gesprech des predicanten betruͤbt und unverstendig gemacht und inen dardurch das gemörgg genomen werde. 4. Herr Wolff Huͤber, keller zuͦ Rüty, gebrucht sich offens frevels mit vilfaltigem handanlegen an die lüt, die er um kleinfuͤg sachen bolderet und schlacht. Er ist och etwan liederlich von des prediglütens wegen mit fromen, redlichen lüten und nachpuren in frid komen, welches alles im als einem diener einer christenlichen oberkheit und einem geistlichen gelerten, so mit dem schweiß der armen uß der kilchen guͦt ernert wirt, übel anstat. Und diewyl uff alle sine frevel, handanlegung noch bishar nie kein buͦß noch straff gefolget ist, so sprechend etlich der leyen also: Der keller hat guͦt mit den lüten schlachen, es schatt im nüt. Het ich die fryheit, ich welt och mit vilen schlachen etc. Wir geschwygen hie, wie geneigt die herren syend, sellich buͦssen und frevel, och von anderen iren anhengeren begangen, zuͦ verstrychen und heimlich vertädingen. 5. Es beflysend sich och die obgenanten herren zuͦ vil malen inzuͦziehen die wandlenden bilgeri, so uff der straß gen Einsidlen ziehend, und fürnemlich etliche meßpfaffen und münch, die doch weder einer loblichen stat Zürich noch irem globen günstig sind. Wie vil sy aber armer vertribner umb gottes wortz willen beherberget oder wie früntlich sy gegen den verkünderen des wort gottes und denyenigen, so sich die christenlichen mandaten und ordnungen der stat Zürich understond zuͦ volziehen, erzöugind, das hören wir nit vil ruͤmen. Wol spürt man nit allein by inen grosen unwillen, so etlich predicanten gen Rüty wandlend, sonder das och das husgsind, so den gemelten predicanten günstig, deß gegen inen engelten muͦß. 6. Wie och die vilgemelten herren dem pfarrher von Wald vergangens jars den zehenden uff Scheidegg gericht, ist offenbar. Diewyl aber etlicher amptman uß angeben genanter herren umb miszehendens willen umm eer und guͦt gestrafftt worden, und aber sy umb sellichs nit wyter ersuͦcht noch erfordert werdend, halt sich die red by dem gemeinen popel (welches on das des zehendens unwillig ist), das sy also sprechend: Ist das recht zehendet, so weiß ich och wol, wie ich mich fürohin halten sol. 7. Alle stifftung des babstums und der abgötery ist durch unser g[nädig] h[erren] von Zürich zuͦ Rüty reformiert und verbessert, ußgenomen die ergerliche uffenthaltung der gemeinen dümen, die zuͦn zytten sich in guͦter anzal da besamlendt, etwa lang da leistend, deren das closter selten oder niemar ler ist, die och vil schinbarer, baß und lenger dann keine armen (die doch och nach ordnung unserer g[nädigen] h[erren] den lasterhaftten in niesung des almuͦsens billich vorgan soltend) da gespyst, geherbergtt und ufen-thalten werdend, welcher metzen sich och zuͦn zytten die knecht und ander, so eewyber habend, misbruchend und offentlich (nit mit kleinem anstoß unserer biderben kilchgenosen) mit inen durch die dörffer uff die kilchwyhin und in die würtzhüser fuͤrend. Och ein ledige dürn, Margret Guggenbüchlin genandt, hat vor jarn ein kind zuͦ Dürthen by einem eeman gehept, demnach sich an ein knecht zuͦ Rüty, Marx Walder (der och ein ewyb hatt), gehengtt, nachmals umb irs unverschampten lebens willen vertriben und gen Rapperschwil gewichen und doch heimlichen ingang zum hürig gehept, entlich nach abscheide gemelten knechtz widerum (uß was erlobnuß wissend wir nit) gen Rüty komen, zuͦ einer werkhfrowen angenomen, och über das, sy etwa von dem pfleger geurlobet worden, ist doch so vil gehandlet, das man die und ander unerbar und ebrichig personen in unser g[nädigen] h[erren] dienst und arbeit sechen muͦß. Wohin nun sellich exempel uns gegen denen, so wir in unseren pfarren umb glyche mistat nach unserer g[nädigen] h[erren] mandaten by unseren eyden und verlierung der pfruͦnden straffen sellend, dienen möge, so unser g[nädigen] h[erren] amptlüt mit sellichen lüten hushaltend, das gebend wir allen verstendigen zuͦ erwegen. Sellend wir uß gottes bevelch Esaie 58[1] one underlaß über die ergerlichen laster schryen, die straffen und weren, wem sellend wir dann hie in so vilfaltiger uffenthaltung sellcher lychtvertiger lüten die schuld geben? 8. Ob dann die obgemeltten herren ir leben erbarlich, one ergernuß, fuͤrind und in reinikheit hinbringindt, ist groser zwyfel by aller erbarkheit, diewyl alle obangezöugte uppikheit im closter Rüty im schwanck gat, darzuͦ alle heimliche ingeng und huͦrenschlich nit minder dann hievor im babstumb, sonder mer und etwas komlicher zuͦgericht, och sy die schlissel zuͦ allen thüren, stägen, wegen und ingengen in iren handen und gewalt habendt. Es ermögends och etlich torrechtig personen, so mit inen leichend, von inen selbs nit verhalten. Darnebend sind och etlich uß inen wandels halb unzichtiger, dann solchen erbaren lüten, so von geistlichen und kilchenguͤteren erhalten werdend, wol anstande mit schamparem dantzen, küssen, angryffen und halsen der wybsbilden, darin sy underwylen och derjhenigen, so zulugend nit verschonent, welches doch och in frowenhüseren, geschwygen in gotzhüseren abschüchlich were. Ob sy och ob dem tisch mer got lobind, brystind und dancksagind oder mer von unluteren sachen redind, wissend alle die, so mit inen essend und trinckend. So nun alle unzucht da befunden wirt und die guͦten herren, jung, stark und wolgefuͤtert, och das closter ohne underlaß nit allein mit liederlichen werckhwybern, sonder och mit metzen beladen, und aber daneben diejhenigen, so dem evangelio und der gerechtickheit wol und aller unerbarkheit übel wellend, so bärlich darum gehasst werdend. So ist den fromen und gehorsamen landtlüten und gotzferchtigen christen hiemit groser anstoß und ergernuß gegeben mit verwunderung, wie doch selche Sodoma under der verwaltung einer so loblichen und christenlichen oberkheit so lang gruͦnen und Heston möge. 9. So nun das husgesind gemeinlich mer uff die herren, dann uff yemand anderß uffsechen treit, volget daruß, das man gar wenig zucht by den knechten spürt, dann das sich etlich uß inen underwylen volsuffend, demnach biderb lüt in dem irenn überloffend mit gotzlestren, schmähen und übelreden, als dann etwa dem fromen schaffner zu Bubikon und andern gethon. Und so sellichs von inen geklagtt ist inen von den herren fürgehalten und bestand geben, geschwygen, das sy etlich predicanten one ursach vor iren hüsern getratzt und über sy geschruwen, da etlich der vilgenanten herren by gewesen sind. 10. Es treit das arm gemein volk groß beduren nit mit kleiner hinderred das, sy by disen grimen und langwirigen thürungen nit allein ein grose anzal hunden da enthalten, sonder dieselben och ein lange zyt har überflisiglich mit guͦter gekochtter gezügtter kost und brot uß der kuchin vor den armen rychlich erneret, deß die armen zuͦn zytten, so das muͦß erwunden, manglen haben miessen. Wiewol sellichs kurtzer tagen durch den keller geendert soll sin, also das man den armen vorgeben sol, so muͦß man doch so vil kochen, das die hund och muͦß und brot habind. Damit aber die armen und biderben landtlüt zuͦ jamer, klag, unwillen und (als zuͦ besorgen) zuͦ lestrung des evangelii und hinderredung einer christenlichen oberkheit (die doch on zwyfel deß nit bericht ist und kein schuld treit) gefürdert werdendt, so sy das thüwr muͦß und brot mit hunden sehend veretzen. Wir geschwygend des costens, so uff die bestelten und bemietetten jäger gadt mit spysung und anderem abzug. Wiewol nun sellich gejegtt unsern g[nädigen] h[erren] von Zürich als ordenlicher oberkheit durch irn amptman inen zuͦ ergetzlickheit da zuͦ erhalten nit ungepürlich, so wirt wenig nutzes gemelter unser g[nädig] h[erren] halb darin befunden, dann das den biderben lüten die guͤter, zün und frücht dardurch zerschleifftt und das gefangen wildpret underwylen ußerthalb unser g[nädig] h[erren] gepiet, denen so weder unserm globen noch einer loblichen stat Zürich vast günstig, ußgeteilt wirt. 11. Die biderben lüt, so uß ordnung unserer g[nädigen] h[erren] gen Rüty ze kilchen gond, beklagend sich, das man vil zuͦ spat zuͦ predig lüte und sellichs umb der herren willen, die nach altem bruch darnach lassend lüten, das sy nach gethoner predig glich uß der kilchen über tysch sitzend, welches aber dem arbeitenden volk, das fruͤ zuͦ morgenessen gewont hat und dann erst nach der predig über feld heim gon muß, zuͦ schwer ist. Deßhalb etliche zuͦn zytten one predig wider hinweg gangen und nit warten mögen, welches den biderben lüten einen argwon gebürt, sam es gefarlich bescheche, den kilchgang damit zuͦ verkleineren und die kilchgenosen an andere ungelegnere ort zuͦ gon ze verursachen und die predicatur (als man zwyflet) hiemit in abgang zuͦ richten. So nun, gnedige herren und lieben bruͤder, wir und besonder im ampt Gruͤnigen am anstoß gegen denen, so ab unser ler, predig und globen on das unwillen tragend, gesessen und wonhafftt, och besonder ein strittig volk habend, und aber obangezögte ergerliche hendel im schwanck gond, das volk über uns gehetz, teglich nüw mer und zytungen unserm globen nachteilig im closter Rüty ußgossen. Wo dann sellicher unrat unverbessert also bestendig solt sin und zuͦnemen, könnend wir nütz bessers darab verhoffen zuͦ erwarten, dann ein züntpulver des babstumbs und alles unratz, das och dise lüt mit irem anhang und hoffgesind one underlaß an dem bendel, darmit man uns das mul verknüpfen mege, spinnendt und arbeitend. Ist hierum an üwer ersame w[ysheit] und liebe umb gottes und sines heiligen wortz willen unser gantz undertenige bitt, alle gefar und ergerniß, so der kilchen gottes und uns hieruß erwachsen mechte, gnediglichen erwegen und uns (ob wir doch allweg sellichem verletzlichem unrat on beschüwen zuͦsechen oder wem wir hierin die schuld sellend geben) vätterlichen beratten sin. Als wir dann gegen u[wer] e[rsam] w[ysheit] und liebe, die der almechtig got im zuͦ eren und der kilchen zuͦ guͦt in bestendigem christenlichen und glücklichen regiment, och in verjechung sines heiligen wortz alle zyt nach sinem willen vätterlich erhalten welle, uns des temietiglich getröstend und als gehorsame lüt underteniglich zuͦ verdienen alle zyt geflissen sin wellend.
Den frommen, Edlen, Gestrengen, Vesten, Erbaren, Wysen, Würdigen, hoch vnnd wolgelerten, getrüwen herren vnnd mitarbeitern am h. Euangeli, Burgermeysteren, Schuldtheyssen vnd Rhäten, Leereren, Predigern vnnd Pfarrheren der Stett vnnd Kirchenn Zürch, Bern, Basel, Schaffhusen, Sanct Gallen, Mülhusen vnnd Bühel, minen günstigen herrenn vnnd lieben Bruͤderen. Edle, Strenge, Ernveste, Fursichtigc, Ersamme, Wyse, Auch Würdige, Hoch vnd Wolgelerte, günstige liebenn herrenn, Brüder vnnd mitdiener am h. Euangelio. Vwer Herrlicheit vnnd Liebe wünsch ich mehrung göttlicher genaden mit erbietung miner armen diensten vnd Gebettes zuuor. Als ich vwer Herrlicheyt vnnd Liebe vff dem leisten tag zu Basel, der christlichenn Concordi halbenn gehaltenn, vff vwer begeren, vnd das ich selb hiezů von hertzenn geneigt binn, zugesagt, das ich sampt minen lieben Brüderen vnd mit dieneren am wort zu Strasburg allenn fleis woltenn furwenden jnn schrifftenn vnd sunst, wie der Herr des gelegenheit immer geben würde, das vwer bericht vom dienst göttlichs worts vnd den beden h. Sacramenten, der vff den selbigen tag angesetzet war, dem Würdigen vnd hochgelerten D. Luther zů überschicken, von ihm, D. Luther, auch allen Predigeren vnnd Oberen, die es mit D. Lutheren halten, vff das best würde verstanden vnd vffgenommen vnd die Concordi der kirchenn einmal vßgemacht vnnd bestünde, Das selbige haben wir, die Prediger alhie, von hinnen jnn schriftenn vnd ich zů Schmalkalden auch mündtlich by filen mit allen trüwenn gethan. Als aber vwer vnd vnsere schrifften D. Lutheren erst zů Schmalkaldenn behendiget worden (dann, als der vwer vnd vnscr herren Botte gohn Witemberg kommen, war er schon vff Schmalkalden gereyset) vnnd D. Luther erstlich mit den gemeinen geschäfften des Concilij beladen vnd inn den selbigenn geschefftenn mit dem stein so schwerlich angegriffen warde, das er sich můßte von dannen fuͤren lassenn, ist ihm nit möglich gewesen, weder vweren bericht noch vnsere schrifften gründtlich zu erwegen oder auch von mir aller dingenn wyteren, mündtlichenn bericht zůuernemen, wie er doch sunst zůthůn gantz willig wäre vnd den Edlen, Vesten vnd Fürsichtigenn, E. W. Herr Jacobenn Sturmen vnd Mathisen Pfarrherren, miner gn. herren gesandten, die ihn darumb auch angesunnen vnd mir gar früntlich mehr dann einmal zů thůn zůgesagt hatte. Wie aber die Christlichenn Fürsten vnd Stend zwar alle gar hertzlich gern sehen, das die Concordi der kirchen allethalbenn wol vßgemacht würde vnnd im waren einigen verstandt des göttlichen Worts volkummen bestünde, binn ich vß beuelch des durchleüchtigen meins genedigsten herren, des Churfürsten zů Sachsens, D. Lutheren, als er ihn von Schmalkalden gohn Gotha hat fuͤren lassenn, nachgezogenn; dann der herr genad gegeben hatte, das ihm die erste nacht, wie er von Schmalkalden hingefuret, der harn wider gangen, der ihm zehen tag verstanden ware. Daher hatte der Churfürst vnd wir alle hoffnung empfangen, er solte so vermöglich sein, das er alle händel hette vernemen, bedencken, auch endtlich antwort geben mögen. Als ich aber zů ihm gohn Gotha kame, schlug er die selbige nacht schwerlich wider umb vnd verstunde der harn wider, dann die stein noch nit von ihm waren. Ist deren auch erst über drey tag hernacher entlediget worden. Derhalben můßte er mich on endtliche handlung von sich lassen, des er sich doch hoch beschweret. Thctc aber doch an M. Bonifacium Wolffhart, Predigeren zů Augspurg, der mit mir geritten ware, vnd mich ein gar vätterliche christliche rede vnnd vermanung inn der summe ongefehrlich dises innhalts: Erstlich, sprach er, bitt ich vch, ir wöllet mir glauben, das ich der Concordj, die jm wort Gottes warlich bestande, von hertzen begere vnd will die selbige zůfürderen gern alles thun vnd lyden, was ich mit Got immer thun vnd lyden kan. Nun aber, das mir dis mal dise so grosse wichtige sachen gründtlich vnd endtlich zu handlen nit io möglich ist, sehen ir selb. Darumb wöllet mine lieben herren jnn den Oberländischen kirchen, den Obern vnd Predigern allen min sollich gůtwillig, früntlich gemüth zů ihnen sampt diser miner onuermöglicheit, wie ir die selb sehet, getrüwlich anzeygen vnd daby min armes Pater noster sagen, dann ich wol sehe, das sie es auch gůt gemeinen, hilffet mir Gott wider vff, will ich ihnen selb fründtlich schriben, wie ich meyne, das ich den Burgermeyster zů Basel gethon habe. Finge daruff wyter an vnd sagt, Ich bitt vch, wöllet die Prediger by vch von minet wegen bitten vnd vermanenn, vnd ie auch selb vermanet vnd gebetten sin, das ir alle wol bedencken, was grossen schweren last der herr vch vffgelegt hat, die er zu dieneren gesetzet hatt so filer vnnd grosser kirchenn, damit das ir das arme, einfaltige völcklin mit keinen hohen noch subtilen, noch vil weniger mit vergebnen disputationen beschweret, sie köndens doch nit fassen, vnd gaht, wie man sagt, wann sie etwan die Prediger seer loben, sagen: »O, wie hatt der Prediger so wol gepredigt«, vnd man sie aber fraget, »was hat er gesaget«, antworten sie dann: »Ich weis nicht«. Man muß warlich die armen lütlin das jmmer vnd vff das einfältigst leren, das sie vnseren herren Jesum Christum recht erkennen vnd sich an den selbigen mit warem glauben gäntzlich halten. Es ist mit mir vß, dann ob mir Gott glich dis mal vffhülffet, so hab ich doch kein krafft mehr. Noch, wille mich der herr lenger bruchen, wille ich das min by vch allen getrüwlich leysten. Gibt mir dann min Gott růw, so lasset ir vch alle syne liebe kirchen mit allem ernst beuolhen sin. Der Satan wurt nicht fyren, Ir werdet alweg fil anstöß vnd hindernüß habenn. Des h. Sacraments halb wisset ir nun längest genugsam, was min glaub vnd haltung ist. Es ist mir nie zuthungewesen vmb die weise vnd maß der gegenwürtigkeyt vnnd entpfahens des libs vnd bluts Christi, vnsers herrenn, jm h. Abentmal, sonder vmb die gegemvertigkheyt vnnd das entpfahen an ihm selb. Vnnd ob ich schon an filen reden, die man vwers theyls gepruchen mag, zu friden sin wolte, wie ich dann mehr zu gut haben kan dann etliche andere, ja ich kan mehr gedulden dann noch fil, wie ir wisset, so habe ich die anderen doch nit jnn miner hand, die auch grosse kirchenn haben, sye Gott auch herrlichen zů sinem Rich gepruchet. Wa es die meinung sin solte, das man brot vnd win jm Abentmal allein zůgegen habe vnd das gemüth werde allein erjnnert an Christum, der ferr daruon etwan an einem ort jm himel verschlossenn sye zůgedencken, so ists je kein Concordj, dann wirs anders haltenn, wie ich vch das zu Witemberg vnd auch vor genůg gesagt, auch jn minen schrifftenn vberflüssig betzeüget habe. Ich kan aber 1 wol erkennen, wa die sach so hart getriben, das man jm h. Abentmal allein brot vnd win entpfange vnd die ware übergabe, entpfahung vnnd gemeinschafft des libs vnnd blůts Christi mit dem Zeichen brot vnd win nit gelctt ist, das es sich nit laßt so bald vnd leicht wenden. Man můß mit den lüten süberlich vmbgohn. Noch mögen wir nit lyden, das man sagen wolte, man were jnn solcher meinung, die da haltet, das jm h. Abentmal nicht dann brot vnnd win gegeben vnnd entpfangen werde, mit vns eins. Dann dasselbige vnns dargebe, als ob wir solcher meinung auch zůgefallen weren. So mögen wir auch nit liden, das man vns wolte zůlegen, als ob wir hetten gestritten vmb ein soliche fleischliche vnd rümliche gegenwertigkheit Christi jm h. Abentmal, Welche doch auch die Päpstler nit setzen wöllen. Vß deren folgete, das der herr solte vß siner himlischen glori wider jnn dises weltlich vnnd jrdisch thun einiger massen gezogen Oder jm an siner waren menschlichen natur oder auch dem ampt der erlösung, vß dem er vnser heil jnn allen vnd gäntzlich wurcket, etwas abgesprochenn werden. Erkennet man, das im h. Abentmal der lib vnd das blut des herrenn warhafftig entpfangen würt, so lere mans einfältig vnd getrüwlich vnd lasse recht hin sin, was hin ist. Man ist ja zu beden theylen scharff genůg gewesen, vnd ich vorab. Man gedenckt aber des jnn vnsern kirchen nit mehr. Vnnd ob wol etliche Bücher von Oberlendischen vßgangen, die zur Concordj übel dienen vnd alte wunden wider versehren, noch halten wir vnsers theyls still, vnd höret man das wort »Schwermer« oder der glichen by vns nicht mehr. Also were gůt, das man auch vwers theyls weder mit schrifften noch sunst, was vergangen, wideräferte vnd alte wunden erfrischete. Wa es aber noch die meynung syn solle, das man jm h. Abentmal allein brot vnd wein entpfahe vnd nicht auch warlich den lib vnd das blůt des herren, so lasse man die Sachen recht stohn, wie sie stohn, biß das es Gott bessere, vnd neme sich keiner Concordi an, so doch keyne da ist. Es ist jnn disen göttlichen Sachen je nit zů schertzen. Wie wolt aber ich mit so grossenn freüden sterben, solte ich die kirchen warlich vereinigt sehen, Vnd beuorab zů diser zit, da sich der leydige Antichrist so berstet vnnd so onüerschammet wider vnseren herrenn vnd sin liebes wort trutzet. Es ist aber des herrenn thun, dem müssenn wirs mit getrüwem anhalten am gebett beuelhen, das thů ich vnnd wille es thun mit allen trüwen; hoffe, jr werdents auch thůn. Das ist ongeuärlich der jnnhalt der rede, so D. Luther an vns zwen, M. Bonifacium von Augspurg vnd mich, thete jnn by sin M. Fridrichs Myconi, Pfarrers zu Gotha, zu ende kam D. Pomer auch darzu. Er thätte auch dise rede warlich mit grossem ernst vnd grosser mühe, dann er sehr schwach ware, wie er sich dann auch mehr sterbens dann genesens dazu mal versahe. Uff solche rede antwort ich, das nit allein wir zwen, sonder auch alle guthertzigen by vns daran nit zwiffelten, das er ja von hertzen der waren Concordi begirig were. Wir köndenn aber auch warlich der Oberen vnnd Prediger jnn den Oberlendischenn kirchen jnn gemein gemüter anders nit vernemmen, dann das auch sie solche Concordj mitt allem ernst sůcheten. Es hetten sich auch die Prediger, mit denen wir zu Basel vff den beden tagen gchandlet, vernemen lassen als die warlich halten, das jm h. Abentmal nit allein brot vnd win, sonder auch warhafftig der lib vnd das blůt Christi entpfangen werden. Vnd was sie von essen des gemüts vnd durch den glauben, Item von dem, das Christus der herr jm himel bleibt vnd nicht jnn diser weit wohnet vnd derglichen jnn ihren schrifften melden, das sie damit gar nit wollen die wäre gegenwurtigkheyt vnd niessen Christi vom h. Abentmal vnd den h. Zeichen absünderen, also das die h. zeichen nicht solten hiezu besonders verordnet sin vnd dienen Vnd alda die wäre gemeinschafft des libs vnnd blůts Christi warhafft gegeben vnd entpfangen werdenn, Sonder gedechten allein das fürkommen, das sie nieman von einfaltigen oder auch bößwilligenn zubeschuldigen hette, als ob sie wolten Christum, vnseren herren, der sich jnn himlischer glorj vnd onzerstörlicheyt ewig haltet, wider jnn dis zerstörlich wesen ziehen vnd zur buchspyse machenn jnn dem nämlich, das sye ihn mit brot vnd win dermassen vereinigten, drin schlussen oder anhefften, das die menschen an ihn, der herren der glori selb, anders dann mit dem gläubigen gemüth gereichen, ihn begryffen oder empfinden möchten. Item so begereten sie auch zůuerhüten, das niemand die entpfahung des h. Sacraments on den rechten glauben ihm als heylsam hielte, wie die lut jm Bapstthumb öffentlich thun. Inn dem warde der man so blöd, das wir ihn nicht dörfften lenger bemühenn, harreten doch die nacht vnnd morgen biß mittag, ob es hette wöllenn besser werden. Die Zeit wäre aber noch nicht, derhalben er den abschied des anderen tags mit vns machte, das wir sin vorgethane vermanung vnnd begeren satnpt synem gepett den Oberenn vnnd Predigeren inn Oberlendischen kirchen wolten getrüwlich anzeygen. hülffe jm der herre wider vff, so wolte er ihnen selb auch schriben, wie er des vorigen tags zůgesagt hat. Vnnd was er zu fürderung warer Concordj helffen konde, des wolte er by ihm keinen mangel beschinen lassen. Dermassen sind wir, M. Bonifaci vnnd ich, zů Gotha von D. Lutheren gescheyden vnnd wider göhn Schmalkalden kommen, jnn dem selbigen lieffe die tagleystung zu Schmalkalden zů ende. Weil aber der Churfürst sampt anderen christlichen Fürsten vnnd Stenden ie gern wolten, das die angefengete gůtwilligkeyt vnnd Concordi erhalten vnd fürbracht werden möchte, vnd keyn hoffnung mehr ware, das D. Luther diser zeit hette endtlich antwort geben mögenn, hatt der Churfürst M. Philippo beuolhen, V. Herrlicheyt vnnd Liebe zůschribenn vnnd neben mir vch inn kurtzem auch anzůzeygen, was der Sachen dismals ein vffzug gebracht hatt, des brieue vberschicke ich V. Herrlicheit vnnd Liebe hiemitt. Diser gestalt ists ergangen vnnd staht noch mit vwer schrifftenn an D. Luther vnd den handel der Concordj. Nun, fromme, christliche, liebe Herren vnnd Brüder, wyl ir vns prediger zu Straßbürg bißher inn diser sachen erfunden als die gern hetten dahin gearbeytet, so fil der Herr vnnser arbeyt hette dazu gcbruchen wöllen, das die anderenn kirchenn, die das h. Euangeli mit vns haben, mit den vweren gäntzlich vereinigt wurdenn vnnd ir an vns daruff begärrt, das wir by D. Luther vnd anderen, nach dem wir vweren verstand, auch vwer bedenckenn, was den vweren mit besserung oder on anstoß jnn disenn sachenn möge gelert werdenn, wol vernummen, vffs trüwlichst zu rechtem, bestendigem gleichuerstand vnnd friden handlen sollen, wir auch das selbige warlich mit höchsten trüwen gethon haben, wa vns das irget zuthun möglich gewesenn, kan ichs nit vnderlassen, V. Herrlicheit vnd Liebe alhie abermals anzuzeygen, waruff die sach stöhn vnnd berůgen würt, solle ein gantze vnnd bestendige Concordj der kirchen zů beden theylen werden vnd blyben, so fil wir das hieuor vnd jtzund auch genugsam vernommenn vnd erfaren Vnd zwar zu Basel vff den zweyen tagen vweren Gesandten zů mehr malen gar dütlich vnnd getrüwlich angezeiget vnd betzüget habenn. Vß dem werden V. Herrlicheyt vnd Liebe desto baß auch sehen vnd verstohn, was vch zů fürderung der Concordj ferner fürzůnemen vnd zůthůn seyn wölle. Sind aber dry stuck, daruff (so fil wir sehen könden) die Concordj endtlich bestohn würt vnd on die wir nit hoffen mögen, das sie imer recht vffgericht oder bestohn werde. Das erst würt seyn, das vwere Prediger, vnser lieben Brüder, einmal schlecht vnd clar als ein irrthumb verdammen, das man jm h. Abentmal nichts dann brot vnnd win entpfahe, wie es die Täuffer vast alle vnnd sunst auch lüt halten, Vnnd dagegen getrüwlich leren, das man jm h. Abentmal, so man das selbige nach des herren insatzung haltet, mit den zeychen brot vnd win warhafftig auch den Leib vnnd das blůt des Herren entpfahe. Der wörtlin halber »wesentlich«, »liblich« vnd der glichen würt es kein not haben, wa allein das jnn der warheyt gehaltenn vnd mit trüwen gelert würt, das, wa das Sacrament nach des Herren insetzung gehalten vnnd ihm geglaubt würt, das alda das brot, so wir brechen, ein wäre gemeinschafft des libs Christi, vnd der kelch, by dem wir danck sagen, ein wäre gemeinschafft des bluts Christi sye, wie der 3 heilig Paulus vß des herren Worten dar sagt. Das ist, das da ein gantzes Sacrament gehalten, erkennet vnnd geleret werde vnd nicht alleyn die zeychen brot vnnd win, by denen des abwesenden Christi im himel allein zugedencken als den man alda nicht entpfahe oder habe. Vnnd dis ist zwar das hauptstuck jnn diser Sachen, daran die Concordia gäntzlich hanget. Glauben vnnd halten wir, das wir allhie jm h. Abentmal io Christum mit den h. Zeichen warlich entpfahenn, habenn vnd niessen vnd er by vnd jnn vns ist, das wir das selbige auch luter bekennen vnd trüwlich leren vnd nicht die gemeinschafft des libs vnd bluts vom Sacrament sonderen, Ob wir wol die gemeinschafft Christi nit allein im h. Abentmal, sonder auch jnn andere weg entpfahen vnnd haben, als durchs wort vnd tauffe. Zum anderen, so würt zur waren vnd satten Concordj von nöten sin, das vwer Prediger, vnsere Liebe Brüder, by den jren vßschliessen vnd verhüten, so wol sie jmmer könden oder meinen besserlich sin, alle dise grüwel, das Christus solte vß synem himlischen ewig herrlichen wesen wider jnn das irdisch, zerstörlich getzogenn vnd zur buchspyse gemacht mit brot vnd win natürlich vermischet oder drin verschlossen Oder das die ware natur menschlichs libs an ihm einiger massen verletzet oder geringert Oder das die h. Sacrament als heylsam on waren glauben gehalten werden, doch der gestalt, das sie mit nichten, weder mit Worten noch schrifften, den verdacht vff D. Lutheren vnd die kirchen, die sins theyls sind, schieben, als ob die selbigen ein soliche gotslesterliche gegenwürtigkheit vnd entpfahung Christi jm h. Abentmal gelert hetten oder noch lereten, daruß derley grüwel folgeten, das der Herr beraubet werden solte siner menschlichen natur, siner himlischen glorj vnd sines ampts vnnd wercks, dann je sin ampt vnd werck ist, das er vnser heil allein vnnd gantz wurcke vnnd volbringe vnd das, so er vns gibt warlich an sich zu glauben, wiewol er hiezu gegen vns die wort vnd Zeichen vnd deren außspender gepruchet. D. Luther vnnd die anderen jnn disen kirchen sagen, man finde doch jnn iren Bücheren, das sie solche grüwel auch vor vns zum hefftigsten widerfochten haben vnnd noch widerfechten. Darumb ihnen je vngütlich geschehe, das wir sie deren verdacht machen wolten, were ihnen auch von wegen ires diensts jm wort Gottes gar nicht zůgeduldenn. Nun werden sie aber jnn solchen schweren verdacht je gezogen, wann wir gegen ihnen vnnd gegen der gegenwertigkheit Christi, die sie setzen, solliche grüwel so filfaltig vnnd so angstlich vßschliessenn vnnd verhieten wöllenn, wie sie meynen, in vweren bericht an D. Lutheren beschehen seyn. Zum dritten, so wille das auch erfordert werden, das man gäntzlich zů bedem theyle liesse hin sin, was hin ist, gedächte des gehaltenen streits, so wenig man jmer könde, noch alles des im streyt furgangen, es weren reden oder schrifftenn. Dann wie mans machet, so man den streyt vnd was jm selbigen geredt oder geschriben wider äferet, wie bißher beschehenn, vnd besonders mit onnötigem trucken ettlieher Bücher, so wille es dem anderen theyl oder allen beden zu nahe sin, die lere Christi vnd der ansehen ringeren vnd vil lüt verletzen. D. Luther vnnd zwar die verstendigen von Predigeren vnnd herren alle meyneten, liesse man hin sin, was hin ist, vnnd wolte sich nit ieder theyl imer fil beschönen vnd verthädingen, lereten aber zu beden theylen getrüwlich, das Gottes ist jnn disen vnd anderen stucken christlicher lere, so würde alle ärgernüß sampt dem zanck sich selb abessen vnd die Concordj sich dermassen stercken, das nieman fil vertedigens witer begeren wurde. Vff disen dryen stucken würt die Concordj bcstohn, so fil nit allein ich, sonder alle, die sehen könden, so die Concordj gern gefurdert sehen vnd daby auch wissen, wie es derenhalben daraffter staht. Vwer bericht, wyl der von D. Luther noch nit hat könden grüntlich erwegen werden, vnd aber vff disen man jnn dem vnd jnn anderen, das christliche lere belanget, die Fürsten vnnd Stend fil sehen, das V. H. vnnd Liebe auch, so ir disen man recht erkenneten, nit so vnbillich achten würden, kan ich V. H. vnd Liebe nach der zit endtlich nicht verstendigen, wie vwere schrifft iederman dieses theyls gefalle. Doch so ich vch schriben solle, was von ettlichen fürsten vnnd gelerten daruon geredt worden, so stossent sich noch etliche dises theils an dem, das, so offt jnn vwerem bericht etwas von der warenn gegenwürtigkheyt Christi jm h. Abentmal gesetzet, allweg so bald daran gehencket ist, das der lib Christi nit wesenlich entpfangen werde, jm himel plybe, allein durchs gemüth genossen werde vnnd der glychenn. Dann vß sollichem anhang würt dises theils gedacht vnnd geredt. Was darffe es gegen vns dises so filen vnd so offt wider holeten vßschliessens vnnd verwarens? Eintweders sie scheühen sich noch, schlecht einfältig zu bekennen, das wir den üb vnd das blut Christi jm h. Abentmal warhafftig entpfahen, Oder aber messen vns zu, das wir ein solche gotslesterliche gegen wertigkheit setzen, die vnseren herren Jesum weder warenn menschen noch jm himel oder Christum den einigenn heyland sin lasse. Dann so ihnen allein daran gelegen, das dise gotlose volgen nit jngefüret werden, vnd sie auch dieselbigen vnns nit zumesseten, dörfften sie zwar des ängstlichen verhütens solcher folgen gegen vns nicht. Nemlich so nit alleinn wir jnn vnseren schrifften, sonder auch Capito vnd Bucerus inn der vßlegung der Witembergischen Articul, so sie by ihnen gethon vnd sie vns selb überschicket, ihnen genuͦg bezüget haben, das wir solliche gotslesterliche gegenwertigkeit, vß deren dise grüwel folgen möchten, gar nit setzen. Wie dann Capito vnd Bucer die gedachten erschrocklichen folgen jnn der selben irer vßlegung auch überflüssig vßgeschlossen haben, das es frylich gegen meniglich, nit allein gegen vns, wyter vßschliessens nit bedörffte. Dann, günstige Lieben herren vnnd Brüder, wie wir bißher by gar filen inn vweren kirchen das nicht erhalten kondten, das vff D. Luthers theyl von allen rechtuerstendigen ein gantze einfaltige gegenwertigkeyt Christi gesetzt wurt, wie es die wort des Herren vnnd des h. Pauli eigentlich vnd gäntzlich vermögen, auch dar vßdrucken, Welche Christum sinen waren lib, sin himlische glori vnnd seyn werck des heyls gantz vnnd onuerruckt lasset, vnd überall nichts vngeschicktes infüret Vnnd, was sie geschribenn oder gesagt oder noch schriben vnnd sagen von dem liblichen vnnd mündtüchen entpfahen vnd essen Christi im Sacrament, das sie dasselbige nit anders verstohn, dann der verstand ist, so die schrifft sagt, das Johannes den h. geyst jnn gestalt der tuben oder die anderen h. Vätter die engel jnn gestalt der fürflammen gesehenn habenn, welche doch liblichen nicht mehr dann die sichtbaren gestalten haben sehen mögen. Wie auch an Christum, vnseren Herren, jm h. Abentmal an ihm selb weder vnsere sinne noch vernunfft gereychen, ob wol von allen h. Vätteren, mit denen es D. Oecolampadi gern gehalten vnd geredt hat, auch M. Vlrich selig nie verdammet hat, dem lib des herren zů geben würt, das dem brot geschieht vmb der Sacramentlichen einigkheyt willen. Eben also wille es auch nicht so bald von allen dises theyls erkennet werdenn, das man by vch ein wäre gegenwertigkheyt Christi jm h. Abentmal erkenne, sonder besorgen, als man wölle jm Abentmal nicht witer dann des abwesenens Christi gedächtnüß sin lassen. Achten auch, sie haben solches argwons gegen den vweren vß vorgangnen schrifften vnnd reden, zum theyl auch vß reden vnnd schrifften, die syt dem mit vch von der Concordi gehandlet, geübet vnd vßgangen sind, nit weniger vrsachenn dann die vwerenn gegen ihnen, sie einer so groben vnlidlichen gegenwertigkheit vnnd niessens Christi zuuerdencken, welcherley doch auch die Schulleerer keine haben setzen woöllen. Der anderen stucken halben, von denen ir inn vweren bericht meldung thun als vom dienst göttlichs worts vnd vom Taüff, hab ich nit vermercket, das iemand besonderen mangel hette, allein von dem h. Abentmal, dauon dann auch der größte stryt gewesen, hat vwer Bericht nit by iederman wollen genug thun, wie ich dann des zuuor hab müssen fürsorge tragen, das ich auch vweren gesandten zu Basel vff den letsten tag vßdrucklich bezügete. Wyl dann aber, fromme, christliche Liebe herren vnnd Brüder, die sachen ie also stehet, das leyder vß dem so lang gewertem streit der verstand zu beden theylen so weit von einander kommen, auch der Herr bißhär noch nit gegeben hat, das wir Prediger doch jnn disen Oberlendischen kirchen recht statlich vnnd jnn gantzen Synoden disen handel ersuchet, erwegen vnd erörtert hetten, wie die alten heiligen Vätter vnnd kirchendiener solche spänne hinzulegen, ire Synoden zu halten vnd darinn gar mit gůter zyt vnd ernstlich zu handlen pflegeten (Welchen flyßn zwar vnser lieber Herr vnd Vatter selig D. Oecolampadius gern wider inn bruch doch by den Oberlendischen kirchen bracht, dess jm auch Meister Ullrich Zwingly seliger gern verhulffen hette, Dauon D. Capito vnd ich V. H. vnd Liebe mehrmalen erinneret haben. So sehe die furnemen von den recht gotsförchtigen vnnd verio stendigen Fürsten vnnd Predigern gar fur nutzlich an, das man sich, wa es immer möglich, mit kurtzem, guten, hellen berichte einander des glichen verstands verstendigte vnd nit alles so wyt erholete, noch sůchete, so doch die gelerten vnd verstendigen gegen einander handlen vnd iedem alweg fry ist, by den sinen alle warheit Christi vff das füglichst darzugeben, damit allenthalb zum besten verhütet werde, das nirget irrthumb oder argernuß ingefüret oder beweget werde. Doch wie ich hieuor gemeldet, so wurt der grund der Concordj allweg sin, den ich hieuor jnn den dryen stucken gemeldet habe. So dann nun V. H. vnd Liebe, als die Christen sind vnnd die art des christenthumbs wissen, je erkennen, wie hoch vns allen das angelegen sin solle, das wir, die der Herr hat mit sinem h. Euangelio begabet, einmal alle jnn allen dingen einerley gesinnet sin vnd reden. Auch was vnvßsprechlicher ärgernüs bringet nit allein by anderen Nationen, sonder auch by vns selb, das wir vnserer vneynigkheit nun jnn so fil jaren zu keinem ort kommen mögen, die wir vns doch zu allen theylen dargeben, als die allein dem einigen claren Gottes wort anhangen vnd folgen, So kan auch frylich entweder theyl des anderen zustimmer geheile vnnd einigkheit on schwere verachtung Christi gering schetzen oder verachten. Wyl ja diß V. H. vnd Liebe one zwyffel wol erkennen vnd bedencken, Jst aller güthertztgen hoffnung vnnd auch der fürnemen Fürsten vnd anderen Obern sampt den Predigeren, so zu Schmalkalda by einander gewesen, christliche Bitt. Vnnd jnn sonderheit hatt der Durchleüchtig christlich Fürst, min g[nädiger] H[err], der Landtgraue, mir mit sonderem ernst beuolhen, V. H. vnnd Liebe inn dem sine bitt trüwlich anzůzeygen, V. H. vnnd Liebe wolten allen disen so grossen vnd wichtigen handel der Concordi der kirchen, den der Herr vß besonderen genaden dennocht so wyt nun bracht hatt, ihnen trüwlich Lassen beuolhen Vnd angelegen sin Vnd allen dem, so jnn disem handel ist, dran hanget vnd druß folgen mag, mit recht Christlicher langmutigkheyt vnnd warem eyfer, als einer Gottes Sachen, vnd an welcher den gemeinden Christi hoch gelegen, nachdencken, Vnd wa es je diser zyt mit der Concordj noch nit solte wyter bracht werden mögen, das ir doch der Christlichen Fürsten vnd Stend gůtwilligkheyt vnd trüwe gegen vch, die ir dennocht wol zů spüren haben, so fil wolten zu hertzen füren vnnd derselbigen so früntlich begegnen, das sich by vch menigelich des allen mit trüwen enthalten wolte, das den alten stryt widerumb erwecken möchte, weren reden oder schrifften. Vnd so nun D. Luther V. H. vnd Liebe schriben würt, das ir dasselbige zum gütigsten düten vnnd, was der Herr dann geben wolte, das ir diß so heilig vnd notwendig werck des Herren, die Concordi, zufürderen ferner handlen vnd fürnemen kondten, das ir vch jnn dem selbigen, so fil immer möglich, also bewysen wolten, das alle gotsförchtige sehen möchten, wie auch vch die not vnd besserung der kirchen Christi, die one das so fil anstöß vnd ärgernuß erlydet, recht christlich zu hertzen geht vnd angelegen ist. Gebe vns dann der Liebe Gott auch jnn disem Articul des Sacraments einmal gäntzlich zusamen zustimmen, wie er doch sunst vns jnn siner lere einhelligkheyt gegeben (im sye ewigs lob), könden wir ie dem herren nit allein by vns, sonder auch by den anderen Nationen, es würde dann ein Concili oder keins, vnd so ein Concili würde, nemen die Antichristen für, was sie nur lustet, gar fruchtbarlich dienen zů erweyterung sines Richs, darumb wir täglich vor allen dingen bitten vnd derhalben dazů alles richten, thun vnd liden sollen, was wir jmmer thun vnd liden mögen, jnn dem vnsere namen vnnd was vns selb belanget, mitnichten angesehen. Der herr hat vns ihm selb gar thür erkauffet durch sin heiliges blut, darumb wir jm allein leben vnd sterben, alles thun vnd lassen sollenn. Bitte durch vnseren herren Jesum Christum, V. H. vnd Liebe wöllenn alle dise handlung zur Concordj der frommen christlichen Fürsten, Stend, Prediger vnd auch min geringes klein fügigs zů dienen vnd berichten an vch christlich düten vnd vffnemen, wie inn dem allem warlich allein dahin gesehen wurt, dahin wir alle getrüwlich sehen vnnd arbeiten sollen, das wir alle, die den namen Christi anrüffen vnd vns sins geysts berhümen, jnn ihm aller dingen eins syen vnd zu sinem pryß jnn höchster einigkheyt handlen. Der herr gebe vnns allen dahyn fruchtbar zů arbeyten vnnd inn ihm die ware einigkheyt zu erlangen, Beware auch V. Herrlicheit vnd Liebe jnn allen dingen zů ewiger seeligkheyt, jnn dem sie mich ihnen wollen lassen beuolhen sin. Datum zu Straßburg den 1sten tag Aprilis Anno xvc vnd xxxvij V. H. vnd L. dienstwilliger Martin Bucer dienet der kirchen zu Straßburg.
Herrn Sebastian Schaͤrtlin, houptman der statt Augspurg, ist deß 13. octobris usß beschriben siner herren mit nodt unnd gfar gen Augspurg von deß rychs gwalthuffen kummen. Hatt die zyt har gar kein ruͦw gehept. Ist vast vil diser zyt und tagen hinuß gefallen unnd hatt vyl die streiffenden fygend angriffen. 18. octobris hatt er dem keyser nidergelegt 8 proviandwaͤgen unnd 5 karren, alles gen Augspurg gefuͤrt. Die fuͦrlüt hatt man ledig gelassen, die roß verkoufft unnd das gewunnen ussgepütet. 20. octobris ist er hinab gestreifft biß uff Rhayn an Peyern. Da hat er funden in 200 keyserischer, pferd roubend. Die hatt er überfallen unnd geschlagen, ettlich ross unnd man gen Augspurg gefangen gefuͤrt. 21. octobris hatt er aber 2 proviandwaͤgen nidergelegt. Uff dem vischmerckt am radthuß habend die von Augspurg uffgericht ein galgen. Welche reden, zuͦ erzegen den gemeinen man, ussgussind, zwytracht ze machen understuͤndint, unredlich handletind, werdend daran erhenckt. Die raͤdt unnd burger sind je lenger je dappferer. Wellend nüt deß bapsts, etc. Im houptlaͤger sind ettliche vom rych geritten mit einem rennfenli uff die fuͤteri. Deren sind nit vil gsin, aber in 2000 keyserischer habend zuͦ roß an sy gesetzt unnd sy widerumb dem laͤger zuͦgejagt, da ettliche umbkommen unnd gefangen. Ist doch nit grosser schad beschehen. Das fenli ist den fygenden bliben, darumb sich die Weltschen unnd Tütschen gerissen, das es zuͦ stucken zerzert ist. In der rettung aber des rychs habend die keyserischen nit wenig schadens erlitten. Es ist ein kundtschaffter nach dem grossen scharmutz, 16. octobris beschaͤhen, in deß keysers laͤger mit kram gesandt, zuͦ erfaren, wie es in dem laͤger stande. Der hatt erfaren unnd eigentliche kundtschafft gebracht, das der keyser siner besten kriegslüten 4 verloren: den Herren von Müß, den graven von Bremen, den herren von Berneck oder Bernstein, der herr von Madrutz der alt. Als die landgraͤvischen hart zuͦ dem grossen geschütz  deß keysers trungen, in maassen das sorg, sy werdents gewünnen, hatt gedachter von Madrusch mit 17 fenli hinzuͦgeylt zur rettung. Unnd alls er sin bests gethan, ist er umb die 3 nach mittag geschossen. Ist ouch daruff gestorben. Dise 4 herren sind mit 200 pferden gen Dillingen ze begraben gefuͤrt. Hatt aber der keyser imm laͤger umb minder schreckens willen ussgan lassen, er habe sy dahin fuͤren lassen umb mee radts unnd ruͦwen willen. Von den 12000 Italienern soͤllend nit vil mee dann 4000 überig in dem laͤger sin. Sind zum teil hingloffen, merteils erschlagen unnd erschossen. Die Behem sollend dem churfürsten zuͦ Saxen in sin land ziehen woͤllen. Darumb hertzog Moritz Saxen selbs ynzenemmen understan soll. Churfürst unnd Hessen schribend gen Ulm also: „Als wir gestern, 30. octobris, ettlich geschwader rüter ussgesandt, uff die find ze halten, habend sich die find nit harfür gethan. Dorumb die unnsern abgeritten sind. Amm abend aber spaat habend sich die find herfuͤr gethan unnd unsere wacht abgetriben. Deß wurdent wir, der landgraf, gewar, sanndtend hin dry camerjunger. Da kam unnsers veldmar-schalchs lütinampt, Joͤrg von der Malßberg, unnd der veldmarschalch selbs, Wilhelm von Schachten,  ettwan mit 20 pferden, trungend den fygend wider zuͦrugg. Als der aber gewar ward, wie unser so wenig, trang er wider uff die unnsern. Indem kam der von Isenberg unnd unnser diener Daniel Schürnschloß ouch mit wenig pferden unnd trungends wider hinder sich. Do starcktend sich die find in 300 pferd. Dorumb wir ouch den unnsern zuͦthatend 20 büchsenschützen. Unnd als wir, sy mee ze stercken, yltend, trang unnser klein hüffli die find ab unnd tribendts uss dem veld, ee dann unnser sterckung inen zuͦkaͤme. Unnd ist nit bald ein so klein ernstlich handlung disers kriegs beschaͤhen. Die find habend grossen schaden empfangen unnd sind grosse Hansen todt bliben. Insonders sind dry personen, kostlich bekleidet, uff dem platz todt funden; ettlich habend sy mit inen gfuͤrt. Uff unnser syten habend wir kein sonderen schaden erlitten. Ein edler, Conradt von Rheden, als er nit bezüget was, ist todt bliben, und dem veldmarschalch sin bestes pferd erschossen. Datum imm veldlaͤger by Giengen, 31. octobris.“ Wyter ist von Ulm 1. novembris unnd dasselb von Constantz 3. novembris geschriben unnd gesandt: „Hütt ist gewüsse kundtschafft kummen,  das gester zwüschen 10 und 11 ur vor mittag der keyser uss sinem laͤger, darinn er jetzund ein zyt lang gelaͤgen, in einem naͤbel (da er verhofft, die unnsern soͤltendts nit gewaren) uffgebrochen ist. Doch weist man nit, wohin er sin zug nemmen wirt. Sin groß geschütz aber hatt er gefertigt uff die Tuͦnow nach Ingolstatt unnd Regenspurg. Die unnsern aber ziehend uff inn. Sind imm seer überlegen. Hoffend, imm vil mit gottes hilff abzebraͤchen.“ Erst hinaͤcht umb die 3 nach mittag kumpt von Constantz die eigentliche kuntschafft, das der keyser abgezogen, vil armer krancker und wunder knaͤchten hinder imm in sinem laͤger verlassen hat. Daryn der lantgraff gefallen, dann sy dem abzug nitt wol gedoͤren vertruwen; gedacht, es sye siner allten betrügen einer. Es soͤllind uff 2000 pferd geordnet sin ze streyffen disen wynter uff die rychstett, under welchen ouch der Rosenberger. Man acht, er zühe uff Regenspurg. Hertzog Mauritz sol sinem vettern selbs das land ynnemmen und, alls man besorgt, valsch sin, deß ich mich doch hochlich verwunderte. Man wirts aber sähen. Min herren lassend gemeinden in statt und uff dem land. Tragend für die gantze handlung diß kriegs, und was man mitt Bern, Basel, Schaffhusen,  etc., zuͦ tagen gemacht, etc., was uns zuͦ erwarten, weß man sich zuͦ den gmeinden versaͤhen. In der statt in allen zünfften ist ein gemeine, einhaͤllige, trostliche antwort gefallen, lib und guͦt zuͦ dem evangelio und minen herren, ouch zuͦ den stetten, ze setzen, etc. Gott mitt üch und d. d. Dryandro, Gastio und andern fründen. In yl, frytags 5. novembris zuͦ 4 urn nach mittag 1546. [Opti]mo viro d. [Osvaldo] Myconio, [Basiliensis] ecclesiae [antistiti fi]delissimo, [charissimo] suo fratri, Basel.
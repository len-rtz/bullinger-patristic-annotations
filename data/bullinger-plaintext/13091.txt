S. D. Oportunitatem latoris nactus, candidissime Bullingere, calamum a solitis ineptiis continere non valui. Etsi argumentum scribendi aliud non habuerim, hoc mihi ratus satisfacere, si in tuo otio, quod rarissimum novi, aliquid rerum novarum, maxime quid cęsar in augustanis comiciis respectu religionis moliatur, aliorumque scitu dignorum tuis litteris communicetur. Papa contra cęsarem acuit arma, in Italia mortem filii, ducis Placentini, vindicare satagens. Octavianus, nepos pape, Parmam occupat. Placentiam Ferrandus, ducatus Mediolani primas, per proditores subtraxit. Sic scatent et cęsaris et pape simultates. Venetorum senatus suspicione plenus linceis oculis cuncta prospicit, civitatum suarum custodias et commeatum auxit ac studet de inimicis vindicare inimicos. Dii bene vortant! Cęterum precor te, humanissime frater, ut per senatum Tigurinum aliquid honoris (ut solet) huic amico impendatur, cures. Est profecto vir probus, bonorum amicus, orthodoxe fidei et professor et defensator, sermone parcus, intellectu grandis, nostri quoque sincerus et fidus amicus, a consilio reipublicae nostre cum primis nominatus. Fac amore Traversi tui, honoratus siet. Vale. Ex Zutzs, 17. kalendas novembris 1547. Quantulus est, tuus ex corde Ioannes Traversus. Constantissimo iuxta [ac p]iissimo domino Henri[co Bu]llingero, ecclesiaste [Tigu]rino, meo multis modis observando.
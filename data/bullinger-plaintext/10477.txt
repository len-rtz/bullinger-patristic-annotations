S. Postquam e thermis Badensibus redii, confessio mihi Blaureri de sacramento coenae oblata est. Quam ubi cum horrore perlegissem, non ita multo postea literae sunt redditae ex Stutgardia, quae me, quod adtinet ad Blaurerum, mihi restituerunt. Illae breviter sic habent: Ubi Blaurerus et Schnepfius inter se chirographis confessionis firmati sunt, tum et princeps ab utroque, Blaurerus adiecit: «Non autem carnaliter editur Christus.» Schnepfius dixit: «Darin red ich üch gar nit.» Ergo mox alter in testem horum vocat principem, qui et adnuit se memorem futurum. Hoc certe Blaurerum apud me excusat. Sed et illud excusat: Rumor de recantatione Blaureri iam ad omnes ut et apud nos pervenerat tam fortis, ut coactus sit eum compescere pro suggestu. Quod quia fecit, non est, quod querar. Blaurerus confessionem prior requisivit, ut quae facta sit longo ante Marpurgi a Luthero, Oecolampadio et Zvinglio, atque id agnovit Schnepfius. Quod ideo dico: Qui literas ad me dedit, sic se gessit, ut a Schnepfio sit apud Blaurerum Zvinglianus adpellatus. Hic protinus ad hunc meum igitur, ut cautius agat. Tum meus: «Wie? Bin ich zwinglisch, so bin ich luterisch; bin ich blaurersch, so bin ich schnepfisch, es sy dann üwer confession nüt.» Haec, mi Bullingere, nolui nescires, ut expendas, quibus agant homines illusionibus. Confessio enim talis est, ut nihilominus pars utraque suam opinionem tueatur. Id quod facile patet ex his, quae acta sunt. Si igitur Oecolampadius et Zvinglius hanc eandem confessionem fecerunt, quam anno superiore ad te perscripsi, quid aliud putas in animo fuisse, nisi ut simulata concordia digrederentur? Interim enim Lutherus suam opinionem retinuit et nostri illi suam. Verum inquiunt: Aliquid est concedendum pertinacibus, ne Christus totus amittatur. Si sic agendum est cum veritate, non video, quid differat in ratione tradendi a pessimis mendaciis. Dicere possem igitur, ut olim hic de eodem negocio Zvinglius sanctae memoriae: «Wiß oder schwarz oder gar nüt.» Reliquum est, ut pro gratia tibi data rempublicam Christi diligenter cures nec te sinas abduci a palponibus. Videor enim videre, quid apud vos tentent. Deus constantiam largiatur et docendi robur ad sanctificationem nominis dei semper. Vale cum tuis et Utingero et Pellicano et Leone. Huic scribam propediem. Nunc enim non tantum est ocii. Basileae, 17. septembris anno 34. Os. Myco. tuus. Domino Heinricho Bullingero, praeconi verbi dominici apud Tigurinos primo, fratri in domino charissimo suo.
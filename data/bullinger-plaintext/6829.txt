Clarissime vir, amice et frater in Christo colendissime, literas tuas, quas ad me Augustam 12. martii scripsisti, ibidem accepi et libellos iisdem adiunctos non sine voluptate legi. Rescripsissem et gratias egissem citius, si continui labores id me facere passi fuissent. Quid Augustae in comitiis actum sit, puto vos ex vestris legatis intellexisse, audies tamen haec... et optimo viro d. Petro Dataeno, cui ut plenissimam fidem adhibeatis, vos amanter rogo. Salutabis nomine meo d. Wolfium, virum doctum et omnibus bonis charissimum. Cur plura ad te non scripserim, indicabit dominus Dataenus. Bene vale et nos, ut coepisti, amare indesinenter pergito. Heydelbergae 3. iulij anno 66. Tuus ex animo C. Ehemius.
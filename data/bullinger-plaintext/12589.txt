300 Spanyer habend uff Ingoldstad gewelt. Sind aber den unsern verkuntschafft worden und ettlichen raisigen der unseren in ain kirchen entrunnen. Da sind sy belegert. Wirt ir kirchhof sein. Der Kastelalter fuͤrt ausß der Etsch dem kaiser 4000 mann zuͦ. Dennmarckt und die handstett habend Grieningen im Friesland belegert. Die unsern haben yetz Yngoldstat belegert, darinn ettlich kaiserische fennlin seind. Der payerisch adel will unverderbt sin. Die unseren haben ir bottschafft zuͦ Nuͤrenberg gehapt. Und wie die 6 gehaimen herren sy verhoͤren wellen, haben sy fur ain gantzen rath begert; das inen gestattet. Allso wie sy ain wissen begert ze haben, wesß und zuͦ wem sy sich halten wellen, haben sy sich empotten, inen nach all irem vermoͤgen hilfflich ze sin, das man sy allso sytzen lasse. Daran aber die bottschafft nitt beniegig gewesen, sonder hat ain luthers begert. Nitt waiß ich, was zuͦ antwurt gefallen. Die unseren haben sich ouch in der werbung vernemmen lassen, sy tragind guͦt wissen, das ir gemaind guͦtwillig seye. Des kaisers her lygt die Teutschen by Lantzhuͦt, die Walchen aber zuͦ Mospurg, etc.
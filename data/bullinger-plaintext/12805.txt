Gratiam et pacem per Christum Iesum, unicum dominum et servatorem nostrum. Legimus literas vestras, fratres in domino honorandi et dilectissimi, legimus praeterea compilatam et male sarctam Zovingensis ecclesiae ministrorum confessionem. Intelleximus a nobis postulari, ut demonstremus quae videantur nobis posita vel parum sincere vel parum circumspecte. Id quod facile a nobis impetratis, tametsi singuli difficilibus impliciti simus negotiis. Festinavimus item quantum potuimus. Nam 16. ad vesperam obtulit tabellio literas, quum imminens nox non permitteret conventum. Postridie vero, id est hodie, 17. ian. septima matutina convenimus nos quinque et contulimus, quanquam non sine nausea. Non quod vobis inservire molestum fuerit, sed quod male compositas lexes legere et relegere fuerit molestissimum. Id de nobis habete persuasissimum vobis certissimumque, quod quemadmodum toti sumus vestri, ita nihil denegabimus vobis, quod fuerit nostrum. Ante omnia vero consulimus, ne cuilibet permittatis liberum condendi confessiones fidei, neque ita vos faciles praebeatis uti cuilibet suam examinetis excutiatisve confessionem. Nam ut hoc nullo iure cuiquam debetis, ita res fuerit operis immensi et nullius emolumenti; imo dissidii erit materia ditissima. Ut iam non dicamus facile esse verba invenire ancipitia, quae pio sensu recepi possint, interim aliter quoque interpretari ac adduci pro confirmatione pravae sententiae. Quamdiu res scriptis confessionibus agetur, nullus erit contendendi finis. Abrogaremus itaque confessiones partibus, quaestionibus indagaremus veritatem. Est autem res huiusmodi ut possit paucis expediri clare et dici et intelligi. Si approbaveritis illis confessiones, singuli habebunt, unde glorientur et restaurent pugnam. Aequissimo ergo iure illis dicere potestis; quia confessiones quaedam obscura, quaedam incircumspecta, quaedam insincera habent, nolumus, ut illae sint canones nostri. Scriptura erit canon. Disputatio ex scripturis petita erit declaratio. Et primum agemus de ministerio, deinde de coena. De ministerio et ministris sic pronunciat scriptura: Solum deum per spiritum dare fidem, augere, confirmare fidem, breviter omnem virtutem salvificam esse Christi; ministrum tantum annunciare verbum externum, offerre aut administrare symbolum, non rem significatam. Testimonia: Iohan. 6. [22-65, bes. 44]: "Nemo venit ad me, nisi pater meus traxerit eum." Iohannes Baptista dicit: "Ego vox clamans in deserto, ego baptizo aqua, ille baptizabit spiritu sancto" [Joh 1, 23; Lk 3, 16]. Ideo Paulus appellat se praeconem 2. Tim. 1 [11], et 1. Cor. 3 [7]: "Nihil est, qui rigat aut qui plantat, sed qui dat incrementum deus." Huc pertinent preces, quibus postulamus, ut semen verbi dei disseminatum in corda adolescat et fructificet per spiritum sanctum. Proinde sicubi dicuntur ministri convertere aut illuminare, aut similia, planum est loquutiones esse [improprias]. Nequit enim sibi repugnare scriptura. Solus enim deus illuminat, solus remittit peccatum, solus convertit. Haec scilicet absolute et simpliciter proponeremus partibus; interrogaremus an sic credant et doceant. Si aiunt, urgebitis illos ut sincere doceant, ut involucra verborum et decipulas loquutionum devitent, clarissime sese exponant, ut nobis ministris nihil, omnis gloria Christo et verbo cedat. Iam vero paucis perstringemus, quae displicent et sinuose, imo insidiose posita videantur in confessione illorum de ministerio et ministris. A. Ministri dicuntur instrumenta per quae deus fidem conferat. Sacramenta dicuntur instrumenta, per quae infunditur gratia. Imo per ministros et sacramenta perficiuntur fideles. Id quod Thomisticum et scholasticum esse nostis. Ministri et sacramenta nihil conferunt, sed annunciant. Deus confert omnia. Utitur deus nostro ministerio, sed huic non est alligatus. Quid quod nostro ministerio perfectionem tribuere est contradicere Paulo dicenti: "Adeo stulti estis ut quum spiritu coeperitis carne consumamini?" [Gal 3, 3], nisi ministerium nostrum non sit carnale et externum. B. Quid opus humilibus ministris illa loquutione: Deus regit ecclesiam visibiliter per ministros? Papae vicariatum ambienti congruentior esset. Deus regit suam ecclesiam, et regit verbo et spiritu. Ipse rex est, pastor et rector; nos sumus servi, nihil prorsus usurpantes nobis dominii. At aliquid cedit nobis, si regit in nobis, id est, si nos illi sumus per quos regit. Gloria haec debetur spiritui et verbo. Denen lüten ist neyszwas mee angelaͤgen, dann sy heruß sagend, yhaͤner hats vilicht heruß gesagt, der geschriben, der geistlich gwalt synodorum gange hinauff bis an hymel. Man wil das ministerium vergülden, das die ministri ouch glyssind und nitt so dunkel und unachtbar in der waͤlt syend, cum tamen dixerit dominus nos in mundo futuros obscuros. Possemus his splendorem quaerentibus illud Pauli obiicere." Nos stulti propter Christum, vos prudentes per Christum; nos imbecilles, vos autem validi; nos contempti, vos autem clari" 1. Cor. 4 [10] etc. Verum cedit illa claritas ad finem ministris faciendam. Ornetur verbum suis virtutibus; id demum inducet ecclesiam ad credendum verbo. Weder sol man uns oder dem wort glouben? C. Quod testimonia attinet, quibus volunt approbare suam illam sententiam, videntur pleraque a suo nativo sensu detorta. Ioann. 15 [5 und 16]: "Fructum afferatis." Quis autem paravit fructum? Nonne is qui incrementum dedit? [1Kor 3, 6]. Consulatur principium 15. cap., ubi dicitur quod palmites sint ministri." Pater agricola est; is putat palmites, ut fructum ferant" [Joh. 15, 1f]. En pater is est, per quem paratur fructus, ministri tantum desecant aut demetunt et apportant. Ioann. 4 [37f] et Matth. 9. cap. [37f]. Matth. 10 [20]: "Non vos estis loquentes, sed spiritus patris vestri". Spiritui ergo debetur gloria, non loquentibus. Imo loquitur spiritus. Pessime alias scripsit, qui obscuram hanc confessionem scripsit, adeo ut saepe haeseimus nec potuerimus legere. At iuxta istorum sententiam optime scripsit 1. Cor. 4 [1]: "Dispersores misteriorum dei." Recte sane dispersores! Verum haec ioco dicimus in re seria. Quid autem haec ad Mercurium? Dispensatores describit dominus Matth. 24 [45-51], Luc. 12 [35-48]. Mysterium evangelium est ut claret ex epistola ad Ephesios [1, 3-23]. Locum Pauli 2. Cor. 3 [4-11] perpetuo urget Bucerus, qui in autoritate, ut vocat, ministrorum reparanda nimius esse videtur. Quem et isti imitantur simiae cattum. Vocat Paulus spiritus ministros evangelii praedicatores [wohl 1Tim 2, 7; 2Tim 1, 11]. Nam spiritum opponit literae. Quid per literam intelligat, claret ex Pauli consequentibus. Non autem dicit Paulus nos dare aut administrare spiritum, id quod solius dei est. Quod idem apostolus 1. Thess. 2 [9] appellavit praedicatum a se evangelium verbum dei, et revera verbum dei, nihil ad Bachum. Transfert hoc omnem respectum et gloriam a ministris ad verbum. Idem apostolus appellat evangelium potentiam dei ad salutem omni credenti [Röm 1, 16]. Nam evangelium est praedicatio de Christo, brachio dei, cui qui credit salvatur. Quid hoc ministris concedit? Rom. 10 [17]: "Fides ex auditu, auditus per verbum dei," et missi praedicant [Röm 10, 15]. Ergo ad mittentem et verbum redit omnis gloria. Inspiciatur diligenter locus Pauli Gal. 3. cap. [1-14] et faciet pro nobis contra illos, qui rei externae tribuunt perfectionem. D. E. De disputatione et verbis e disputatione citatis nihil dicimus. Novimus enim in ea sic exercitatos esse vos, ut nostra admonitione nullo modo opus habeatis. Ita nihil disserimus de verbis adductis ex rituali libello. Breviter videntur abuti testimoniis ex utrisque adductis. Verum novit hic prudentia vestra quibus sit opus. Quemadmodum vero iudicavimus agendum in negotio ministerii, ita putamus agendum esse vobis in negotio coenae; non ut illi vobis praescribant et ad approbationem aut confutationem adigant vel iudicant, sed ut id praescriptionis loco sit quod loquutus est dominus, quodque in disputatione declaratum est. Articulos seu propositio 4 satis est aperta. Proponatur ea istis, requiratur ab eis quid credant et doceant. Cessent perplexe loqui, lubricis et inconsistentibus uti verbis. In controversiis enim utendum est verbis in propria significatione positis. Omittenda sunt verba de quibus controversum, et quae rapi possunt in sensum contrarium. Agatur autem de his capitibus: Primo de veritate corporis Christi, deinde de praesentia corporis Christi, hinc de manducatione corporis Christi, postremo de fine coenae domini. Christus adsumpsit veram et nobis consubstantialem carnem, in qua passus est et sepultus. In ea resurrexit. Clarificatio naturam et proprietatem non absorpsit, sed abstulit infirmitatem. Veritas corporis remansit. Id quod multis argumentis, resurrectione corporum nostrorum maxime, astrui potest. Vera ergo caro et vere humanum corpus sublatum est in coelos. In coelis veritatem retinet. Nam venturus est iudicare etc. Iam si interrogetur, an illud corpus, quod verum est, sit in coena, simpliciter hoc negare iubet orthodoxa et catholica fides. Si illi addant: vere adest, sed non corporaliter, quantita[ti]ve, localiter, qualitative, iubemus ut a verborum monstris abstineant, et oculos simplicibus perstringere desinant. Praestigiis verborum utuntur. Annon exploderetur a nobis omnibus, qui diceret ignem aut lumen vere ardere alicubi, sed non lucere et calefacere? Et isti dicunt corpus vere adesse et addunt mox, quae adimunt veritatem. Quin ergo expungant vocabulum "vere." Dicant simpliciter et sincere quomodo Christus, non caro Christi, adesse possit, divinitate, maiestate, potentia, operatione, virtute, vita etc. Caeterum manducare corpus Christi non est aliud quam credere. Iam si adversarii ad ravim usque aliud blaterent, veritas dicit Ioann. 6 [47f, 63], edere aliud non esse quam credere. Edit ergo, qui credit. Atque hic diligenter curandum ne misceant manducationem spiritualem et sacramentalem, sed distincte loquantur, nec permittatur eis paralogizandi facultas. Spiritualis manducatio fidei est, sacramentalis externa adiuncto signo. Porro finis coenae pluribus ostenditur a domino: Fiat in memoriam, fiat ad gratulationem, ut agamus gratias, fiat ad externam confoederationem (Luc. 22 [19f]; 1. Cor. 10 [16] et 11 [24f]). Quod illi affingunt alium finem, in remissionem peccatorum, ex se fingunt. Remissio peccatorum sanguinis est Christi et fidei. Si discipuli in coena in remissionem peccatorum edebant, quid opus postridie effundere sanguinem? Intelligebant ergo fundendum sanguinem in remissionem fidelium et porro celebrandam memoriam. Non intelligebant ex sumpta coena esse remissionem. A. Considerate vero obiter quam male sibi cohaereant, quae isti homines proferunt: Corpus et sanguis Christi adsunt in coena, sed spiritualiter. Sed explicant spiritualiter, non quod conversum sit corpus in spiritum. Bene. Si ergo non conversum est in spiritum, corpus manet. Non itaque adest. Quid opus disputare de praesentia corporis? Aut quis malus daemon iussit et docuit nos disputare de praesentia corporis veri in ecclesia, cum ipse dominus Ioh. 14 [15-26], 15 [26f], 16 [13], 17 [11-26] tam diligenter docuerit, se non corpore, sed spiritu affuturum ecclesiae? An vera fides, quae sola iustificat, purificat, servat, requirit reditum corporis et corporalem manducationem ad salutem? B. C. D. Mox dicunt: "Vere adest, sed non corporaliter." Quid ergo est "vere?" Annon hactenus vere usurparunt pro "corporaliter?" Omnino. Quid igitur ducimus contentionis funem? Quid crimen criminibus nectimus verbis contentiosis iniectis? Fidelium est pacifice loqui et pacem quaerere. Sed ita volunt praevenire ne quis putet accedendum ad coenam ficta fide. Scilicet: Quis docet ficta fide accedendum? Quum fidelis audit fidem, intelligit fidem vera, vivam, efficacem. Et si vere adest dominus non corporaliter, adest vere suis credentibus, etiam dum non celebrant coenam. Fide enim est efficax. Frigidissimae sunt expositiones illorum, adeo ut nos pigeat illis diutius inhaerere. Calumnia vero mera est dum nescio quae adducunt de somniante et edente in somnis, esuriente vero dum vigilat. Dominus dicit se esse cibum [Joh 6, 48]. Ergo qui credit cibatur vere sensibiliter, non imaginarie; verum ita ut solet percipere fides. Reliqua omnia huiusmodi sunt ut non indigeant nostra excussione. L. Quid vero huc adducuntur Messaliani, Euchitae? Tribuebant hi omnia suis precibus, unde nomen invenerunt appellati precatores. Putabant supervacanea esse sacramenta, quod sufficeret imbutum esse spiritu! Nos scimus absolui nos spiritu dei, sed nihilominus requiri sacramenta a fidelibus non excludente summa necessitate. Ita baptizati sunt Eunuchus [Apg 8, 38] et Cornelius [Apg 10, 47f]. Celebrarunt coenam apostoli, qui acceperant spiritus primitias. Oportet enim nos implere omnem iustitiam. N. Recipiunt hic sese tandem in portum unde sese tueantur, et cuius praesidio et munimento a se omnem erroris aut peccati suspicionem repellant. Non erravimus, quia omnia nostra innituntur spirituali manducationi. Ea fundata est Ioh. 6 [63] et in disputatione. Videmus ergo ut istos homines Philonicea turbet. O. Quae multis de exhibitione garriunt et similia proferunt, alibi a nobis sunt confutata. Simpliciter minister exhibet symbolum, rem non exhibet. Exhibentur res a solo deo, recipiuntur aut percipiuntur spiritualiter per fidem. Haec autem in summa festinatione paucis ad vestra respondere voluimus, ita nostrum vobis officium praestantes. Scimus autem vos ita esse instructos ut hisce nostris non indigeatis. Conscripsimus tamen haec, quia ita voluistis. Este perpetuo fortes et constantes in domino. Huius consilium et auxilium indefessis precibus postulate. Non deerit is et vobis et ecclesiae vestrae quam sanguine suo redemit. Orabimus et nos pro vestra incolumitate. Gratia domini nostri Iesu Christi sit vobiscum. Oramus autem ut vestrum aliquis diligenter perscribat quomodo finitum aut compositum sit negotium controversum, et ut epistolam hanc vel rescriptum huius epistolae remittatis. Nam prae temporis angustia rescribere, imo aegre sic scribere licuit. Valete. Salvi sint omnes fratres et fideles Christi discipuli. 17. ianuarii anno 1547, hora 2 pomeridiana. Tiguri. Vestri in domino fratres Heinrycus Buchterus Rodolphus Gvaltherus Conradus Pellicanus Theodorus Bibliander Heinrycus Bullingerus. Praestantissimis et fidelissimis viris d. Iudoco Kilchmeyero, d. Eberhardo a Rumlang, Nicolao Artopoeo et Ioanni Textorio, Bernensis ecclesiae ministris, fratris carissimis, dominis nostris in primis observandis.
Ex literis d. Vadiani, consulis S. Gallensis, ad d. Bullingerum. Pridie nonas aprilis anno 1546. Wie die stral vier galeen uff dem mer anzündt und verbrent. Anno 1545. S. Non occurrebat quicquam, quod scire te admodum referret. Omnia enim paucos ante dies ad te perscripsi, nisi unum illud, quod sequitur, quod ex dignissimis fide amicis intellexi. Der tyrannisch gottloß huff kriegsvolcks, so vor nechst verschinem jar die armen Waldenser umb Avinion herumb mitt iren kirchen dieneren, wyb und kinden guͦts theils erwürgt und jaͤmerlich umbracht, habend sy ir straff zytlich empfangen. Dann wie sy zuͦ Marsilien domal in vier galeen uff das mehr kommen, und Hispanien umbfaren, und wider Engelland geschifft habend, sind sy im november verschinens jars vom himel und mitt plitzg und tonderschlag anzündt worden, und doch nitt nach beyeinanderen gestanden, und gar ußbrunnen, das volck alles verdorben, und by sechtzig reder stuck büchsen zuͦgrund gangen. So ist verschinens hornungs ir hauptman, capitaͤny Poling genandt, so sich am hoff deß künigs ein zytlang enthalten, von einem italienischen hauptman von Florentz, heißt Petrus Strocius, eines grossen geschlechts, und des Delphins gemahel ettwas gefründt, in Franckrych erstochen worden. Wo aber Peter Strozii sye, oder ob er in des künigs gnaden oder ungnaden sye, mag man nitt wüssen. Also hatt gott disen Poling mitt gwaltigem tod ouch ußgemacht. Von Nuͤremberg schrybt man, das römsche mt. noch vorhab, Regenspurg ze suͦchen und einen rychstag zehalten, von welichs wegen minen herren ouch ein mandat zuͦkommen. De bello omnes praesagiunt. Uß Venedig hatt man schriben, das der papst willens sye, sin concilium von Trient gen Bononien oder Parma zuͦ tranßferieren, so wyt der keyser die Tütschen alda zuͦ erscheinen nitt vermögen wirdt. Hatt gifftige pfyl in dem kocher. Wirt gwüßlich uff etlich abzeschiessen understan. Gott well, das es faͤle. Vale. Sangalli, postridie nonarum aprilium anno domini 1546. Ioachimus Vadianus.
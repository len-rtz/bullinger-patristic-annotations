Salve, mi venerande Bullingere. Tandem exacto fere toto biennio apud ecclesias Sueviae Constantiam nunc redii, id quod tibi quamprimum indicare visum est, quo iam alter alteri familiarius commodiusque scribere possit ac coeptam ante annos aliquot cum naturę, tum vero praecipue studiorum Christi consensione amiciciam feliciter confirmemus. Vehementer profecto post gravem istam rerum calamitatem Tiguricensi ecclesiae gratulabar eiusmodi episcopum, qui multis donis par esset Zuinglio, multis etiam hunc vinceret, ac Christum precor, ut suum tibi spiritum benignius subinde impertiat, quo possis officium, quod facis, strenuo ac perpetuo facere. Nam quod ad ecclesiam vestram adtinet, puto gravioris crucis exercicium adeo illi non incommodasse, ut se ipsa multo iam sit fortior et domini metus longe clarior ex infirmitate emicet, quantumvis porro etiam sordescant, qui data sunt opera sordidi. Sic enim crucis ventilabro aream suam repurgat Christus, ut qui probati sunt, manifesti fiant. Quemadmodum absque monitore, mi charissime frater, acutissime perpendis ac plane perspicis, quam diligenti circumspectione singularique modestia opus sit illi, qui Christi ecclesias ab intemperie, multorum scilicet malorum occasione, vindicare velit. Lutheri tragoedia, quam novam nunc in epistola ad Francofordienses excitat in controverso iam dudum caenae negocio, si quid ego recte iudico, constanter nobis dissimulanda erit, quando non potest ulla vel dura vel molli tractatione mitescere illius ingenium, sed crabrones potius irritare videatur, qui paria cum illo facere velit. Sunt autem et nostrorum animi satis communiti, ut nihil moveantur cuiusquam vel authoritate vel scripturarum sententiis parum sobrie explicitis. Praeterea utrorumque adversariis, papistis, iucundissimum praebebitur spectaculum, si in hunc modum digladiari et alii vicissim alios mordere et devorare perrexerimus, ut ne quid interim dicam de preciosissimi temporis iactura, quam magnam facimus, ubi antagonistas Lutheri nullo nec modo agimus nec fine. Quanto satius est bonas illas horas dare bonis ac frugi argumentis, qualia praesens omnium rerum status habunde suppeditat. Sed satis scio te pro genuina animi tui modestia placidissimoque ingenio pacis et tranquillitatis esse praeter cęteros studiosissimum. Novi apud nos nihil, quo te possim exhilarare, nisi quod inter caesarem et pontificem non potuit de concilii ratione convenire. Maturat autem caesar in Hispanias navigationem estque in eo omnino, ut Suevicum illud foedus aut complicium verius indissolubili nexu cohęreat et velut ab integro renovetur, quod ab aliquibus principibus aegre, ab aliquibus minime impetrabit. Palatinus, Moguntinensis, Treverensis, Hessus privato iam et singulari foedere iunguntur et nihil non tentant, quo alios quoque sibi devinciant. Urbes christianae et ipsę prorsus detrectant superiorem foederis rationem et liberam volunt relligionis et omnino Christi caussam. Baioariae principem etiam num male habet electio regis Romani, et pertinaciter Ferdinando hoc nomine irascitur nec mitigari potest oblatis etiam magnificis quibusdam conditionibus, quibus hunc demulcere conatur caesar. Sed hactenus nihil promovet. Quę res motus et turbines paritura putatur Romano imperio. Gallus colludit cum aliquot principibus et nescio quid monstri alere videtur. Nobis hoc magis anxie seduloque comprecandus Christus, ut varia ista calidaque principum consilia clementer moderetur, quo tutis nobis suo beneficio et tranquillis esse liceat. Vale, anime mi, tibique persuade me tui esse longe observantissimum amantissimumque. Commendari abs te cupio praestantissimis viris Pellicano, Leoni, Theodoro cęterisque symmystis. Salutat vos charissimus frater meus, Zuiccius et reliqui. Iterum vale. Constanciae, 22. marcii anno 1533. Tuus Ambrosius Blaurerus. Suevorum ecclesiae satis bene habent. Eas rogo ut Christi spiritus perpetuo vegetet ac foveat, quo videam aliquando plausibile plantationis et rigationis meę incrementum et sint illae gaudium et corona mea in domino. Ornatissimo viro Heylreicho Bullingero, Tiguricensis ecclesiae episcopo vigilantissimo, observando fratri etc.
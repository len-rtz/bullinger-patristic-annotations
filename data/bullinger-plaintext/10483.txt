Gnaid und frid. Von belegerung der stat Munster habe ich letst angetzeicht. So wiße, dat die stat an sechs orthen mit eyn storm angelouffen, doch neit erobert, und synt ihrer voir der stat bey die zweytausent umbkommen und vill verwundt. So hait nun der busschoff sechs blochheuser beginnen zo machen uff die gemynste wege. Die will er mit zoldeners belagen, in meynong zo verhoeden, das den Munsterschen nichts zogefoirt werde, und sie also mit lanckheit der tzyt ußtzosmechten. Wie sich die sache begeben werde, moge myr mit der tzeit erfaren etc. Unse hern zo Coln sien net wenich bekummert und sorgfeldich mannichley secten halben, so hie und dort erstaen, die eyne noch seltzamer dan die ander. Doin moegliche varsamy, das in irer stat nicht news angefoirt werde, halten sich noch tzer tzyt gants und gar bey alten ceremonien. Das euangelion wirt aber reyner gepredigt dan sunst lange, mit kleiner vrucht; wenich keeren sich dran etc. Ich habe untfangen expositionem foederum unnd commentaria in priorem ad Corinthios und das stuck keyß. Syn myr alle angenem, und dancken dyr dusentvalt. Das du mich aber vermeinst geneygder zom schryven sollen werden durch schickung des keeß dan chartliche gaeben, doest myr neit recht. Ich habe neger dan binnen jairs drie briebe uffgeschickt, einen by des busschoffs boeden van Costens, den andern bey eym colnischen burger, den dritten nu newlich, buessen den eytzigen dairinne, vertzeichnet, was gaben ich von dyr entfangen. Das Compendium Vadiani in acta apostolorum habe ich neit gesehen. Wan ich dyr wiste irgens mit liebe zo doin, wolde ich neit hinderlaessen. Ich wolde broder Jacob mit eym hollentschen keese beladen; wolde in neit dragen. Ist was bey uns, das dich oder dein wyb belust, gebuet zo myr. Und sys hiemit dißmaels dem almechtigen befollen. Groiz myr dynen broeder und hueßfraw sere. Item, die leer doech in Cohen gar nichts; ist in keyner achtong. Das volck weyß nit, wilchen weg es noch uß wil. Halten ir kinder neit zo gueten dingen. Daruß fluest, das ich und myn gleich in kleyner achtong sien und moessen alleyley besoechen, solle myr uns erneren. Datum ultima septembris anno 1534. Diderich Bitter van Wipperfoird. Dem eirsamen und wolgeleirtenn Meister Heinriche Bullinger, meynem gunstigen, guten freundt zo handenn. Gen Zuͤrich.
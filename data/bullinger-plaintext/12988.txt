Nicolaus Artopoeus Heinrycho Bullingero, viro pietate et eruditione apprime ornato, S. D. Putas fortasse, vir pręclare, me oblivione nostrę amicitiae, imo humanitatis tuę, qua me et excepisti et tractasti, cum isthic essem, iam diu nihil ad te scripsisse. Falleris profecto, istud si cogitas! Ita tu perpetuo me ames, in memoria habeo animi tui erga me bonitatem. Novi integritatem, novi denique benignitatem, quam non semel iam expertus sum. Hęc, crede mihi, nunquam intermorientur apud me! Verum cum non ignorarem dominum Iodocum, communem nostrum amicum, non raro de omni rerum nostrarum statu te certiorem reddere, nolui ego quoque indoctis meis literis tibi obstrepere, atque neniis meis interturbare longe severioribus occupatum, idque praeter rem. Nunc autem res omnino postulare videtur, ut institutum meum mutem. Quare meliorem in partem hęc omnia rapias, vehementer velim. De pueris [au]tem, quos isthuc misit magistratus noster, non multa scribam. Causa est, quod reor id egisse collegam meum Aeberhardum a Rumlang, quem nonnihil movit quoque, quod ii, qui prius ad vos missi sunt, indulgentius sese gessere, quam eos decet, ob idque male audiunt hic. De te magnam spem concepimus; quam ut ad finem usque perducas, etiam atque etiam rogamus. Quod si feceris, ecclesiae nostrę multum consolueris; et huius negligentię nullus fructus vestram in scholam redundabit. Intelligis pro tua solertia omnem rem. De Schneuvlio omnia bona mihi polliceor. De Buchsero non despondi animum, si in via retineatur. Verum si data fuerit ei liberior vivendi potestas per pręceptores, actum est de eo omnino! Tu hęc omnia ita se habere uno alteroque in colloquio deprehendes. „Cur non misistis alium?“ inquies. Faciamus oportet, ut possumus, non ut volumus. Habemus adhuc non paucos et doctiores et tractabiliores eo, sed Luteranismo corruptos, quorum inconstantia et malignitas Ismaelo profuit, qui domino Iodoco acceptum ferre debet hoc totum. Sed aliter ago, quam volui. Cęterum habes hic, vir doctissime, [libe]llum nondum typis excusum, quem antidotum pararas contra Luterana venena. Eum habet d. Ioannes Waeberus, quem semel iterumque rogavi, ut eo mihi quoque uti liceret in diem solum unum, si res meae id exigerent - quod ab eo impetrare non potui, etsi non ignoret, quot cum cancris atque hydris cotidie mihi congrediendum sit, persancte affirmans ea lege a te eum recepisse, ne cum altero communicet. Rogo te plurimum, vir humanissime, si ullo pacto fieri potest, ne mihi id beneficii deneges atque per literas ei significes, ut et mihi eius copiam faciat. Si feceris, sublimi feriam sydera vertice, ut Horatii verbis utar; nam quantum ego iudicare possum, nihil est nugarum Luteranarum, quod non ex eo bene, vere et solide refelli possit. Fac itaque, quod rogaris, vir charissime. Dominus te servet ecclesiae suę diu incolumem. Dominum Ammianum meis verbis plurimum salutabis. De cęteris rebus audies sine dubio quoque a d. Iodoco. Bernę, postridie calendas iulias. Rescribe, quaeso, si vacat. D. Heinrycho Bullingero, viro et pio et docto et sincerioris doctrinę evangelicae assertori ferventissimo.
Vehementer doleo, pater observandissime, nihil amplius iam a longo tempore me a vobis accipere. Id qui fiat aut qua ratione commeruerim, adhuc ignoro. Is enim ero semper, qui, quos deus mihi maiores, quos patres reverendos dedit, illis per omnia morem geram. Si quid offendit inconsultus abitus meus, vel hoc nomine veniam spero, quod a nemine revocatus in patriam longius discessi nec ob aliam causam reliqui Basileam, nisi ut et alios disciplinarum professores audirem, quorum magnus est Lutetiae numerus. Atque ut studia literarum ommittam, vidimus regiam pompam et plusquam regiam, qua Carolus imperator tum in aliis Galliae partibus, tum vero Parrisiis exceptus est. Conspicias ibi revera, quod de Roma iactabatur: urbem et orbem, quo nihil illustrius uno et altero quodam dempto in universa (quod ego sciam) extat Germania. Sed sanctissima negotia tua nugis istis obtundo. Breviter in festis pascatis Lutetia relicta Aureliam veni, ubi iam iterum honesta conditione fruor rhetoricem praelegendo. Constituique literas tuas vere paternas hic expectare, ut sciam, quid porro sit agendum. Nam quidam Parrisiis mihi summe amicus pollicitus est se scire dominum quendam in Anglia, apud quem honeste vivam nihil aliud quam mathematicam docens, unde, si libeat eo proficisci, daturum se cum viatico etiam equum. Ego vero differre consultius arbitror, donec literis tuis certior factus fuero, utrum ex Anglia penitius introspecta fructum aliquem percipere possimus. Nam pro tua prudentia non potes ignorare, quantam non dico voluptatem, sed etiam utilitatem capimus e longinqua et diuturna peregrinatione. Sed haec tota est sita in vestro arbitrio, cui lubens acquiescam. Vale cum tua familia, cum d. Pellicano, d. Theodoro, d. Ammanio et reliquis omnibus dominis et praeceptoribus meis. 1540, 18. aprilis, Aureliae. Otho Werdm√ºllerus tibi deditissimus. Clarissimo viro domino Heinrico Bullingero, patri suo in perpetuum colendo. Zurich.
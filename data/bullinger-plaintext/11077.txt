Gratia vobis et pax a Deo patre et Domino Iesu Christo. Fratres observandi. Quum nobis eas turbas Carolus excitasset quarum rumor ipse omnes prope Germaniae ecclesias commovit, etsi eas paulo post exstinctum iri sperabamus, ut inanes prorsus erant et ex frivolis duntaxat calumniis natae: ne quis tamen scrupus bonorum virorum animis insideret, operam quam licuerat dederamus, ut innocentia nostra vicinis ecclesiis testata foret. Neque dubium nobis est quin confessionem ad vos nostram adiuncta brevi epistola Grynaeus, ut rogatus erat, ad vos miserit, unde perspicere facile fuit quam iuste ab illa belua essemus impetiti. Verum quum esse isthic quosdam audimus, qui non dissimulanter adliuc obmurmurent, ac nos moliri clancularium nescio quid fremant, alios vero qui nostra improbitate et petulantia impulsum fuisse Carolum causentur, non pessimum alioqui hominem ut tanta intemperie Christi ecclesias perturbaret, utrumque, ut res se habeat, paucis perstringere visum fuit. Nam ut totam historiam pluribus in praesens persequamur per temporis angustias minimo licet. Sed enim quid morosis illis censoribus respondeamus, qui in re tam plana et expedita suspicionis materiam quaerunt, non habemus. Quid enim sibi volunt? Nos callide aliquid machinari obloquuntur: sed unde vel minimum eius vafritiei argumentum colligunt? Siquidem in nostra confessione nihil omissum nobis esse videtur quod tollendae suspicioni conveniret, nihil ita obscure aut perplexe positum, quod tergiversationis speciem praebeat. Carolus initio, qua mordendi libidine aestuabat, decem circiter locis eam impugnare conabatur, et sane iure suo id sibi sumere videbatur, quando Sorbonistis satis est, ubi damnatum aliquid volunt, plenis buccis haereses et schismata crepare. Nostra tamen responsione deiectus et tot calumniarum convictus quod adversum nos verba fecerat, turpiter pedem reduxit nec aliud in tota criminatione vitio tandem nobis vertere ausus est, quam quod nomina trinitatis et personarum nimium pertinaciter illio tacerentur: deinde quod divinam Christi essentiam a se ipsa esse asseramus. Sed quid priore illo cavillo dilutius? Ab eiusmodi enim vocibus quam non abhorreamus, hinc liquet, quod liberum earum usum in ecclesia constare semper voluimus, et confessionem helveticam Basileae editam nobis piam sanctamque videri pronunciavimus, quae tamen personarum mentionem continet. Tantum nolebamus hoc tyrannidis exemplum in ecclesiam induci, ut is haereticus haberetur qui non ad alterius praescriptum loqueretur: quum ille contra strenue contenderet neminem sine tribus symbolis esse christianum. Ac ne quis rixandi studio id a nobis factum fuisse arbitretur, scitote nos subinde istud diserte esse testatos, non alia magis ratione nos tum refugere personarum appellationem, quam quod eo postulante recipi a nobis non poterat, quin simul, quod nobis crimen intenderat, agnosceremus. Id enim pro sua versutia apud omnes ordines caverat, ut si suis postulatis concedere visi essemus, fides nostra suspecta redderetur: quod etiam ipse palam prae se ferebat, quum suspectam sibi fore nostram doctrinam assereret, donec symbolorum subscriptione sibi approbata foret. Ita si obtinuisset quod postulabat, non tantum nutabat quidquid hactenus ministerio nostro aedificatum fuerat, sed radicitus corruebat. Quid ergo aliud nobis restabat, quam luculentum doctrinae nostrae specimen edere, quo constaret ipsam immerito fuisse insimulatam? Id sane officii nostri esse putavimus. Iam vero locus ille, cui horrendam inesse haeresim Carolus vociferatur, vix ulla excusatione videtur indigere. Nam ubi de Christi divinitate seorsum sermo habetur, quaecunque in unum verum aeternumque Deum competunt illi iure tribuuntur: distinctionis autem notatio locum habet ubi cum patre comparatur, quae a nobis quoque diligenter observata fuit. Neque enim infitiamur quin sermo ille aeternus sit a Deo patre genitus. Verum nos genitum non intelligimus diffluxu quodam, ut pars sit essentiae patris, sed totus sit in patre, totum illum vicissim in se habens. Hunc in modum Cyrillus qui saepe filii principium patrem vocare solet, pro ingenti tamen absurdo alibi ducit, nisi filius vitam a se ipso et immortalitatem habere credatur. Idem docet (lib. 10 Thesauri), si ineffabili naturae proprium est ut a se ipsa sit, in filium id iure competere. Quin etiam ratiocinatur patrem nihil a se ipso habere, nisi filius etiam a se ipso habeat. Sed quid tam anxie hic immoramur, quum nihil plus verba illa nostra exprimant, quam in se nomen Iehovah complectitur, quo Christum scripturae insigniunt: et proinde non videmus quid in nobis desiderent Aristarchi illi qui nos astute nimis agere cavillantur. Nunc ad alterum obtrectationum caput venimus. Coactum importuna nostra procacitate fuisse Carolum obiectant, antequam tumultus istos excitarit. Si calumnias suas colore aliquo praetextas esso volebant, oportuerat paulo verecundius mentiri. Nos enim rabidam illam beluam, tametsi nocendi cupidine exsultantem ultro et ferocientem, nostra modestia ad menses aliquot continuimus ne suum virus effunderet, donec pro publica concione eos omnes conviciose est insectatus, qui mortuos precibus non esse iuvandos docuissent. Viretus, eius collega, qui recte supra aetatem sapit, ne contendendo maius etiam incendium concitaret, id publice dissimulabat, et perinde plebem instituebat ac si nihil esset inter eos controversiae, donec illius factione ad senatum Lausannensem protractus cui verbum Dei exsecrabile erat, non obscure nec figurate sed apertis verbis Arianismi est insimulatus. Calvinus quoque, quum ecclesiae nostrae rogatu illuc accurrisset, coram legatis Bernensibus, qui ad res provinciae constituendas sub id temporis missi fuerant, Arianismi una cum Farello a sacrilego illo ore notatus fuit. Respondit, satis firmum innocentiae suae praesidium se habere in suo libello. Verum ne Farelli causam desereret, cuius integritas non minus quam sua illi compertum erat, protulit locum ex Catechismo quo ecclesia nostra utitur, ubi disertis verbis asseveramus unam esse patris filii et spiritus divinitatem, gloriam, essentiam: Christum autem docemus filium Dei praedicari, non ut fideles adoptione duntaxat et gratia, sed naturalem et verum ideoque unicum, ut a caeteris discernatur: Dominum etiam nostrum esse, non tantum secundum divinitatem, quam cum patre unam ab aeterno habuit, sed in ea carne in qua exhibitus nobis fuit. Suntne haec Arianorum verba? Verum quum scelestus ille finem rixandi et contendendi nullum faceret, cognitio ad senatum Bernensem delata fuit, quo profectus est Calvinus ad postulandam publico ecclesiae nostrae nomine synodum, ubi mendacia illa quibus nos impudentissimus calumniator asperserat, ampliori purgatione abstergerentur. Res tandem eo quo videtis, praeter nostram exspectationem, sed non sine admirabili Dei providentia, progressa est. Quid enim non ausus esset rebus dubiis, quem nondum pudet ubique serere, Christi divinitatem a nobis negari? Actio autem causae talis fuit ut illum plane furere appareret, nos eius furori duntaxat obviam ire: sed haec ab aliis vos intelligere malumus, et literae nobis e manibus paene a festinante tabellario excutiuntur. Tamen a vobis poscimus ne in aliam partem nostram hanc apud vos apologiam suscipiatis quam quo animo scripta fuit. Scimus enim quae sint delatorum artes et quantum proficiant, ubi nullae pro veritate eduntur voces. Imo iam experimur aliunde quam noxium fuerit nobis silentium. Quum ergo non dubitamus Satanam idem quoque apud vos conari, occurrere voluimus ne eiusmodi susurrones falsis obtrectationibus vestros animos a nobis abalienarent. Neque vero prudentiae vestrae diffidemus, sed nulla adhiberi satis magna diligentia potest in praecidendis divisionum occasionibus. Quantum ad nos attinet, sic erga vos affecti sumus, ut rationem nullam omissam velimus, quae ad confirmandam ecclesiae nostrae cum vestra coniunctionem valeat. Plus satis hactenus inter Christi ecclesias odiis et contentionibus certatum fuit, quibus malis nunquam ita laboratum fuisset, si mutuo se candore certatim omnes excepissent. Iam vos per sacrosanctum Christi nomen obtestamur, ut si quid ulla in re a nobis peccari existimetis, eius nos ne gravemini admonere. Nihil magis enim cupimus, quam quidquid in hac nostra administratione agimus vobis vestrique similibus approbari. Dominus Iesus novis spiritus sui incrementis vos subinde locupletet. Genevae, 3. Calendas Septembr. Fratres amantissimi et observantissimi vestri ministri ecclesiae Genevensis. Ornatissimis viris et observandis in Christo fratribus Tigurinae ecclesiae ministris Tiguri
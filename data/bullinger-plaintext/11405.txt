Gratiam et vitę innocentiam a deo patre et domino nostro Iesu Christo. Proximis elapsis nundinis Francfurdiensibus, Bullingere charissime, nullas accepi e Tiguro litteras. Quid causę sit, prorsus ignoro; sed iustam habes te rationem excusandi, nam quantis obrutus sis laboribus in provehendis studiis vere christianis, libri tui ęditi in usum omnium piorum satis testantur. Non enim abs te peto prolixas epistolas, sed unicam duntaxat salutationem, qua et fratres, qui ex animo vestrę ecclesię bene volunt et favent, exhilarare possim. Loqueris enim mecum in tuis christianissimis commentariis quam familiarissime fraterno affectu, pie, docte; in hiis plane doces ac me instituis. Ex litteris meis, quas sępius Tigurum misi, presertim hiis, quas nuper d. Matheus Aurigallus per bibliopolas Wittenbergenses Francfordium misit, intelliges omnes ferme libros tuos apud me diversari. Mortuus est in preterito mense septembri episcopus Wratislaviensis in sua civitate Nissa nomine Iacobus a Saltza, qui post se ingentem copiam pecuniarum reliquit; eam inter fratres episcopi divisam esse aiunt. Vocatur ad episcopatum illustris princeps Ioachimus Monsterbergensis; trahunt autem hii principes genus a rege Georgio Bohemorum. Adest diploma Romani pontificis et consensus regis; offertur iuramentum. Quo inspecto et viso - nam plane illud erat, quod in tuo libro De sanctę scripturę auctoritate expressisti - longum valere bonus hic princeps dixit episcopatui, licet multis iam annis promissus ei fuerit a rege episcopatus. Sunt autem quatuor fratres, et ducatus est exiguus, ut solent esse in Silesia. Plus hic princeps pietatem quam mundum amavit. Episcopatus cuidam nobili Bronnitz nomine traditus est. His paucissimis vale in longam ętatem, doctissime Bullingere. Salutant te fratres, ex Bohemia presertim. Datum Zittę, 25. die mensis februarii anno etc. 1540. Osvaldus Pergenerus etc. ab epistolis. Pura religione viro d. Heinricho Bullingero, christianę ecclesię Tigurinę ministro vigilantissimo, fratri et amico charissimo.
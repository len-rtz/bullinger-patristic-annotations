Philipps von gotts gnaden landgrave zu Hessen, grave zu Catzenelnpogen, etc. Hochgelerter, lieber besonder, es gelangt uns an, das doctor Luther seliger bei euch solt beschwerlich als ein abgottischer offentlich geschmehet unnd von ime ausgeben werdenn, das er ab ewerm buchlein, weil er dem zu antwortten nit vermocht, vor leide gestorben were (so uns doch etlich berichtet, das er solch buch nie nicht gesehen, sonder ime von gutthertzigen leutten verhalten sei, auf das dardurch nicht newer zanck ervolgte), das auch die, so sich ewerer selb zu Basell gestelter und damals doctor Luthern zugesandter confession gern halten wolten, bei euch nit sollen geduldet werden. Dargegen dann etliche vom andern theill sich zu etzlichen scharpffen schrifften begeben mochten, wilche wir dan vermittelst gottlicher gnade mehrmals verhindert; dan one das, so wir den vleis nicht gethan, wer ungetzweivelt der zanck des sacraments halben aufs new wider erregt. Derwegen wir dan mit trewer warnung gnediglich gesinnen, ir wollet bedencken, wie gott vor allem trewe, liebe und demuth von uns erfordere, das auch dem evangelio nichts solche hindernusse unnd den vheinden wider uns solchen trotz unnd behelff bei den einfaltigen bringt, als dieser zanck vom sacrament. Wie wir euch dan auch nit verhalten mugen, als wir jungstlich bei der keyserlichen majestat zu Speier gewesen, das die keiserischen selbst angeregt und hervorpracht haben, das wir in unser religion als des sacraments halben nicht eynig weren; dan einer predigt diß, der ander das, so hilts einer mit den widerteuffern, unnd einer wer dieser unnd der ander jener sect, etc. Darumb solchs zu verkommen, unnd das die dinge nicht wider zu newem zanck erregt werden, auch weil das concilium unnd pabst also in geschwinden practicken wider uns seindt, ihr, sovil muglich, solche rede abschaffen unnd daran sein wollet, damit er, der Luther seliger (durch wilchen uns doch gott so vill gutts gethan), nit also von den ewern verhonet unnd mit der unwarheit geschmehet werde. Dan ob er schon gegen euch viel zu scharpff geschrieben (wilchs nit allein uns, sondern allen frommen gelertten seines theils alwegen hertzlich leid gewesen unnd noch ist), so will doch euch nit gepuren, ime mit gleicher masse zu messen unnd ime vergelten, was ir arges von ime hapt erlittenn, auch nit selb eignen sieg zu suchen. Zuͦ dem so wisset ir, das die christliche concordia der kirchen (bei deren doch ewere nachpaurn Bern, Basell, S. Gallen unnd andere ortte gern pleiben) auf rechten verstandt der heiligen schrifft gesetzt, das wir nit allein brod unnd wein, sonder damit auch den leib unnd blutt des herren empfahen, doch nit auf einige weise oder masse dieser welt. Unnd wo man sich beiderseitzs auf gott allein unnd der kirchenn einigkeitt unnd aufbawunge (alle private affecte hindangesatzt) wolt sehen unnd in wortten einander (unubergeben den rechten verstandt) etzwas weichen, nachgeben, dulden unnd ye neher khommen, weren wir gutter hoffnunge, das schisma wurde durch gottes hilff aufhoren unnd die kirchen ye neher sich zusamen thun unnd vereinigen, darmit wir ja desto bas, vereinigt in unserm haupt Christo Iesu, unsern vheinden (deren so viel, gros unnd mechtig seindt) durch gottes beistandt mochten widerstehenn und auch durch solche unsere einigkeitt vil mer zu uns pringenn. Dieses alles zu befurdern (versehen wir uns gentzlich) werdet ir nach den tugenden, so uns von euch offt geruhmet, nichts an euch erwinden lassen. Unnd seindt euch mit gnaden gneigt. Datum Fridwaldt, den 5ten iunii anno, etc., 46. Philips landgrafe zu Hessen subscripsit. Dem hochgelerten, unnserm liebem besonndern Henrico Bullingero, der heiligen schrift lehrern zu Zurich.
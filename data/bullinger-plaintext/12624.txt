Gnad und frid. Sonders vertrauwter, lieber herr und bruͦder, ewer schreiben hab ich empfangen. Hoff, das min seye euch ouch uberantwurt, des datum 6. oder 7. septembris, by dem Armbroster (den ich gewendt, er seye zinstags nachmittag verruckt, so vernym ich, das er erst uff gestert dunstag hin ist). Doch waiß ich nitt anderst; dann meine herren haben all handlung den ewern ylends uff mentag verschriben. Es fält mir offt an botten, wie ich vor gemeldt; sonst sollt es an mir nitt erwinden. Das ir meldt, wie ettlich der unsern gern frid hetten, wie der joch were, hab ich warlich nie kain wort von gehoͤrt. Kans ouch nitt globen. Man ist danecht immer handtlich allenthalb, wann gleich die sach nitt wol sicht; dann man hofft, das besst soͤlle sich hernach finden. Gratum tamen fecisti illorum admonens. Nam ipse quoque, quantum omnino licebit, adnitar, ne ullam pacem adeo iniquis conditionibus meditentur aut recipiant. Es staht um vyl leut schwach. Wa es zuͦ inen stuͤnde, waͤre zuͦ besorgen, sy wurden sich weyt umsechen, eh sy die schelmigen haut darstracktind. Verum generosi animi rem, vitam et omnia periclitabuntur adeoque perdent, etiam citius quam libertatem et solidam salutem, de quibus plane actum esset, si adversarii rerum potirentur. De proconsule Gynopediensi quę scripsi, vide, ne fraudi mihi sint! Iudęis certe egregie patrocinatur. Quicquid defendat, certum est Guttingenum scripsisse, wer sy underschloͤffe, der thuͦe im ain dienst und gfallen daran. Ich acht, meinen herren seye necht ouch naiswas zytung kommen. Waiß warlich nitt, was. Achten aber, sy schribends den eweren. Es ist hütt merckt hie und Costentzer kirchwyche, das yederman vyl ze thain und ich noch nichts erfaren konnen. Es schickt sich nach menschlichem ansechen liederlich uff unser syten. Aber ich gloub, gott wells allso haben, dann er wirt den syg uff ain soͤlichen weg richten, das man im und siner hand darum ze dancken wirt haben. Sonst sind wir warlich verkoufft und verrathen! Es sytzend leut im kamerrat zuͦ Ulm, da am tag lygt, das sy den finden bessers dann unß gunnen, und sonderlich habend die von Augspurg doctor Helen da sizen, dem sy selbs nichts truwen in anderen sachen. Der muͦß dise grosse, wichtige ding alle helfen handlen, und blendt ander leut. Man hat zeytige warnung gehapt der Cluß halber; aber es hat alles nichts muͤssen sein. Und habends ettlich der camerraͤth zuͦ Ulm, die es alles beratschlagend, gar in wynd geschlagen und gesagt, sy wellind 100 fl. an ain setzen, wa Castelalter nienen vorhanden seye. Sonst hett es nitt not gehapt. Man hett dem find sin geschütz darzuͦ genommen, wa man nun wenig leut gehapt. O, deß dings geht vyl fuͤr! Man warnet, schreyet, schreybt gnuͦg hin und wider, aber warlich, warlich, wann ich nitt das spyl uff die wunderbarlichen hand gottes satzte und das vertrauwen allain uff inn richte, muͤste ich und noch mancher biderman allen menschlichen handlung nach, so geuͤbt werden, gantz und gar verzwyflen. Ir kondt nitt glouben, wie liederlich es zuͦgeht. Unnd ist doch gmaincklich yederman wol getroͤst uff gott. Der wurt sich doch gewisslich unser erbarmen unnd unß vor disem find nitt lassen ze schanden werden. Die liederlichait aber wirt sich selbs fin strauffen, dann wir an dem verlust des grossen guͦts selbs schuldig seind. Und soll man narren mitt kolben lausen! Quod Augustam missuri estis aliquot Evangelii ministros, volupe fuit in literis tuis legere. Nos quoque plures mitteremus, nisi ecclesia nostra iam diu unum adhuc atque alterum ministrum desyderaret. Et misimus tamen tres! Unum cum militibus nostris. Alterum in pagum Sunthofen. Tertium Luikirchum. Valde nobis comprecandus dominis messis, ut ipse extrudat operarios in messem suam. Ora pro nobis, mi plus quam charissime et optime Bullingere, ut, quo magis interitum suum mundus minatur, hoc nos confirmatioribus animis domino mundi plena fiducia nitamur. Saluta tuam domum cum omnibus amicis et fratribus. Salutant te nostri seque tibi officiose commendant. Iterum vale. 10. septembris 1546. Mitto F commentariorum tuorum in Ioannem, nam nescio cuius imprudentia bis accessit libro, quem misisti. Fieri autem potest, ut alius aliquis desideret, quod mihi redundat. Literas cras mittam Augustam, quoniam hodie non potui. Quę de Mercurio indicas, digna sunt, ut omnes noscant. Es sind gewisß kontschafften den unsern zuͦkommen, das der papst bevolchen, die brunnen zuͦ vergifften. Gott well der morderischen buͤberey bald ain end machen! Wüssend, lieber herr und frund, das: Kurtz vor gehaltnem tag zuͦ Baden ist unser bischoff von Merspurg sampt seinen Juden, die er daselbst underhelt, in das Turgoͤw gen Güttingen geflochen sampt all irer hab unnd guͦt. Darnach ist der bischoff gen Arba in sein schloss gezogen, die Juden aber zuͦ Güttingen belyben. Ist der gemain mann ubel zuͦfriden gewesen. Hat gemaint, man soͤlls dem wirt nitt gestatten, die Juden allso uffzehalten. Aber sy haben so vyl durch den newen landtvogt practiciert, das er zuͦ Baden usbracht hat, waͤr sy haben welle, moͤgs wol thain. Und hat der landtvogt gen Güttingen geschriben, er welle sy nieman wider sinen willen uffbinden, doch waͤr sy uffenthalt, thuͤe imen ain dienst daran. Der ain Jud hat aber selbs darnach sich vernemmen lassen, sy habind dem landtvogt ain silberis verdeckts baͤcherlin geschenckt. Macht im gleych ain boͤß geschray. Dann es laut ye ubel, das er soͤlich offenliche lesterer unsers herren Jesu Christi begert ze underschloͤffen. Wiewol sy sind yetz mitt ir hab und guͦt widerum gen Merspurg, habend doch gesagt, in kurtzem werden sy widerum kommen, etc. Were guͦt, das man die Juden nitt anfieng, in ainer Aidgnoschafft underschloffen, und es dem landtvogt undersagt wurde, wa es anderst by ewern herren mag erhalten werden. Es sind der toͤfften Juden nun zuͦ vyl. Wir doͤrffen nitt erst die ungetoͤfften ouch lassen die unseren verderben. Hab ich euch danecht guͦter mainung nitt verhalten wellen mitt bitt, mich kains wegs gegen nieman zuͦ vermaͤren, das ich euch soͤlichs anzoͤgt habe. Dann es hat vyl ursachen, darum es mir beschwerlich. Item so ist der new landtvogt mitt trummen und pfyffen gen Mynsterlingen kommen. Sind gyger ouch dahin komen. Habend gehöfiert. Hat der landtvogt ain tantz wellen haben mitt den meyten, dann es sind nitt mer tantzfrowen da. Ist der vogt zuͦ Münsterlingen, so dann von Uri, nit wol zuͦfriden gewesen. Hat sine tochteren nitt wellen tantzen lassen, etc. Ist unser alter zunfftmaister Huͤtlin, der nitt mehr in die statt darff, ouch dussen gewesen und den tantz gefurdert. Hat alles grosß ergernuͦsß bracht, sonderlich diewyl der landtvogt von Zuͤrich ist. Sagen, die anderen seyen erbarer und ernsthaffter gewesen. Aber ir soͤllt mich kainswegs maͤhren. Man hat lange zyt nitt da getantzet. So ist es yetz ouch nitt tantzwetter. Duret mich hertzlich ubel und ander ehrenleut ouch, wann under dem nammen Zuͤrich, der unß lieb und werd ist, soͤliche ding beschechend. Die Juden zuͦ Merspurg habend von dem landvogt ain freyhait erlangt uff zway jar, die weyl sein ampt weret, das sy im Turgoͤw die zeyt moͤgind sicher wonen und wandlen, etc. Ist ain guͦter burger hie. Hat den brieff gelesen. Der brieff weyst ouch, das er inen soͤlichs zuͦlasß mitt bewilligung der Aidgnossen; welchs anzoͤgt, das er frylich darum angehalten, diewyls uff sin zyt gestellt worden. So hat ain schiffman von Merspurg zuͦ ainem burger von hinnen gesagt, den er übergefuͤrt, die Juden haben dem landvogt 100 cronen geschenckt. Bringt vyl nachred und argwon, wiewol ichs nitt glob mitt den 100 cronen. Aber mitt dem silbergschirr, davon ich euch vormals geschriben, waiß ichs wol, das ain Jud ainem biderman selbs anzoͤgt hat, von dem ichs hab.
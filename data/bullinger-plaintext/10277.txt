Gratiam et vitae innocentiam a domino. Ego tibi, frater Ambrosi, faustum praecor connubium, ut in foelici amore consenescatis filiosque filiorum coram cernatis. Lutheri praefationem in opusculum de fide Bohemica nondum vidi. Nihil ergo super ea certi respondere possum. Pontificis et caesaris de concilio cogendo consilium video huc spectare, ut ministros verbi partim veneno, partim insidiis tollant, clamoribus evincant et authoritate concilii evangelicam veritatem prorsus opprimant. Si enim Italiam adire noluerimus, ille cum suis caussae nostrae imputabit, quasi diffidamus caussae. Si abierimus, quod voluit, impetravit. Verum victor mundi ad dexteram residens prius impiorum dissipabit consilia et veritati gliscenti dexter aderit. De rege Gallorum nescio quid boni liceat sperare. Magnam auri copiam nunc in Helvetiam intulit, venenum et exitium Helveticarum urbium. Timemus corruptionem atque iterum certis commoti argumentis meliora de nostris speramus, quod Gregorius noster copiosius edisseret. Melchioris, illius Valentiniani et blasphemi hominis, blasphemiae in Christum dominum hoc magis terruerunt, quo Argentoratum proclivius esse video ad talium hominum susceptionem. Argentoratum enim confluit omnis pessimorum nebulonum et haereticorum fex. Quorum culpa fiat, ignoro. At hactenus vidimus catabaptistas in illud se tamquam asylum proripuisse. Cavete, fratres, cavete, obsecro, ne quosvis Constantiam irrepentes suscipiatis. Moveat vos Argentoratensium exemplum. Satius est haereticos et de haeresi suspectos hypocritas non suscepisse et prius urbe exclusisse, quam maximo accepto damno tum demum vel eiicere, vel flamma et ferro cohibere, ubi etiam mali sui supplitium in erroris rapiunt patrocinium clamantes sic peremptos esse sanctos. Qua re nemo credit quantum apud simplices possint. Vigilate ergo, fratres, constantes estote. Sacrificorum nostrorum triumphus propediem abibit in luctum. Non enim deseret suos dominus, modo sui esse pergamus. Nec est, quod nostrorum invidiam expavescatis, ni prorsus fallar. Hoc pro certo mihi pollicentur, si commodare vobis non possint, certe nulla in re incomodaturos. Valete, fratres suavissimi, una cum fratribus vestris Zuickiis et Blaureris. Tiguri, 25. iulii 1533. Orate pro me et ecclesia nostra. Vester H. Bullingerus totus in domino. Charissimis viris d. Ambrosio Blaurero et Ioanni Zuiccio, sanctae Constantiensis ecclesiae ministris fidelissimis, fratribus imprimis observandis et charis.
Gratiam et vitae innocentiam a domino. Ego vero gratias ago domino nostro Iesu Christo, qui multorum bonorum virorum amicitiam mihi conciliat efficitque, ut labor meus in Christo susceptus omnibus bonis sit acceptus. Huic uni tribuo, si quid recte et utiliter in gloriam eius ecclesiaeque incolumitatem perfeci. Ab eo expecto praemium et laudem. Interea tuam gratulationem non reiicio, sed gratitudinem et humanitatem in te tuam exosculor et veneror. Ora dominum, obsecro, ut te simul atque me in gratia sua conservet. Alioqui rem facis gratissimam, quod lenociniis verborum omissis candide et simpliciter mecum agis. Nec dubita, quin paratissimus sim et tibi et piis omnibus totis meis inservire viribus. Scribit praeclarus quidam Sueviae evangelista Bullingerum iam aliter sentire de coena domini quam olim. Ille vero, quisquis sit, parum pręclare hoc dixit; falsum enim dixit. Non mutavi genus doctrinae. Idem hodie sentio, quod sensi ante annos 20, corpus domini syderibus illatum, id est in coelos assumptum, in terris non apparere mortalibus neque corporaliter suis coenam celebrantibus adesse, sed spiritu, virtute et operatione. Nec aliud professus sum in commentariis meis aeditis in evangelia Matthaei, Ioannis et Marci. De concordia ampla et splendida pollicitus est Bucerus, sed sua spe delusum esse virum illum. Inde claret, quod Lutherus contra nos aedidit libellum virulentissimum, quo contendit ipsum domini corpus vere et corporaliter manducari non modo a fidelibus, sed etiam ab infidelibus in sacramento. Libellum Lutheri hic mitto; mitto et responsionem, quam ipsi dedimus. Ex ea intelliges, quid doceam et quid credat et teneat ecclesia, cui me dominus ministrare voluit; quid item sentiam de male sarcta concordia. Concordiae articulos, quorum descriptionem mittis, exhibuit nobis Bucerus cupiens, ut iis subscriberemus; verum noluimus. Offendit nos, quod confitentur „cum pane et vino vere et substantialiter“ adesse, exhiberi et sumi corpus Christi et sanguinem. Offendit et illud, quod confitentur etiam indignos manducare vere corpus domini. Si enim indigni sunt, qui fidem non habent (omnis enim dignitas nostra est ex fide, quia iustitia ex fide), infidelis iuxta illorum collectionem manducaret ipsum dominum; at ita particeps esset vitae. Id autem falsum est; falsissimum ergo id quoque, ex quo hoc collectum est. Qui manducat Christum, in Christo manet; indignus non manet, ergo non manducat. Praeterea noluimus recipere Augustanam confessionem, quod ea de eucharistia parum aut nihil distat a papistarum dogmata. Itaque non recepti sunt isti articuli ab ecclesiis Helvetiorum, nec quisquam nostrum illis subscripsit; de qua re plura intelliges ex responsione data Luthero. De Calvini institutionibus nuper aeditis, quid iudicem, rogas. Ego vero posteriores non legi, primas modo ante aliquot annos inspexi; proinde nihil pronunciare possum. Quomodo exponam 6. caput Ioannis, claret ex meis in Ioannem commentariis, ubi multis argumentis evici, manducare idem esse quod credere. Nec credo aliud quam ipsum domini nostri corpus, et substantiale quidem, manducari a nobis. Neque enim alius cibus datus est fidelibus quam caro Christi vera. Manducamus autem, cum credimus illam pro nobis esse et assumptam et traditam. Non credo, non doceo substantiale domini corpus praesens esse in coena. Nequit enim veritas corporis humani pluribus esse in locis; de qua re plura dicta sunt in responsione nostra. Utcumque ergo plurimum tribuam Calvino, hic tamen ipsi, siquidem ita de coena doceret, plane non accederem. Veritas Calvino potior est. Praedicarunt apostoli fidem, a qua, si quid alienum vel angeli coelitus nunciarent, anathema dicentur a nobis. Fides apostolica tradit Christum verum suscepisse hominem nobis consubstantialem, mortuum esse illum et sepultum, eundem 3. die resurrexisse et ascendisse in coelum, non exuta, non mutata humanitatis natura, sed glorificata. Nunquam ergo recipiam, quod huic fidei contrarium est, quasi verum corpus coenae praesens sit, exhibeatur et sumatur corporaliter. Nihil a me postulavit tuo nomine tabellio Wilhelmus; libenter alioqui meam tibi locassem impendissemque operam. Plura hic de rebus nostris referre poterit. Hisce autem volo testificatum apud te, quod tibi faveo ex animo, quod te amo et in amicorum numerum recipio. Ama tu me vicissim in Christo servatore nostro, qui est pax nostra. Ora item pro me cum tuis et pro ecclesia, cui ministramus. Boni consule insubidam hanc scriptionem. Negotia distraxerunt; festinavi itaque. Iam vale. Tiguri, 18. septembris anno 1545. Salutant te et omnes pietatis studiosos d. Erasmus Fabricius, Heinricus Buchterus, Rodolphus Gvaltherus, Otto Werdmullerus, d. Pellicanus, Theodor Bibliander, d. Conradus Gessnerus et reliqui concionatores et professores ecclesiae Tigurinae. Tuus H. Bullingerus. Tabellio tuo nomine significabat utile fore, si postillam in usum piorum concionatorum pararem. Ego vero non video tantam utilitatem, ut putem operae pretium esse, sicuti ipse explicabit copiosius. Scripsi in totum testamentum novum, excepto Luca, in quem hyeme hac commentabor. Inde licebit interpretationem evangeliorum et epistolarum elicere. Iterum vale. Pietatis studiosissimo viro d. Leonharto Soerino, Znaimi in Austria pietatem docenti, fratri dilecto.
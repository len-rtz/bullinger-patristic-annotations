Salus in Christo. Frater charissime, tuas, quas mihi misisti, literas una cum libris transmissis accepi, et sunt mihi non modo iucundissimę, verum etiam amoris in me tui testes certissimi. Et rem mihi fecisti gratissimam, quod tam prudenter et pie ad questiones meas mihi responderis; eius enim animi, quemadmodum me tuę literę docent, sum, ne subtiliora ultra manifestam scripturę simplicitatem humana acuitas, que respectu huius stultitia est, investiget. Verum cum digladiatio, quemadmodum Christus creatura sit, inter multos et locis, ubi de eiusmodi rebus certare mihi nefas videtur, iam agitetur, mihi eius rei investigandi nonnihil sollicitudinis fecerit, divum Augustinum et nonnullos sanctos patres, quantum ex occupationibus publicis licuit, vidi. Quosdam inveni locos, quos certe, ut aperte fatear, nec hodie intelligo, et quidam in utramque partem verti posse videntur. Quare Vadiani scripta adversus Schwenckfeldium sunt acceptissima, et quantum succisivarum horarum mihi ex administratione reipublicae surripere possum, conferendis iudicandisque utriusque opinionibus impendam eaque in re scopum illuc fixurus, ut id, quod salutis fideique non est (tamen non incognitum), praetermittam et reliquum observem. At sine te interprete et iudice ne latum unguem pedem fixurus sum. Non dici potest - si pistrinum, in quod pro republica vocatus alligatus sum, ferret -, quam delecter singula sacrarum rerum, etiamnum errantium opiniones, et quibus argumentis explosę sint, rimari, non contentionis causa, sed ut singula non omnino sint ignota. Proinde in re eucharistie me ad tua dogmata in Paulum ad Corinthios ducis; illic enim fui, versor et tracto manibus te cum Paulo etc. Quum cum sanctis patribus, maxime Augustino, convenias, in ea observatione sto nec eam, dum spiritus hos regit artus, abnegabo: Symbolica caena est, panis est divinus respectu Iesu sui commemorationem instituentis Christi; adest Christus et manducatur spiritu per modum sacramenti huius proprium, sedens ad dexteram dei patris, unde venturus est iudicare omnem carnem. Scio, quid communionis inter nos per sui testamenti observationem velit Christus, et quod communem eam gratiarum actionem eiusque symbolicum signum nemo christianus praeterire debeat. Repellit tamen me hic a communione nostrorum usus eucharistię inepta, ut mihi videtur, doctrina. Qua etiam aliter credentes anathemizant, publice condemnant, urgent et credi volunt naturale et essentiale corpus Christi presto esse, spiritualem esum naturali tam barbare, ne dicam impie, commiscent, ut ovium paucę sint, quę, quid edant conferatque esus Christus, sciant. Nunc ego, cum aliter et tecum sentiam ipsique aperte nos condemnent, rogo, consulas, an ex mea fide illesa conscientia eucharistię communionem cum nostris observare liceat; nam vellem etiam redemptoris mei memoriam agere et gratitudinem passionis suę in publico, ne suum institutum mihi displicere videretur, testari. Scio nempe, cum iuxta nostrorum ritus eucharistię usus illic frequentetur et a me, qui reipublicae praesum, negligatur, quantum ineptum et commune vulgus offendatur, etiam occasionis detur iis, qui evangelium nondum amplexi et in scaeno[!] papistico adhuc haerent, imponendi evangelii doctrinę. Preterea, charissime frater, cum vocationem meam temere relinquere non liceat, quemadmodum tamen hoc gravi saxo conscientiam meam liberare possim, institue et consule, an ab iis ministris panis Christi mihi sumendus sit nec ne; nam me te fratrem et doctorem christianum ea in re nactum mihi maxime gratulor. Ceterum, qua lege mihi descriptum libellum misisti, ea privatis meis manibus observabitur et meam in te fidem desiderabis nunquam. Negotia et tabulariorum festinatio plura scribere obstant. Vellem, si quo pacto fieri possit, me Vadiano a te commendatum; nam me nihil magis delectat quam eiusmodi doctorum virorum albo me inscribi. Vale una cum uxore et liberis iucundissimis, et quamvis patruelem fratrem meum, compatrem tuum, tu ipse commendatum tibi habeas, tibi tamen eum cum uxore et filia iterum commendo, atque, si a via Christi errare visus fuerit, revoca et verum iter, quo ad salutem itur, demonstra. Iterum vale. Datum raptim, 22. iunii anno 1541. Nicolaus Muller, genent Maier.
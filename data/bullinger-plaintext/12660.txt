Die gnad des herrn mit unns, furgeliebtister herr unnd bruder. Heut ist mir eur schriben, von ultima septembris geben, zukumen. Darvor hab ich auch zwien brief von uch empfangen, doruff ich euch in gemain nit geantwurt, aber unnserm lieben herrn unnd bruder, herr A. Blarero, wie es allenthalb stee, soviel mir bewisst, geschriben, mit angehengter bitt, euch sollichs furter ylends mitzetailn. Was ich her Hieronymi Sailers halb gethon, ist gutwillig gern unnd billich geschehen, dann eur namen ist bei mir groß; so gildt herrn Vadiani kundschafft bei mir auch viel. Darff kaines danncks. Hanns Hilpert Zollers sach steet wol. Mogt sein erliche mutter unnd geschwistert desselben wol anzaigen. Der Aidtgenossen halb syen die unnsern wol zuͦ frieden. Die sach ist jhee zugangen, darumb unns die waal der lewt nit gedeihen mögen. Hinfuran musst man furderlicher darzu thun. Ich höre gantz gern, das euch der landgrafe geschriben hatt, dann seine ding sind satt und gegrundt. Ich hab die sach mit den punden unnd des keisers verunglimpffen dem landgrafen zitlich angezeigt. Waiß nit, ob doruff geschriben oder annders gehandlt worden. So will ichs by meinen herren yetzt abermals anregen. Causa Naogeorgi, viri optimi, me valde terret, sed facit me cautiorem, ne quorundam evangelio fidam. Tu rem celabis, donec isti motus sedati fuerint. Interim cogitabimus, quomodo bono viro prospiciendum sit. Articulos transmissos negat se eo modo, quo positi sunt, asseruisse. Ich kan mich kaines friden zwischen unns unnd den feinden versehen, da ist kain mittl, dann trawen und glauben schon erloschen. So hab ich auch von kainer underhandlung gehört. Darumb seyt deshalb on sorg. Der keyser ist mit allem seinem volkh uß dem Bairland gewichen unnd durch ainen umschweiff ettwas feer von den unnsern uff das Rieß ain  meil wegs von Nordlich zogen - dem unnser hauff eilennds nachgehenngt, allso das sie den 4. dits monats hartt aneinannder kumen ir schlachtordnung bederseits gemacht unnd ob 6 stunden darinn gegenainander gestanden. Diewyl aber die feynndt ein grossen vortail gehapt unnd ain graben zwüschen ine gewest, allso das die unnsern uber denselben graben angriffen hetten müssen mit sorg und gefar (desgleichen der feynndt gar nit uß dem vortail gewollt), ist man abzogen; dann es auch die nacht verhindert. Aber grosse scharmutzel sind erganngen und namlich inn dem ainen ob dreissig der feynnden nidergelegen. Unnd haben die unnsern, Gott lobe, bishere gar wenig schaden empfangen. Die unnsern ligen bei Nördlingen, der kaiser nit ferr darvon. Unnd dhweil er im abzug ist, wurdt es nit feeln mögen, sie werden an den wassern oder enngen wegen, die es derselben ort hat, zusamen stossen und on schlahen kaum von ainander kumen. Der keyser lasst das lannd im Rieß, alles was er mag, verprennen. Unnd ist mehr als turckische tyranni bei ime unnd seinen zodomiten. Yetzt kumbt zeittung, das sich der feynndt stelle, als wollt er wider nach Augspurg ziehen, wiewol ichs nit sorg, dann die keldt wird nit leiden, lanng mehr zu velde ze ligen. Eure hergesandte kirchendiener sollen mir angeneme liebe freunnd unnd brueder syn. Vernimme auch, das sie lere und lebens halb alles guten  werdt. Musculus noster magistrum Laurentium timet et ob id vellet ipsum ruri agere. Quid constitutum fuerit, dies declarabit. Quod autem singulis bene prospitietur, nihil dubitabis. Ir wisst numehr, was eurn herrn, Bern, etc., von unnsern stennden geschriben worden unnd wie sieß maynen. Verhoffe, es soll gute freundschafft bringen. Dorumb laß man die V ort ubelgesynnt pliben, bis gott weitter gnad verleihet! Wollend diese ding eurn herrn, dominis consulibus, mit erpietung miner willigen dinst anzaigen. Die gnad des herrn sy mit eurm hauß unnd uns allen. Amen. 7. octobris 1546. Georg Froelich, statschreiber zw A[ugspurg]. Herrn Henrichen Bullinger, vorgeern im wort gottis. Zurch, etc.
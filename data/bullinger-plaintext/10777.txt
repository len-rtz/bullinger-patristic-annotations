Spiritum Christi et profectum ecclesiarum optamus ex animo sanctamque concordiam in domini voluntate, piissime amicissimeque Bullingere. Ipso die Caroli, cum eadem hora Theodorus extempore oraret de authoritate ecclesiastica optimum sermonem, pervenerunt ad manus epistole omnes, quas nunc tibi et Leoni mittimus excuciendas, ut, si quid cum Argentinensibus colloqui visum fuerit, in tempore possitis, nempe ut nihil egre ferant de misso Erasmo, sed ut vicinum suum ex animo ament et consolentur et adiuvent, ubi necessum fuerit. Epistola quoque supervenit e Constancia doctoris Ioannis Zvickii, quam item mittimus fortassis usui futuram. Nuncius, qui e Rychenvilla missus attulerat literas, descendet quidem Basileam, sed non ante diem Iovis applicabit. Rogavimus eum, ut in hospicio zum Storken inquirat, si quid ibidem epistolarum tuarum relicturus sis, ut secum auferat. Si itaque Erasmo scribes epistolas, committito hospiti seriosius, ut veniens ille internuncius apud eum inveniat, nisi cerciorem nuncium habueris illo, qui civis est ex Richenwil et missus ab Erasmo. Mittimus et hoc nuncio' epistolam Erasmi ad te et Leonem cum communi nostra, ut scripsi. Nihil interim novorum audivimus. Tu, velim, in domino fortiter agas et circumspecte. Habetis enim vobiscum homines viros admodum mundana prudencia preditos; utinam eque in timore dei et in amore verbi dei solidatos! Expedit, ut caute agatur coram illis, ne scandalizentur perniciose. Prestaret esse eos simpliciores in causis fidei. Sed de his dominus vident, qui et adsit per graciam. Eciam a Vadiano epistola tibi hisce mittitur. Vale. Huic Benedicto, si quid in suo negocio potes, fac bono viro, ut meretur et dignus est. Salva sunt tua omnia dei gracia; utinam semper! Tyguri, altera post Caroli 1536. Tuus Con. Pellicanus. Compatrem charissimum meum Leonem salvum cupio tecum et cito redituros feliciter. Eruditissimo piissimoque viro Heinrico Bullingero, Tigurinorum pastori vigilantissimo, compatri et amico charissimo.
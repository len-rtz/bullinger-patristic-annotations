Furgeliepter, sonders vertrauwter herr und bruͦder, ewer drey brieff hab ich auff zinstag wol empfangen und aber nichts gehapt domals, das ich euch by dem frommen, theuren Hallero, der dann denselbigen tag hieher und widerum von hinnen weg geraiset, empieten köndt. Kam doch gleych bottschafft, wie man wellsch volck auff die von Ravenspurg legen oder ain summa gellts darfuͤr nemmen wellt, das allso alles ausgesogen und die frömbden unser krafft und sterck, wie der Oseas 7 sagt, fressen muͤssend. Gott hellf allen! Ich hab die ersten pictur ainem gelichen gehapt, der mirs on myn willen verschickt hat, das ichs Vadiano nitt schicken können, da ich bottschafft hett. Habs gegen im entschuldigt. Bedanck mich zum hochsten ewers  hertzlichen, christlichen zuͦschreibends, ouch der pictur, deren best ausslegung ist, wie ir davon schreibt, das uns gott bey zeyt desshalb habe warnen wellen. Er verlich gnad, das man es globe. Dann diser argen wellt wills ouch am sensu communi manglen; ist mitt offnen ougen und oren toub und blynd. Gott erbarm sich ir! Des Schöners handschrifft an euch schicke ich hüt seiner schwöster, damitt sy ouch etwas von mir hör. Schreib ir darby ewer lieben hausfrauwen danck mitt anzögung, das ir selbs in kurtz schriben werdt. Schick ir ouch ain abschrifft deren von A[ugspurg] schreiben an unß baid. Gott well den guͦten mann in seinem creutz erhalten die kurtzen zeyt seines uberigen lebens mitt gedult in das ewig vatterland. Das der c[aesar] noch nitt so kranck, hapt ir sampt anderm von dem Hallero zuͦ vernemmen. Der 10000 halber kan ich noch gar kain grund erfaren, etc. Von Engelland laut die sag ouch mitt ewerm schreiben. Ach gott, das doch etwan dein reych recht und mitt ernst auffgienge! Der Seestett halber laut unser kuntschafft ouch der ewern gleich. Der starck gott wurt disem mehr auch seinen tammen und wuͦr setzen. Das ir c[aesari] und r[egi] trauwend, wie ir schreibt, daran vernetzend ir nichts. Der augenschein lehrt ye mehr und mehr, wahin es alls gericht ist. Wehrt gott  nitt, so ists alles nach menschlicher rechnung überlistet und veruntreüwet. Wir Teutschen sind all verathen und verkoufft, namlich dieweyl wir selbs an ainander all falsch und untruw sind. Yetzund empfach ich ewer letst schreiben by unserem botten. Es ist ja nichts mitt Philippo, wie ich euch vor geschriben, aber Philippus hat meines erachtens nitt ain böß consilium vor im. Bey seinem alten churfursten hett er nieman können nutz sein. Zuͦ Lypsig hat er um kain sach sein wellen. Zuͦ Wittenberg blypt er, so lang im liept. Hat dem alten und jungen fürsten versprochen, wa sy wurden zuͦ Wymmar oder anderschwa ain schuͦl anrichten, welle er inen fuͤr alle menschen dienen, etc. Galli legatus, was sein werbung anderschwa gewesen, ob er gleich nitt zuͦ euch keme, werdt ir nunmehr wol wissen. Deus illos omnes monarchas ad sui cognitionem, utque filium suum osculentur, sancto suo spiritu propicius et tempestiviter permoveat! Was ich von newem gloubhafftigs yeder zeyt vernymm, soll euch gewisß und aigentlich unverhalten belyben. Es ist des lügens so uber die maasß vyl, das mir schier alles schreiben zeytung halber erlaidet. So gar fälend auch die warhafftigen, qui, quamquam nunquam mentiuntur, mendacia tamen sępe magnifica et picturatissima scribunt. Hiemitt empfacht ir den anlaß ains conciliums halber, welchs dermassen angezettellt wirt, das der warhait halber kain gewynnens daruff ist. Aber der  herr wirts noch alles zuͦ seiner zeyt recht schicken und entlich mitt seiner sach obsigen. Er gebs mitt geduldt und langmuͦtikait zuͦ erwarten! Es ist, wie ir schreibt, allain uff gott ze sechen. Thäten wir das, so were unß geholffen. Ach, ach, wie herrlich, fuͤrstlich leut und grosmechtigist künig und kaiser weren wir, köndten wir unß disem obersten herren recht vertrauwen und gelassen darstellen, trutz aller wellt und iren fuͤrsten! Wie bald solltend sy den kopff an uns zerstossen und den spieß an unß brechen! Ach, min gott, mehr unß den glouben! Unser halb byn ich noch ymmer getröster hoffnung, mann werde nichts unchristlichs und vor aller erbarkait unveran[t]wurtlichs bewilligen, dann die exempel sind fryß gruͤn und grausam gnuͦg vor augen. Will sonst etwas an unß helffen? Darum wellt unß den truwen gott mitt allem ernst bitten helffen, dann usserhalb des waiß ich nichts zuͦ getrosten in allem. Ir hapt mir verruckter zeyt 4 fl. zuͦgeschickt von dem herren Caspar Sidensticker, yetz schuͦlmaister zuͦ Burchtolff oder Arow. Nun ist er unß aber 6 schuldig, wie ich euch vormals bericht, dann wir ime 4 goldcronen gelichen habend, wie er billich wol wissen sollt, und das 4 fl. myntz sich nitt in cronen begriffen lassend: Es gäb allweg myntz darzuͦ. Ist min pitt, ir wellt inn manen, das er die uberigen 2 fl. ouch zuͦschick und sich danckbar beweyß. Im ist mehr guͦts von unß beschechen. Das gellt alles gehört  halb dem Jacob Funckely: Der lych 2 cronen und ich zwo. Sagt er „Bald im gott hulff“, das er uffgezogen were, wellt er unß unverzogelich bezalen! Das begeren wir, das ers thuͤ. So kann man andern armen leuten auch helffen, etc. Verzicht mir, das ich euch damitt muͤh soll machen; dann diewyl er euch 4 fl. zuͦgeschickt hat, muͤst ir allso um die andern zwen hinwider auch bemuͤt sein. Wellt den ewern allen vyl, vyl dienst, guͦtz und gruͦtz sagen. Min lieber bruͦder und vetter empieten euch sampt dem S. Schärtel und Marcell Dietrichen, die baid quartanam hefftig habend, vyl fruntlichs diensts mitt allem guͦten von gott. Datum 13. octobris 1547. Tuus A. Bl. En hic tibi adulescentes hosce nostros, de quibus ad te scripsi. Eos sic tibi ac per te Wolphio nostro commendo, ut magis nequeam. Alter, cui Iosuah nomen, qui et maior natu, iam inde a puero insigniter pius ac studiosus fuit, ac proinde mihi ac bonis omnibus charissimus. Praeterea, quum iam novissime Argentorati collegium a misso in hoc ex quatuor urbibus legato solito more inspiceretur ac de singulorum adulescentum moribus et studiis testimonia a praeceptoribus pariter et oeconomo colligerentur, ad unum omnes hunc Iosuah extra communem cęterorum omnium aleam collocarunt. Dominus illi spiritum suum benignissime, quo magis atque ma-gis in pietate ac literis promoveat, propicius largiatur! Alter, quamquam nulla re fratrem ęquat, tamen et ipse non malus, sed mediocriter ingeniatus et tractabilis est, ut credamus Wolphio nihil incommodaturos. Adferunt secum aliquantam pecuniam Wolphio, quemadmodum petebas. Dominus studia illorum ad gloriam nominis sui et ecclesię ędificationem bene fortunet! Es wirt her geschriben, der kaiser solle vyl kronen gen Lucern geschickt haben, die Aidgnossen damitt zuͦ begaben. Ich achten aber, so etwas daran, es were euch nitt verborgen. Precemur dominum, ut nostri et ecclesię suę misertus meliora largiatur, quam iam diu vidimus et sumus perpessi, utque inprimis nos ipsos meliores reddat. Tum enim nihil nobis pessimus iste mundus offecerit, sed omnia cędent in lucrum. Tuus, et totus. Egregio valde Iesu Christi servo, d. Heinricho Bullingero, observando suo et charissimo fratri.
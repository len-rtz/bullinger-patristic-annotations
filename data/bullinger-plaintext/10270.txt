S. Multo sępius ad te scriberem, charissime Heinrice, dum tam frequentes haberem nuncios, quam eos habet me inscio Megander. Confluunt ad illius domum Tigurini quottidie, quos cum iam abierint, primum rescio. Velim itaque, cum rariores sint meę litterę, quam velim ipse, non mali consulas. Tractata in comitiis hodie primum a senatu et civibus absolvuntur. Unde de iis certi nihil habeo, quod scribere possim. Ceterum librum tuum, vere thesaurum et celestis sapientię scrinium, tanto accepi gaudio, ut si tot auri aut argenti misisses, data optione, quantumvis omnes cupiditas divexet, hoc unice praeoptassem. Absolvi iam ad verbum manu mea singula, quae in Ioannem notasti, certe non minus certa et genuinum sensum doctissime explicantia quam clara. Video ego, quoties tua lego, quam pessime meam collocaverim non modo iuventutem, sed et canos meos. Tametsi post religionis reformationem apud nos susceptam tanta me externa obruerint negocia, ut vix aliquando contionibus satisfacere potuerim, hoc plane domino tribuerim, quod ab eo tempore, quo cępisti scribere ad me et in omnibus tuam operam tuaque consilia adhibere, multo plus in multis me profecisse sentiam quam antea aliquot annis. Delectus est studiorum, auctorum, nimirum et praeceptorum. Novi Zuinglium virum fuisse doctissimum. Scripsit ad me sępius. Scripsit et ipse commentationes suas, quae meum certe sic superant ingenium, ut quam paucissima maxime ex iis, quae in Esaiam et Hieremiam notavit, apprehendere potuerim. Facit hoc linguarum ignorantia. Caeterum te tanti praeceptoris discipulum sic amplector, ut nihil non intelligam. Quare te nec laboris nec fidelitatis tuę, qua charissima quaeque mihi communicas, numquam pęniteat. Cum mercedem a domino sperare debeat, qui poculum aquae pupillo discipuli nomine porrexerit, quantum tibi mercedis congeres, qui omnia simul dona tua, omnes labores, noctes insomnes et vigilias in me unicum effundas. Hodie Mathęi scolia videre incipio, deinde et alia, sic tamen, ut terminum, quem posuisti, non transgrediar. Quodsi certus non adfuerit nuncius, per proprium ad te mittam. Displicuit et perterruit multos, immo deiecit, quod vestrates Bremgartensibus non nisi amice astare voluerint pecuniasque adhuc solvendas Antroniis obtulerint. De his pauca scribam. Plura vero colloquar, dum tua gaudere liceat praesentia. Megander, ut ab aliis odoro, annotationes parat in Ephesios. Multa de vobis bona retulit, sed tam parcus est in loquendo de Bullingero, ut semper plura desiderem. Gaudent fratres nostri omnes de iis, quae cum Vadiano in Acta paras. Diu enim desiderarunt multi, quia praeter Iustum Ionam nemo in ea quippiam notaverit. Scribe igitur, quando e prelo expectare liceat, immo si quae excusa sint, mitte. Vale cum uxore et liberis, charissima anima mea. 13. iulii anno 33. Tuus Berch. Hallerus. An Meister Heinrich Bullinger, prędicanten ze Zürich, sinem günstigen herren und bruͦder.
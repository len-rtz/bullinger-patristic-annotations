S. Optime simul et ornatissime Bullingere, quae in praesentiarum haud sine lachrymis tecum ago, in sinum absconsa peto tuum. Hallerum et Romanum a Tigurino senatu domum revocatos nosti, huius revocationis caussas dubio procul evidentissimas habentes. Senatus vero noster, detestandam a sacrosancto et christiano foedere defectionem cum evangelii ebucinatione vestire simplicique plebeculae fucum hoc nomine facere satagantes, miseros nos terque deflendos verbi ministros in offitio retinere tentat, tantisper dum iniquis et impiis pollicitationibus caesari factis satisfaecerit, hoc est, donec impietatis fex omniumque malorum sentina nostram in urbem invecta fuerit! Hoc non solum nos, quibus publicanorum principum animi multis retro annis perspecti sunt, verum etiam Hallerus et Rumanus olfacientes humilibus praecibus utrique dimissionem petierunt. Senatus vero noster, priusquam dimitterentur, vestro senatui scribere decrevit. Verum, quoniam omnia technis, fraude et subdole agi noverim, temperare mihi nequivi, quin tibi, dilecto et suspiciendo fratri, haec indicarem, ne tibi per scripta quorumcunque etiam aliter persuadere aut si mavis imponere permitteres. Nam quod Hallerus facit hodie, nostrum quidam facturi sumus perendie. In eo siquidem cardine res, et prophanae et christianae, hic vertuntur hodie, ut nemo nisi mentis inops meliora (quam modo adumbravi tibi) sibi polliceri possit. Id quod et Laetus noster semel et iterum Hallero et mihi ingenue fassus est, insuper et sacerdotes cum missatico negocio ad caesaris petitionem dubio procul senatu nostro annuente urbem nostram ingressuros. En quae spes nobis ter miseris reliqua! Habes, de quibus te amico animo admonitum volui. Dominus conservet te ecclesiae suae diu incolumem. Amen! Ex Augusta, 25. maii anno, etc., 47. Tuus in domino perpetuo addictus Cellarius. Ornatissimo pientissimoque viro d. Heinrichio Bullingero, Tigurinae ecclesiae episcopo pri[mario et fratri] domino [suo suspicie] ndo.
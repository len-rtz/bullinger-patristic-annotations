Etsi temporis angustia impediar, quo minus ad te copiose et diligenter perscribere possim, quorum expectatione aliqua forte tua tenetur humanitas, tamen ne ignaviae cuiusdam suspitionem apud te incurrerem, breviter tantum exponere mihi visum est, quorum lectione recreari aliquo modo atque gaudio affici te posse existimavi. Iuvenes, qui ecclesiae vestrae hic aliuntur subsidio, bene quidem se gerunt, diligenter literis operam navant, tam in moribus quam in literis multum sane proficiunt, adeo ut confidam cum laude et honore eos aliquando ad vos redituros esse, si quidem ita pergant, quemadmodum coeperunt, ut certe mihi magnam et certissimam spem faciunt. Ex animo vobis consulo, ut patiamini illos et proxima aestate hic permanere, quo cęptis studiis foeliciter insistere queant, neque interrumpant cursum, ubi vixdum dimidiam itineris partem ad metam propositam decurrerint. Quantum enim profuerit audivisse saltem aliquam dialectices partem, totam ne degustasse quidem recte unquam? Equidem crebrę mutationes locorum et peregrinationes non tam ingenium excolunt et erudiunt, quam loculos exhausiunt, multorum oblivionem inducunt, quae magno antea labore didiceris. Mitto, quod prębeant occasionem multis periculis et malis, invitent ad ebrietatem, scortationem, colloquia prava auribus nostris et ori ingerant in hospitiis maxime publicis, ubi sepe confluunt feces et excrementa mundi. Quid me lapidum et lignorum structurae erudirent? Rerumpublicarum statuta, consuetudines, ritus, res gestas audire, legere, audire iuvat, sed hoc vix datur iis, qui toto decennio hęrent in civitate aliqua celebri. Quin ubi maior conventus hodie et collectio hominum, praesertim studiosorum est, ubi dissolutior vita, mores corruptiores, occasiones, ansae, incitamenta, et illecebrę ad omnia genera vitiorum maiores et crebriores! Vidisse et cognovisse bona et mala bonum est ei, qui inter ea discernere potest, et sequi bonum et fugere et abominari malum magna animi constantia et prudentia potest. Verum quam proclive est iuvenibus certo et firmo iudicio nondum praeditis et confirmatis hic errare, labi, decipi! Caeterum vestrum hac in re valeat iudicium! Mihi quod in buccam venit, scribo libere. Quod ad me attinet, ago deo optumo maximo et habeo gratias maximas pro conditione professionis linguae sanctae, qua me ornavit. Faxit idem, ut eam bene tuear ad gloriam nominis sui! Amen. 18. ianuarii celebravi nuptias cum filia Ioannis Ferrarii, doctoris iuris, ac vicecancellarii huius universitatis: virgine honesta forma, insigni morum probitate et suavitate, eximia pudicitia et industria. In dotem contulerunt parentes mei 400 aureos; tantundem a socero accepi praeter suppellectilem domesticam. Invitati ad nuptias donaverunt nos ducentis septuaginta quinque fl. et uno argenteo poculo. Optime mihi cum uxore convenit; existimo me commodiorem ad mores ingenium et res omnes meos non potuisse nancisci in patria nostra, vel etiam omnium, qui norunt et me et illam, iudicio. Domino sit laus et gloria in secula! Amen. Hec de rebus meis, quas velim tuis ad deum precibus esse commendatas. Tum enim vel maxime orandum iudico, quando secundae res sunt nostrae ac serenę, ne in tempestatem aliquam incidant improvisam, et subito demergantur et concidant. Bene vale et meo nomine diligenter salutes d. Theodorum, cui velim hasce meas ad te literas esse tem[pore] communes, ut certe debent esse omnia inter bonos et doctos viros. Datae Marpurgi, 8. februarii anno 1546. Tuae celsitudini addictissimus Vigandus Happelius. Ornatissimo viro domino Heinricho Bullingero, ecclesiae Tygurinae episcopo dignissimo, domino et amico unice colendo. Zurich.
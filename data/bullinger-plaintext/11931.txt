S[alutem] d[ico]. Accepi literas tuas una cum libello, quem contra Cochleum, communem veritatis hostem, scripsisti, Bullingere in domino charissime. Scilicet et in te verum est, quod in d. Philippo Mel[anchthone] praedicare soleo, nempe eximiae eruditioni eximiam coniunctam esse modestiam et humanitatem. Quid enim, obsecro, modestius quidque humanius, quam quod amicitiam Musculi, qui nihil revera in se eximii agnoscit, homo doctissimus et tot aeditis lucubrationibus clarus ultro expetis, cum tua non mihi tantum, sed et bonis omnibus iam olim fuerit ambienda? Quod et ipse cupidissime fecissem, nisi intempestivus quidem, ut nunc video, attamen non plane ἄλογος pudor me cohibuisset. Id quod etiam in clarissimo illo Sanctogall[ensi] consule d. Ioachimo Vadiano accidit, cuius amicitiam, quam ex animo cupio, cunctanter literaria προσηγορίᾳ ingredior, cum ad hanc ab ipso, cum hic esset, vocatus etiam sim. Sed bene habet, optime Bullingere; hoc scilicet est vere piarum mentium ingenium, ut, sicut alias τὸ κρεῖττον obtinent, ita non tam ϕιλεῖσθαι quam ϕιλεῖν quęrant. Et hunc animum vere divinum ex eo habent, qui usque adeo ipsa charitas est, ut non solum prior, sed et vilissimos mortales, pulverem ac terram, inennarrabili[!] amore complexus et hunc suum erga nos amorem non levi aliqua nota, sed excellentissima, misso ac tradito pro nobis unigenito, testatus sit. Ex hoc fonte, frater, hunc tuum ac aliorum tui similium animum, quo mediocrium ac gregariorum virorum, quibus et me connumerabis, amicitiam et consuetudinem ambitis, certissime manare scio. Exosculor itaque divinam hanc animi tui modestiam et humanitatem curaboque pro mea virili, ut, si par esse in reddendis vicibus nequeo, haud procul tamen praecurrentem subsequar. Legi tuas fratribus, qui hic mecum Christo domino serviunt. Hi quoque amicitię semel inter nos initae observantiam pollicentur teque ac symmystas tuos, viros doctos ac pietate claros, quam officiosissime resalutant. Pro munusculo missi libelli habeo tibi gratiam. Curabo, ut haec scripta tua contra Conchleum - iam olim explosum veritatis hostem nec apud suos tanti momenti habitum, quanti miser esse cupit - etiam ab aliis bonis viris legantur, praesertim d. Chunrado Peutingero, optimo ac venerando sene, quem scio Cochleo prae reliquis adversariis admodum esse infensum, ideoque illi continuo acceptum hunc libellum visendum exhibui, id quod in scheda hac manu ipsius scripta et his literis inserta vides. Tu itaque pro gratia divinitus concessa hostes veritatis scriptis tuis oppugnando et caussam Christi illustrando perge, qua in re spiritus sanctus conatus tuos feliciter moderetur. Illud, quod in calce est literarum tuarum de dissidentibus inter se vestrorum ac sociorum animis, sollicitum me reddidit, ne qua satanę improbitate fiat, ut periculosa hac tempestate novi apud vos motus excitentur. Nec dubito esse inter hostes evangelii Christi, qui noctes ac dies in hoc incumbant, ut exitiale quoddam rebus vestris incendium struant. Proinde christiana hic admodum opus est prudentia, vigilantia et precandi ad dominum assiduitate, ne quis satanę locus permittatur. Dominus conservet et vos et ecclesias vestras in sua pace ac pia rerum tranquillitate detque etiam reliquę nostrae Germaniae principes vere pios, sapientes ac fortes. Bene in domino vale, virorum doctissime et humanissime. Salutem dic meo nomine symmystis tuis omnibus, dominis ac fratribus nostris, praesertim d. Gvalthero, qui mihi, nisi fallor, anno 1541 Ratisbonae in comitiis innotuit, quem iam tum propter eximiam pietatem, eruditionem ac morum placiditatem singulari quodam dilectionis affectu prosequi coepi. Augustae, 1544, 4. aprilis. Wolfgangus Musculus tuus in domino etc. Doctissimo pariter et humanissimo viro d. Henrycho Bullingero, Tigurinę ecclesiae pastori fidelissimo, domino ac fratri in Christo plurimum observando.
Gratiam et pacem a domino. Accepi litteras tuas, domine colendissime, quibus significas rumorem sparsum apud vos esse pestem apud nos grassari, quod tamen mirari satis non possum. Agnosco tamen hic famam malum, quo non aliud velocius ullum, bene a poetis descriptum esse; vere etenim poeta dixit: „Tam pravi fictique tenax quam nuntia veri.“ Hunc tamen rumorem hinc semina sua cepisse existimo, quod in suburbio, quod divi Albani nomen habet, homines aliquot dolore capitis decesserunt, priusquam nos huc pervenerimus. Morbus tamen deo volente iam cessat. Et pauci admodum decumbunt et decubuere. Tribus quoque his hebdomadibus quatuor aut ad summum quinque homines in ecclesia divi Leonardi (quae tamen numerosissima est) decesserunt, et ii tum senio tum aliis morbis confecti, quod domino nostro referente cognovi, qui ęgrotos ipsos invisit. Nemo tamen horum peste laboravit. Significavit mihi hec eadem pater, cui breviter his adiectis litteris respondi. Nolim itaque existimes me celaturum vos fuisse pestem regnantem, si qua esset. Adhortationis tuę sedulum executorem me praebebo auxiliante domino. Paucis quoque hic tibi lectiones nostras enarrabo, quo etiam cognoscas, quae nostra sint studia. Horis matutinis unicam tantum lectionem audimus, d. videlicet Ioannem Hospinianum Rhetorica Ciceronis De inventione profitentem. A meridie vere Vitum Ardiseum praelegentem arithmeticam audimus, et Hospinianum legentem orationem Ciceronis Pro Milone, adhec Cellarium in Exodo et Hugwaldum Ethica praelegentem Aristotelis. Dialecticam audiremus, sed eam ferme finiit Marcus Hoperus. Cum incepturus est Cesarium, audiemus. Circumfertur hic apud nos libellus, quonam modo vitam finierit d. Martinus Lutherus, ęditus a Iusto Iona, qui interfuit; quem, nisi diutius ad vos pervenisse existimarem, misissem. Mitto hic figuram pontificis typis excusam, qualem tu argento sculptam habes. Pluribus nugis meis te alioqui occupatissimum nolo onerare. Dominus vos omnes incolumes quam diutissime conservet. Plurimam salutem tum meo tum Zwinglii nomine coniugi, ancillę et omni familię dicito. Resalutat te plurimum dominus noster et Zwinglius. Vale. Datum 5. aprilis. Tibi deditissimus omni tempore Iosias Simlerus. Vigilantissimo Ti[gurinae ecclesiae antistiti], d. Heinricho Bul[lingero, patri] suo observandiss[imo]. Zürich.
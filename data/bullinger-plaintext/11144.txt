Min guͦttwillig dienst sy üch altzitt zuͦvor und hiemitt zuͦ vernämenn. Als dann mir fürkumptt, wie ir nitt wüssenn tragenn, wie mini herrenn und irre predicanttenn sich vereinbarett und abgeschidenn sigenn, deshalb ich üch guͦtter, getrüwer meinung zuͦschick, darmitt und ir deß berichtt enpfahennd. Und so es üch gfallen wyl, mögens irr wol abschribenn und Casparnn Großmann ouch annzeigenn in gheimdtt, darmitt ich nitt für ein märytrager geschulttenn und annzeigtt wärdy. Doch bigär ich, mir semlichs widerum zuͦ schickenn, mitt drungenlicher pitt an üch, mir ouch ettwaß zuͦ zschickenn, so ir gmachtt. Namlich wirtt mir annzeigtt, wie ir ein hüpsch stuck habenn gmachtt vonn der fürsächung gottz. Und wiewol irs inn lattinn gmachtt, so ist doch min drungelich pitt ann üch, so ver eß muglich wäry, mir daß selb inn tutsch zuͦ schickenn; wann ich wol achtt, ir habenndtt es ettwann sidhar inn dütsch transveriert guͦttenn gsellenn. Waß semlichs zuͦ schribenn kostenn wurdy, wött ich willicklich üch old üweren substittuttenn abtragenn. Gruͤssennd mir üwery hußfrow, min bässly, und schwager Hans. Und mitt erbiettung, wo ich üch old denn üwerenn köndy zuͦ guͦttem erschiessenn, sond ir mich alzitt willig findenn, wil gott. Der welle üch gnädicklich bewarenn. Gebenn zuͦ Küngsfelldenn, am 16. februarii 1538. Üwer alttzitt williger schwager Hans Uͦlrich Zechender, hoffmeister zuͦ Küngsfelden. Dem wolgelerttenn, hochgeachttenn herrenn Heinrich Bullingger, verkündernn des wortz und dienner der kilchenn zuͦ Zürich, minem geliepttenn herrenn und schwoger.
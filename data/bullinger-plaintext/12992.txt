S. Post coenam scribo praeter morem, nam mulier haec post coenam dixit se abituram Tigurum. Nolui dimittere sine salutatione tui, et praeter hanc succurrit, quę in coena accepi: Caiserum fecisse pacem cum omnibus usque ad mare, id, quod tametsi non credo, volui tamen significare tibi, an tu certius quiddam ea de re haberes. Apud me etenim ratum est: Si verum est, quod rumor habet, contra nos esse; nam his diebus audivi pro certo in animo esse cęsari pacem facere qualemcumque cum omnibus, tantum, ut queat rusticos illos, etiam Iovi obpedentes, domare. Utinam crederent id omnes Helvetii ut ego, dein se converterent ad dominum, nam sic in ventum abiturum esset consilium cadaveris (nihil est enim nisi cadaver cęsar). Comes enim Georgius Wirtembergensis, qui hic exulat, ex Nuremberga habet cęsarem laborare iugiter gravissime. Pręter hęc ex Roma literas habemus de Neapoli esse vera omnia, et nunc esse congregata Neapolitanorum usque ad triginta millia contra proregem, qui tamen fugit Caietam usque et imploravit auxilium ducis Florentini. Utinam vero conveniret aliquando inter nostros! Hodie nanque adeo necessarium esset ut nunquam antea. Dominus nobis adsit, ut permanere possimus. Cęsar enim libenter exiturus esset e mundo, tantum hanc laudem post se relinquere valeret: vicisse Helvetios! Authoritate quia vales apud tuos, quęso, istud inculces pro virili, ut et ipsi reliquis inculcent idem. Operę pręcium id esset et profuturum Helvetię, tantum deus adsit feliciter. De Ulmensibus comitiis nosti omnia. Mihi placet, quicquid illic est actum. Rogo dominum, ut confirmet. Vale in Christo cum tuis. Basileę, 5. iulii anno 1547. Tuus Os. Myc. D. Heinricho Bullingero doctissimo, ministro Christi primario, fratri ac domino in Christo venerando suo. Zü[ric]h.
S. Pridie quam haec scriberem, senatus noster legit responsum commune ad Lutherum, quod quidem ad finem ubi perlectum est, quosdam sic adfecit, ut vix (hoc in aurem tibi) pro responso agnoscerent. De praefatione tantum dico. In hac enim nec adfirmatum neque negatum (quod Argentinenses tamen in primis eius nomine petunt) est, cuius gratia nonnihil laborum consumpsimus omnes. Ita illi. Et profecto, dum verba recte consyderantur, idem fere dicere cogimur. Nam ea, quae in proximis literis descripta misisti et nodum veluti negocii vocasti, quid habent aliud quam: Hactenus sic docuimus, et si haec tua sententia, videtur illudipsum nostrae fidei nostraeque confessioni par et non adversum esse; ergo deinceps quoque sic docebimus. Et quale, quaeso, responsum istud ad petitionem Lutheri? Is vult, ut ad articulos suos respondeamus diserte, placeant necne. Inter nos autem ita convenerat: Placere illos, modo sententia esset, qualem Argentinensium declaratio contineret; tum enim articulos non videri confessioni nostrae contrarios, sed consonantes. Igitur, nisi ad hunc modum respondebirnus, Lutherus non habebit responsum, qualem petiit tamen. Ergo et concordia periit, quod nolimus. Haec causa est, cur ad senatum istum nostri mittant in praesens literas, si huc permovere possint, ut consentiant in formulam propositam. Tuum profecto pro viribus agere, ut adnuant, postquam de sententia omni nihil est prorsus amputatum, imo nec immutatum. Contendis, et recte quidem, ne discedamus a vobis; contendito quoque, ne compellamur facere, quod vereris. Quod fiet nunc quidem, si consenseritis, ut responsum demus, quod nos non exponat omnibus ludibrio. Equidem per tempus non possum indicare, quae sunt inepta in illo scripto; volo autem, ut tu repetas diligentius, et invenies haud dubie inepta et obscura, quae si ad nasutum illum dimitti deberent, usurus esset adversum nos nimirum naso. Quaeso te, boni haec consulas. Bernens[es] recte omnia. Erasmus nescio quid tentet apud suos propter Retractationem Buceri Homo inquietus timet famae suae circa negocium contra Benedictum. Velim admoneri literis; nam me floccipendit, quod in ea causa dissentiam ab eo. Quod tu de Bernensibus respondisti, supervacaneum totum est; nam de postrema responsione ego dixeram, quamvis obscurius; tu de responsione fratrum intellexisti, quae tamen mox initio placuit mihi et omnibus. Fac, amicorum amicissime, ut responsum pari consensu dimittatur, ut audiamus aliquando, quid animi sit erga nos Luthero. Vale cum tuis semper. Salutabis Leonem et Pellicanum et Theodorum. Basileae, 12. decembris anno 1536. Os. Myconius tuus. Domino Heinricho Bullingero doctissimo, Tigurinorum episcopo primario, fratri in domino charissimo suo.
Min underthenig, guttwillig dientst sampt was ich eren unnd liebs vermag zuvoran, erwurdiger, günstiger, lieber herr. Ich hab mitt grossem hertzleid uwer schriben alls im grund verstanden. Der allmechtig gott wöll sich aller siner gleubigen erbarmen und den glouben meren, darmitt wir in sinn willen erfunden werden. Ich schriben jetz gegenwurtigklich uff der post deß kungs bottschafft, so er jetz heruß schickt,, alls von mir selbs, den gantzen handel mitt dem anhang, ob er nut gewollt hett, darin zu handlen, das ers angends an den küng langen lasse, und im anttwurtt und gewallt werde zugeschickt; dan  er ist fur sich selbs, dem küng weder kein knecht. Er versaͤch dan die ding am Bodensee, unnd weis doch darby nitt, wie oder was darin gehandlet wirtt! Dan die Frantzossen sind gantz untruw an einandern, und schafft, obschon ein byderman inen etwas warhafftz furtreitt, das sys verachten; nitt das ichs sy ursach hab. Ich was in willen, mich der handlungen gar zu entziechen. So ich aber gespurren mag, das ich darin gott dienen, so sol mich kein ubelmugen, cost noch arbeitt nitt duren lasen, unnd, so bald jetz der Frantzoß heruß kumpt, wil ich mich angentz zu im thun und allen möglichen flyß anwenden, darmitt in dem und in andern dingen gehandlet werde, was der Eydgnoschafft zu guttem mag erschiessen. Der bott, der uff der straß ist, heist monsieur de Lyencourtt. Ist vor 26 jar by dem herren von Solliers und sin bruder, ein pott deß kungs in der Eidtgnoschafft, gelegenn. Den ken ich vast wol. Ist nitt boͤßertig, unnd fromen dingen hold gsin. Was mir jeder zitt fur anttwurtt zukumpt, wil ich uch heimlich und angentz by eignem potten zuschicken. Gott, der aller warheit ist, weis, das ich in disen handlungen im gern darin well. Der geb gnad uch und allen sinen dienern, das ir bestentlich beharen biß an das end in üwerm stand und wessen. Datum illentz zu Nuwenburg, deß 4. tag Hornung anno, etc., 47. Uwer williger diener allzit Hanns Wunderlich. Dem wolgelerten meister Heinrich Bollinger, predicant im Grossenn Munster der statt Zurich, minem erenden, lieben herren zu sins selbs handen.
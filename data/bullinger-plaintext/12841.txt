S. Optarem, Bullingere, ut fines Augustanorum literis revideres diligenter, nam, ad quid vocati sint concionatores, docent. Iam vero alia rerum adparet facies. Desiit foedus, desiit vocatio et functio. Quid diutius hęrendum? Cęsareanarum partium minime erimus. Quid enim amicitię inter nos et Hispanos, coniuratos Helvetiorum hostes? Stabit nihilominus ecclesia Augustana, quę diu incolumis fuit sine Helvetico doctore. Doctoribus autem nunc primariis fugam meditantibus qualis futura sit, ignoro. Hii enim cum sint pastores, nos missi, testantur se minime expectaturos Hispanos. Tu vero urges, ut expectemus extrema quaeque. An id sano facias consilio, non video, etc. Extra portam spes omnis evanuit. Episcopus armato milite agrum in ius suum rapuit et pristina horroris antichristi facinora erexit et, ut fiant abominationes mendatiorum, suis sacrificulis iniunxit. Papa ecclesias tenet, Christus expellitur et conculcatur. His adde adhuc maiora: Bernhardinum, Stankherum, Sebastianum Schertlin (de Lęto quid fiet, nescio), illos optimos viros de civitate bene immo sanctissime meritos, eiecit ingrata urbs et tremebundus senatus! Et tu scribis nobis immorandum, quasi simus huc missi, ut fiamus praeda Hispanis et destinati ad occisionem libidinosam pessimorum hominum, oves  mactationis! Quid faciundum? Certe inter Scillam et Charibdim versamur. Hoc, quod nunc nobis imminet, periculosum negotium dudum prospeximus ego et Rodolphus et nonnihil de hoc aperui literis id testantibus ad uxorem missis, quas fortassis partim vidisti aut legisti. Sed omnia hactenus visa sunt, quasi fabulam aut aliam aliquam rem vanam finxerimus! Utinam tam falsa fuissent, quam verissima, heu, hodie sunt et ob oculos versantur. Testor deum nullo metu aut tremore quicquam scripsisse, sed, praevidentes futurum periculum, voluimus non cęlare, ut in tempore daretur nobis certum consilium imminentibus urbi nostrę sęvissimis hostibus cęsareanarum partium, quid nobis faciundum esset, ne sine senatus authoritate et fratrum consilio quicquam ageremus. Sed sinistro Hercule cecidit alea! Foelitiora pollicemur nobis de divina bonitate. At hoc dolet, quod hactenus sic deserti nihil nobis iam omni momento expectandum quam praesentissimam mortem, non propter testimonium veritatis, sed quod sumus Zingliani et Helvetii! Neque eripiet e sanguinolenta manu nos urbis senatus, cum ipse fortassis non salvus erit et securus. Si igitur pereundum necesse fuerit, vide tu, qua ratione sanguinis nostri innoxii sis redditurus rationem domino Iesu Christo, quem etiam scimus hostium furori cessisse. Exemplo certe erimus nostro damno posteritati, ne ultra temere cuiquam, aut urbi aut principi, obiiciant cordatos verbi ministros. Domini sumus. Is servet et servabit nos. Vana est salus hominis! Vale. Augustę Vindelicorum, 3. februarii anno 47. Laurentius Agricola, praeda Hispanorum.
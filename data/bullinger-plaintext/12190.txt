S. in domino. Pulchre hoc libello illudis meę fortunę, quod in compatrem abbatem pium, doctum et humanum asciverim. Scio autem me hac occasione ostium evangelio aperuisse, quicquid alii dicant scribantque. Librum Cornuti mitto et brevi pretium indicabo. Isagoge Gerbellii in descriptionem Gręcię nondum est excusa, imo ab autore nondum absoluta. Velim pretium operum Zvinglii indicares, sed quędam habeo, nempe prophetas et tomum, qui ea habet, quę in novo testamento sunt contenta. Si seorsim reliqua typographus venderet et tu mihi pretium indicares, consultarem mecum, quid mihi agendum esset. Germanice alias omnia habeo; sed [velle]m etiam [Latin]e habere et hunc ordinem perspicere, quem vos observastis. Catalogum librorum advectorum brevi mittam cum aliis nonnullis. Caesarem aiunt grassari in Inferiori Germania. In comitiis sunt episcopi quidam et abbates ac unus et alter princeps. Hispanicus exercitus Wiennam petit, Turcę dulcis cibus. Vale. Basileę, 22. aprilis 1545. D. Theodorum salutabis, cui brevi scribam. Tuus Gastius ex animo. D. Heinrycho Bullingero, Tigurinę ecclesiae vigilantissimo pastori, amico suo pręcipuo. Zürich.
Gnad und frid von got mere sich zuͤ allen ziten bin unß allen. Insunders getrüwer her und fründ, ich wird uß her Berchtold schryben bericht: alsdan min heren von Bern verstanden hand zuͤ tagen, daß wir gezwungen werden zun bebschlichen satzuͤngen und fürgewent, es sig bin unß wit daß mer und niemand, der anders welle. Uff daß habent unser heren rett und burger zuͤ Bern erkennt uff dem 9. tag brachmonet und den botten uff den tag gen Baden in befelchs geben, ze begeren, daß man drig botten zuͤ uns verordne, einen von Zürich oder Bern, den anderen von lenderen minner heren, den dritten von schidlüten, und da ze erfaren, wies umm unß stande, und vilicht noch einist bin unß ze meren, und darmit üch nach aller noturfft und eren gotz mocht gehollffen werden. Hatt allso unß deß bericht, obs solcher ir menig ein fürgang wurd han, daß wir des handells halb nit uberfallen wuͤrdent und wir unß dester fuͤrer zesamen halten und beratten mogen. Dan ob glich min heren von lenderen vermeinent, nit ze statten und witter meren lassen und mit irem fürnemen fürfaren, habent miner heren botten in empfelch, innen recht fürzeschlachen. Hatt also in sim schryben vermeitt, disen botten zü üch mit der abschrifft ze schicken, ob üch vilicht ouch gut beduchti, witter in denen sachen ze handlen; dan ir woll wussent, das wir nützit zuͤ und in dissen dingen dorent thun. Und sind alwegen unser trüwer wechter, als dan wir üch getzlich [!] vertruwen. Darmit sind got befolchen. Wir vernend ouch, wie dan unser heren von lenderen mit vill geluttem geschwetz vor minen heren von Zürich gesin sind und vil guts sich erbotten hand. Mag sin oder nit, well gott, daß mund und hertz bin einandern sig. Datum uff zinstag nach Sant Medardus tag im 32 jar. Hanß Mutschly, ü[wer] alzit willig[er] d[iener] und frund. Dem wollgelertten Meister Henrich Bullinger, minem lieben heren und fründ.
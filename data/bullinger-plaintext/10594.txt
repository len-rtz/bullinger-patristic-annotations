Gnad und frid vonn gott durch unsernn herren Jesum Christum. Hütt ist mir ein brieff vonn dem predicantenn vonn Chur worden, ist am mentag geschryben, 15. martii. Der lut von wort ze wort also: "Der unseligen lantzknächten sind ein merckliche zaal inn die graffschafft Tyrol kummen an die gräntzen unsers lands, habend da ein zyt lang gepättlet und arme lüt übel getrengt, zeletzt sind sy gemustret und achttusend uff ein monat sollds bezallt. Die lassend sich mercken, es söllend bald noch 20 tusend hernach kummen. Und allß man lang mitt wunder gewartet, durch welchen wäg sy wöllind zühen in Italien, sich, so kumpt das geschrey, sy wöllend inn das Fälltlyn vallenn. Dorumb die unsernn sich beflyssend, daß sölichs nitt beschäch. Deß sontags, 14. martii, kummend brieff für den radt ze Chur, daß man ein späher habe inn dem Velltlin gefangen. Den wirt man nun streckenn und der prattick nachkummen. Dann gwüß ist groß verrätery vor handen. Der vonn Müß, der mörder, ist ze Ynßprug gewäsen. Jetzdan ist er uffHohen Emps by Fäldkylch. Der keysser kumpt diß jars nitt. Aber unß, den tryen pündten, den Beineren, dem Wirtemberger und allen denen, die ann der warheit sind, ist ein band überthon. Gott wölle unß gnädenklich schirmen. Was ich wyters uß des verräters, den man gfangen, verycht, vernimm, will ich dir ylends zuͦschryben. Dann der bößwicht ist uß unsermm land pürtig, da der lotter, der Müsser, vil spähens hatt. Ich bsorg, es syend die allten anschleg, die by dem läben unsers Zwynglins fürgenommen, aber nitt zuͦ begärtem end gepracht sind etc." So vil hallt der brieff vonn Chur inn. Hab ich üch zuͦ guͦtem nitt wöllen verhallten, dann ich ettwas warnung ouch vor minem herren Peternn Imm Hag zuͦgeschryben. Sölichs mögend ir imm ouch zuͦsenden oder behallten, wie es üch guͦt dunckt. Sind allwäg manlich, dappffer, demuͤtig, gotsförchtig. Gott wirt unß umb sines hälgen namens und umb siner eeren willen nitt verlassen. Wenn wir dann eigentlicher sähend, wo uuß, wöllend wir ouch zu unser zeletst abgeretter sach lugen. Die sach will sich eben rächt also schicken. Gott sye mitt üch. Datum Zürych, 19. martii 1535. Heinrych Bullinger, der üwer gantz und gar. Dem ersammen, frommen und wysen Sulpitio Hallernn, vogte uff Läntzburg, sinem günstigen, lieben herrenn.
S. Pręclare et ornatissime Bullingere. Vidi libellum Lutheri vesani et furiosi, quem furiis exagitari rabieque grassari censeo. A quo, putas, spiritu execrationes istas proficisci, cuius os execratione plenum? Quam impudenter iudicat! Quam nequiter mentitur! More omnium desperatorum calumniat! Quam locum Lucę detorquet de lumine corporis! Quid valent Luthero verba salvatoris de fide, si instar grani sinnapis existat? Quam gloriatur Marpurgi concessum nuda non esse symbola nostra, cum aliter Disputatio nostra contineat ante Marpurgense colloquium habita [et] multo aliter Bucerus in Math. retulit! Profecto mea sententia retulerit universum librum diligenter resolvere in periodos et vindicandę veritatis causa moderatam, sed virilem et intrepidam nec mancam quoque confutacionem ad singulas adhibere, ut posteri iudicare queant, quicquid iam eveniat. Nihil praeterite intactum et nullo pacto silete, cum quali quidam nos concordare debere urserint. Nominate et libere nostram Disputationem, veritatem inquam divinam ex eius verbo hic evictam, et curate, ut e regione integer Lutheri libellus imprimatur, ut cuique eius impudentia constet. Quantum ego accipio, vellent librum suppressum; nam et adversarii nostri habuerunt libellum hunc rabiosum, sed in angulis sibi duntaxat communicarunt; et iam id modo experimur, cum nostrum proferimus. Simulant se a crassis hisce Lutheri verbis horrere; at deus novit corda. Nostrę res hic apud primates turbatiores existerent, nisi consultatio disputationis habendę vetaret. Sultzerus et Battius - nobis non Beatus - sibi similes permanebunt, si modo occasio illis detur. Volebant Erasmus et Ioannes Weberus ab illis scire, num decreto senatus obsequi vellent et a suis solitis formis et novationibus abstinere vel quo pacto posthac disputationi nostrę obsequi vellent; a quo ipse sum eos dehortatus et consului, ut iuxta nudam decreti sententiam et verba exposcant, ut catechismus noster ad Disputationis et libelli „Agens“ appellati formam corrigatur, et statuatur in hoc se habere scriptum et obsignatum mandatum. Nam tum satis intelligi, quid in fraudulentis eorum pectoribus delitescat, nam mihi persuasum esse ipsos non tam facile id admissuros - licet id fieri oporteat -, idque simul consecuturos, ut nostris nulla importunitas obtrudatur. Omnino curate, ut Lutheri libellus adiunctus sit vestre responsioni, quo omnes experiantur vos velle adversariorum fulmina omnibus nota. Exarmatum se sentit, ideo in effoeminatum eiulatum et convitia labitur. Nihil tamen dissimulandum. Certate legitim[e], qui digni ad certamen estis habiti. Non frustrabimini debita corona. Dominus dignetur vobis adesse ad suam veritatem promovendam. Quicquid elaboratis, queso, ultro mittite ad nos. Petit scriba nostri fori Biblia Germanica maiori forma compaginari et mitti, si haberetis nuncium. Curabit afferri, si compacta intellexerit. Questor agit tibi gratiam pro misso libello seque et simul eius uxor sese in obsequium tuum deferunt. Lavatero consula[tum] auspicatum fore precor, cui me commendabis et omnibus doctis. Occupationibus tuis ascribo, quod mihi ad pauca respondes. Boni consulo, quicquid a te proficiscitur, tametsi, si liceret, plura peterem. Ursus a suis sugit nihil boni. Mysterium huius salivę Witenbergę excolitur, ut et in frontispicium libellorum ponant. Hic ęnigma in schedula intelligo. Oro, fratres Vitoduri nomine meo, cum tu occasionem habes, salutare digneris et, ut patruum meum iam decrepitum adeoque πέμπελον, consolari et vices mei absentis nomine meo amice sarcire dignentur, hortare. Confido me brevi ad vos venturum, quo vestro aspectu reficiar et exhilarer. Tueatur vos dominus. Datum raptim ad multam noctem Innocentium puerorum in exitu anni 1544. Totus et universus tuus Eb. a Rumlang. Fidelissimo et vigilantissimo d. d. Heinrycho Bullingero, pastori Tigurino primario, patrono suo semper observando.
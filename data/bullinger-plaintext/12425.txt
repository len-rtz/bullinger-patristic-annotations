Gnad unnd frid von gott unnserm vatter unnd unserm heren Jesu Christo. Fürgeliebter, lieber her gfatter, wie Josias mit Zwinglio durch heren Ruͦdolffen Gwalthern verdingt (darin ich unnd min husfrow vor bewillget), also gevallt uns der handel wol, unnd sagend üch unnd heren Ruͦdolffen hochen danck mit geneigtem willen, das zuͦ verdienen, wo wir köndtint. Unnd das, darumb ich üch billich mit ernstlicher bitt söllte ansuͦchen, namlich für inn ze schriben, des sinnd ir selbs urbüttig. Darumb ich den Josiam üch gentzlich bevilch, in siner sach ze handlen, das ir vermeinent gottes eer unnd siner kilchen nutz sin. Gott gebe gnad darzuͦ. Mit gellt wil ich inn abferggen, wie ir schribend. Üwers Heinrichen halb söllend ir üch zuͦ mir keins anderen versächen. Wenn ir inn jetz von mir nämind, wurd es mich übel beschwachen unnd gedencken, ir welltind grad von mir teylen. Darumb ist min bitt, dwyl mich gott uffrecht laßt, ir wellind inn by mir lassen, so lanng es sin nutz ist. Wenn ich dann vermein, es syge nit me üwer unnd sin nutz, wil ichs üch wol anzeigen; dann mit minem willen wellt ich inn nit gern versumen. Ich weyß ouch wol, wenn Josias widerumb mit fröuden (das gott verlichen welle) heim kompt, üwer hus zum ersten suͦchen wirt. Es ist ouch min bitt, ir wellint ernstlich mit im reden, das er sin studieren nitt uff lang wandlen spannen well, sonnder ernstlich anhallten, das er bald wider geleerter heimkomm, diewyl er den vatter findt. Ich wär im wol wäger lebend den todt. Aber die 60 jar mines alters sind hie. So befind ich so vil abgangs, das ich mich hie keines langen lebens tröst. Gott well uns das ewig verlichen. Minem lieben herren unnd vettern, heren burgermeister, unnd siner tochter wünschend von mir unnd miner hußfrowen vil glücks unnd entschuldigent uns, das wir nit uff das hochzit kommend. Ich fuͤg jetz noch nit zuͦ der wellt; so wurd min frow nit ein fröliche hochzitfrow sin, diewil der sun hinweg zücht. Aber ein kleine gab, so ich hiemit schick, wellint ir durch üwer hußfrowen der tochter lassen geben, unnd bitten für guͦt anzenemmen, oder, ob es üch gevallt, so lassens den Josiam iren geben, diewyl er doch dem heren gnaden wirt. Das ich vil zuͦ der hushallt unnd abstellung kostens ze Cappel radten sölle, wär ich geneigt, wenn ich wüßt, was das best wäre. Ich muͦß aber denocht üch (wiewol ir mit vil anderem beladen sinnd) mit minen anfächtungen bemuͤgen. Ir wüssent, mit was flyß unnd trüwen ich vor unnd nach dem krieg gehandlet. Denocht ward mir zuͦgsetzt. Unnd do mine heren von rädten unnd burgern im 39. jar hinüber gan Cappel schicktent m. Müller, juncker Hans Edlibach unnd amman Köchly, unnd ich inen die ordnung miner diensten unnd der gantzen hushallt anzeugt, hattend sy ein guͦt vernuͤgen. Denocht fand man immerdar lüt, die vermeintend, ich herscheleti den äbbten nach; wenn man ein amptman darsatzty, wurd mit ringeren kösten hushallten. Do nun der amptman erwellt unnd von m. Müller, Edlibach unnd juncker Hansen Äscher ingesetzt ward, do was ich so trüw oder schier so doracht, das ich ongefragt inen unnd dem amptman alles anzeugt, was im nutz unnd schad möcht sin. Unnd waß mir daß selb so ernstlich angelegen, das ich miner eignen dingen nit gedacht, bis das min her Lafater (der mir zuͦ guͦtem hinuß geritten was) seyt: „Wenn meldest din ding? Ich sag dir wol, was du jetz nit schaffest, wirt harnach langsam gan,“ wie mir dann grad dozmal an die hand stieß, das ich des buwens halb der husung, so von räten unnd burgern erkent was, gern gehindert worden wär. Demnach sinnd von minen heren gan Cappell geordnet im 43. jar her Lafater, m. Müller, Kumber unnd Funck. Unnd mochtend der ratschlegen nit eins werden, das es aber also ersaß. So kompt es jetz aber wider. Nun muͦß ich fry heruß sagen (wenn guͦt zuͦ der sach ze radten wär, namlich wenn jederman der gmein nutz so vil angelegen wär als der eigen), wo am selben mangel ist, so verfälend alle radtschleg, unnd wirt dann die schuld uff die gelegt, so radtschleg gemacht hannd. Aber wie dem allem syge, so welle gott, das hierinn das best zuͦ lob gottes unnd des nächsten nutz erradten werd. Zürnend nit, das ich üch so vyl bemuͤyg. Sinnd gott bevolchenn mit allem hußgsinnd. Datum 12. martii 1546. Üwer allzit williger Petrus Simler. Dem eerenwirdigen, wolgelertenn heren meister Heinrichen Bullinger, predicanten Zürich, minem lieben heren unnd gevattern.
Ersamm, fromm, fürsichtig, wyß herr burgermeister unnd gnedig lieb herrenn, unser früntlicher gruͦtz, williger dienst und was wir üch ze eeren und gfallen möchtind, sye üch bevor. Allß dann der ersamm und hochgelert d. Martin Butzer unß zöugern diseß brieffs h. Batten Gerung, pürtig vonn Münster imm Ergöw gelägen, gevragt und hochlich bezüget vonn imm, siner leer und läbens halben kundtschafft ze gäben, habend wir imm by unsern trüwen beckendt, das unß nützid vonn genamptem herren Batten ze wüssen sye dann alle eer, zucht, guͦts, gschicklickeyt und tugendt; das er besonders vonn gott begnadet sye, sin wort klaar fürzetragen mitt züchten; das er ouch ze Dietickon inn der graffschafft Baden, da er jüngst predicant gewäsen, wol christlich und rächt geleert und geläpt habe. Da dannen gheiner uneeren halben nitt kummen sye, diewyl ouch die biderben lüt ze Dietickon noch niemands lieber hättind, wo es deß Schönbrunners vogts halben gesin möchte, dann disen etc. Und diewyl der hochgeleert d. M[artin] Butzer diser kundschafft begärt, daß wir die uwer ersammen wyßheyt zuͦschrybend, sind wir willig xin. Bittend ouch, uwer wyßheyt wölle iro disen frommen, redlichen man befolhen haben, der ouch (wo üch hieran nitt vernuͤgte) gnuͦgsamme kundtschafft von unsern gnedigenn herren von Zurych uffbringen wirt. Hiemitt befelhen wir u[wer] e[rsammen] w[yßheyt] göttlichen gnad. Datum Zürych, deß 14. tag meyens imm 1533. Uwer wyßheyt willige diener deß worts der statt Zürych, Heinrich Bullinger und Leo Jud etc. Den ersammen, frommen und wysen herren, h. burgermeistern unnd radt der statt Schaffhusen, unsern gnedigenn, lieben herrenn.
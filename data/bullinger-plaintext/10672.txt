Gracia et pax a deo etc. Lieben und getruen brieder, mir habent nach eurem radt ankert unsere oberen und für sy pegert durch burgermeister Waldkilch, welcher uns nit hatt wellen audientz geben, aber doch unser widerpart gantz guetiklich verhört, ouch uns nit wellen für radt zuͦkhomen lassen, pyß das er vorhin den handel selbs fur radt pring. Uff sollichs ist uns und dem goltschmid verkhindt uff 28. augusti. Haben mir pegert ain offen gesprech, darum vil ursach angezeigt. Ist unser widerparthy dargstanden und hatt uns noch vil ubler weder vorhin gescholten. Daruber solche schwäre handlung habent si lütt verordnet, den handel gutlich ab dem weg zuͦ thuͦn. Mir aber habent uns protestiert, khein andere gietigen handlung wellen annemen, dann allain vorpehalten das offentlich gespräch, ouch gegen dem goldschmid das recht. Also send mir abgescheiden. Das weltent mir euch nit verhalten. Aber mir khinden wol abnemen, das der goldschmid großen vorschub hat. Pittent euch, wellent uns eur guͦtbedunckhen und radt uff das peldest zuͦ wissen thuͦn. Datum Schaffhusen, [28.] augusti 1535. Fratres, qui Scaphusie Christi euangelion adnuncciant. Prestantiss[imis] pariter et doctiss[imis] fratribus, pastoribus et lectoribus Tigurine ecclesie.
Gratia domini tecum. Quomodo monuisti, eruditissime Bullingere, ita fatio per hunc nostrum Heinium fidum Angelum meis te ieiunis et barbarusculis epistolis obtundens gravioribus, ni fallor, negotiis ecclesię nomine occupatum. Verum, qum pro tua singulari et humanitate et prudentia perpetuo imprudentium scripta boni consulis, necquicquam culpam deprecor. Scis enim et nosti utcunque Erbium, etc. De rebus nostris haec. Scripseram tibi nuper ecclesiam Montbelgardianam, bonorum consilio sedatam, coisse in pacem. Sed satan cum Angelandro aut, si mavis, qum suo Satandro omnis pacis et concordię proflictores, quo viderentur sibi soli sapere, paucos ante dies aliud novum inventum, novi dissidii seminarium, propagarunt, hoc scilicet, ut ii, qui ad sacrosanctam Christi coenam accedunt, pridie eius die se viritim (et foeminatim, ut ita dicam) ministro ecclesię pręsentent examinandos, iuditium et absolutionem ab eo expectantes. Verum, qum hic mos nobis sit insolitus neque e verbo dei petitus (dicente divo Paulo: „Probet seipsum homo, et sic de pane illo edat“ [1Kor 11, 28], etc.) et qum item sub Nectario fuerit abrogatus, ut est apud Eusebium, et uniuscuiusque conscientię relictum neque nos sinamus quosvis prophanos ita illotis pedibus ad haec sacra symbola penetrare, consului ego Tossano, totum negotium qum scriptis et rationibus et argumentis nostris ad aulam ducis Hulchrici ac ad satrapas eius, qui minime superstitiosi sunt, referret. Ii enim sunt, qui prius fluctuantem ecclesiam pro virili etiam iuverunt, neque dubitamus, quin benignus deus, qui nuper ecclesię suę caussas contra adversarios tutatus est, et nunc nos non sit deserturus. Nec dum responsum accepimus. Sic aulicorum iuditio stamus. Sed deus hactenus per illorum sententiam veritati patrocinatus est. Quod si aliquando superstitiosis accederent, haberent procul dubio inter nos etiam solidę veritatis adsertores. Orate ergo dominum, ut in veritatis confessione per Christum perstemus. Gaudeo Erasmum e tam diuturna gravique ęgrotatione numinis benefitio sanatum et translatum ad immortalitatis gloriam. Pręmittentes illum haudquaquam amisimus. Propediem, qum benigno deo visum fuerit, sequuturi. Nobis adhuc in discrimine ac atie stantibus ille iam gloriose cum Christo triumphat. Accepit id plena manu, ad quod nos indesinenter gemimus. O inmortalis gloria, quando venies? Abiens hinc superioribus annis Erasmus libros suos vendiderat Crispino. Is vero a principe amandatus non potuit esse a solvendo. Reliquit nobis libros. Recepi ergo me tandem venditurum, neque nunc omnes distracti sunt. Solvi ego nihilominus Erasmum, ut schędę utrorumque loquuntur. Tu, si vacat, viduam voca, obsecro, rerumque omnium certiorem facito. Expectavi Erasmum, tum et ille me iam aliquot annis, quo conveniremus calculaturi debitum, atqui Parcę id interruperunt. Si rata fuerit ratio, reddat cautionem, quam vocant quittantiam. Sin minus, rescribe. Habebitis a me benignum responsum. Ex fratribus neminem scio, qui quid debeat. Si vero vidua aliter putaverit, respondebunt et ipsi. Vitus Theodorus Noricus nil respondit ad meas literas; quod non admodum curo. Putat enim se recte scripsisse, si dis hominibusque non displicet, meque ineptum ac vere asinum indignum aliqua responsione. At malo ineptus esse stultusque haberi ac nulla dignus responsione quam videri doctus subscribendo illius sententię de adoratione Christi in sacramento, quam tota ignorat scriptura et cuius rei nulla veterum (qui modo recte senserunt de pietate) extant et scripta et exempla, quam etiam fidei nostrę analogia non admittit. Tędet me plura scribere de crassa ista adoratione. Nova plura, ut solet ver bellicosis Germanis semper aliquid novi dissipare. Germania trepidat. Caesar enim cum hostibus evangelii monstrum alens multis clandestinis conventibus cum adversariis Christi practicare solet. Concurritur ubique, nostrique consultant, ne ab adversariis subito obruantur. Expeditionem in promptu habent. Porro Protestantes nuper in martio Franckfurdię celeriter convenerunt nescio quid consulturi. Nam statim quisque ad sua repedavit. Princeps Cattorum vocatus caesarem adiit; quod plures dissuaserant, ne ab adversariis interciperetur. Sed magnanimus princeps minas, imo et mortem tempsit. Aiunt caesarem commendasse heroicum principis animum. Ait princeps noster caesarem a Catto et Protestantibus latronem Brunsvigium in libertatem poposcisse. Hinc neutras partes sibi mutuo fidere. Quid, si gladium gladius in vagina contineret? Palatinus videtur quibusdam oscitanter ecclesiam suam reformare. Illic enim quisque suum sequitur sensum. Mandatum, ut Christus syncere predicetur. Maior pars superstitionum tolleratur exemplo reliquarum ecclesiarum, ut est Wittenbergensis et Brandenburgensis. Metuendum, ne deinceps, si non strenue vigilarint, altius radices agant maiori difficultate revellendę. Convenient hisce diebus dux Hulrichus, Cattus, Palatinus Heidelbergam. Metuunt sibi plures hoc anno, nam caesarem ex Inferiori Germania ingentem militum exercitum, equitum vero tria millia conscripsisse constat, magnamque conflasse pecuniam. Noster putat princeps moliturum insidias Germanis, si possit, ac illum ad hoc urgeri a papa et papistis, et principes adversus principes, urbes contra urbes excitaturum, adeo ut, postquam pulmentum intriverit, nobis relinquat exedendum, ipse ad suos Hispanos concedens ac veluti Pilatus suam innocentiam manuum lotione testaturus, etc. Mortem Lutheri audisti, opinor. Rediit stipendiarius ecclesię nostrę, qui funus vidit. Ex Ysleben in curru vectus Wittenbergam comitantibus quinquaginta equitibus, ab oppidi omnibus incolis susceptus maxime studiosis, boatu campanarum, funebribus cantionibus ac ad templum in arcem deductus, iuxta sepulturam ducum Saxonum mausoleio illatus, ut mos est illic sepelire. Phillippus in collegio longam habuit orationem, etc. Colloquium finitum est, de quo scribit Ulstettero nostro Vitus Theodorus: „Exiit colloquium in risum. Adversarii pertinaces nobiscum minis et calumniis potius quam scripturis egerunt. Colmariensis monachus mutato habitu in bachanalibus cum nonnis saltavit; idem et caesaris Malvanda fecit. Infectis rebus discessimus.“ Vale cum tuis omnibus in Christo Iesu, domino nostro. Amen. Salutant te nostri omnes, cancellarius inprimis, vir pius, qui cuperet te qualicunque officiolo sibi demereri suaque opera gratum declarare. Item salutat te et amanuensis, etc. Salutabis vicissim et tuos, Pellicanum meum, Bibliandrum ac reliquos, Gvalterum meum dilectum. Axiomata novi pasquilli si non vidisti, mittet Geroldus vester; iussi, ut describeret. Richenvillę, 8. die aprilis 1546. Erbius tuus. Clarissimo viro d. Henrycho Bullingero, Tigurino theologo, fratri observando.
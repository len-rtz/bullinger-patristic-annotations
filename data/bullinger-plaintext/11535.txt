Gratia Christi tecum. Ridere te crederem meam tenuitatem, quam tantis amplificationibus magnifacis planeque, ut aiunt, ἐλέϕαντα ἐκ µυίας ποιεῖς, nisi esset mihi animi tui candor et inimitabilis syncęritas iamdudum perspectissima. Quorsum enim, mi ter mihi venerande atque charissime Bullingere, attinet tantas pro tantilla re gratias agere, mihi praesertim, qui tot tibi nominibus, quod serio scribo, devinctus sum, ut, si vitam quoque pro tua dignitate profundam, nullam tamen partem tuorum erga me meritorum assequutus videri possim, quandoquidem tuo beneficio mortuus quoque apud posteritatem (si qua futura est) in clarissimis scriptis tuis victurus sum, quibus me obscurum alioqui hominem immortalitate donasti, ut nihil hic de aliis nec paucis nec parvis tuis erga me beneficiis commemorem, quę non raro me pudore suffundunt, dum nusquam invenio, unde illis vel minima ex parte respondere queam. Plane tu intelligis domini verbum melius esse dare quam accipere, qui adeo ne nummum qualemcunque recipere volueris nisi alio nobis vicissim remisso, qui meo illo vel hinc praestat, quod germanus est, meus imitativus. Nihil igitur reliquum mihi facis, nisi ut post actas tibi verbotenus gratias dominum cęlestem patrem et cornucopię nostrum precer, ut vicem hic meam impleat et de largitatis suę thezauro affatim tibi omnia, quę vota mea habent, suppeditet, ne ullo unquam bono destituare. Hoc nihilosecius addo me, si casus aliquis tulerit, pro virili tuę illi singulari benignitati totis animis gratificaturum. Quod, ut in te amando pergam, hortaris, omnino tu, quod dicitur, currentem, quum neminem mortalium hic tibi anteferam, id, quod utinam gravi aliqua testificatione ostendere liceret. Quę prioribus literis de voce, quę Luthero in caesarem et Ferdinandum excidit, scripsisti, prorsum ita habent; fit autem plerumque, ut non ita, quemadmodum dicuntur, excipiantur eiusmodi voces, ut non sit temere hic quicquam pronunciandum de illo, qui ante hoc ferme decennium nimium tribuebat caesaris potestati idque in scripto quodam, quod legere me memini, quo valde anxios reddebat principum quorundam evangelici ordinis animos. Quod deinde te cum administris tuis de conficta in vos calumnia tanta constantia et fide purgasti, dici non potest, quam gratam rem mihi feceris; rescient enim hoc, qui vanitati fidem habere quam, quod optimum est, sperare de vobis maluerunt. Vere „beatus“ (ut ille ait), „qui tectus est a lingua nequam“. Sicli inscriptionem, quam tu Samariticam existimas, d. Ioannes Albertus Widmestadius, qui huius mihi copiam fecit quique Hebraice omnium, quos unquam viderim audierimque, doctissimus est, multis confirmavit vere ac genuine Hebraicam esse et ita, ut fidem propemodum mihi fecerit. Habet vetustissimos libros Hebraicos ista literarum mirifica figura scriptos, quos inoffense et expeditissime legit, sed in hunc modum, ut plane Hebraica intelligas. Indicavit autem bonus quidam vir servatoris togam, quam Treveri nuper impostores quidam aut invenerunt ingenio suo aut repertam forte repararunt, id genus characteribus intertextum esse. Id si verum est, Samaritica hęc esse, quę in siclo videmus, verisimile fuerit, et fieri nihilominus potest, ut doctoris huius libri Samariticis literis Hebraice sint scripti, quemadmodum Iudęi hodie Hebraicis elementis Alemanice scribunt. De comitiis ne verbum quidem audimus, quid illic aga[tur]. Ubi vero primum certiores nos reddiderit Zviccius, quo [in] loco res sint, non patiemur vos ignorare, quod vicissim et a vobis impetratum cupimus. Sperabam nos ea, quę Grynęus noster de Wormaciensi colloquio et diligenter et eleganter ad vos perscripsit, a Vadiano, charissimo viro, accepturos; ita enim observandus mihi semper et charissimus frater Leo Iud, symmysta tuus, in datis ad me non ita pridem literis promittebat. Verum, sive cessat hic Vadianus sive omnia ad vos remisit oblitus vestri mandati sive quid aliud intercidit, certe nos nihil huius accepimus; erit igitur, ut adhuc scripti illius exemplum ad nos mittatis; nam extra paucula de peccato originali nihil vidimus. Lecta mox bona fide omnia remittimus. Multa sunt, quę nihil sperare permittunt de caesaris animo sic a pontificiis dementato. Nostri theologi paucissimis exceptis nondum Ratisponam vocati sunt; putant nihil porro de absolvendo cępto colloquio, sed de colligendo [ab] imperii ordinibus belli nervo adversus Turcam cęsarem omnia tentaturum. Dominus, qui peccatis nostris iamdudum iratus est, nisi mature in viam redeamus, atroces proculdubio pęnas de Germania nostra sumet. Quo magis urgenda nobis resipiscentia est et nihil non summa vigilantia et sedulitate agendum, quo impendentia mala vel avertamus vel mitigemus placato rursum dignis poenitentiae fructibus deo, qui te mihi, immo vero toti ecclesiae suę quam diutissime recte valentem servet. Valde te, mi venerande et charissime Bullingere, precor, ut mei ac meorum omnium pariter et huius ecclesię nostrę pie ac christianice semper apud dominum in sanctis tuis precibus memineris. Commenda me diligenter et mea vice salutem dic optimis et doctissimis viris simul et charissimis fratribus Pellicano, Leoni, Theodoro, Megandro et cęteris administris tuis in domino. Salutem tibi adscribere iubent nostri omnes, praecipue vero germanus frater meus Thomas cum sorore Margarita et Zviccio precationum tuarum patrocinium apud gratię thronum postulantes. Bene vale. 8. aprilis anno 1541. Tuus Ambros. Blaurerus. Huic d. d. Christophoro Schapeler si adesse alicubi potes, rogo, ut mea quoque caussa facias. Inculpate ubique vixit; ingenio est vehementiore, quę res nonnullis ecclesiis valde incommodavit. Sed condonandum hoc quoque bono viro, qui omnia se divino zelo flagrantem facere putavit. Clarissimo viro d. Heinricho Bullingero, Tiguricensis ecclesiae optimo antistiti, venerando atque charissimo fratri suo.
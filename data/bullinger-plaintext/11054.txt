Salus et pax Christi. Nec iam quicquam est, quod ad te scribam, charissime omnium Bucere, et certe gratulor et nobis et ecclesiae, cum desunt tam contentiosa literarum argumenta, quibus iam diu sumus non sine magno fastidio vexati. Nunc pro charta habes ex animo candidum Ioachimum nostrum, quocum tuto de omnibus conferre potes. Is nuper ex Argentorato rediens literas a Capitone attulit, in quibus optimus vir de vobis aut ecclesiis vestris ne verbum quidem, nisi quod putat Bucerum vobis satisfacere posse, si audiretur, et daturum illum vitam in iudicum manus, siquidem verum esse deprehenderent, qua de re ex literis accusatur. Deinde nunquam et nusquam non deplorat ecclesiarum neglectum, quodque non satis vigilemus pro illis et bene instituendis et ad posteros pure transmittendis. Neglectum esse putat, quod ministerii evangelici vis et officii pastoralis partes non vividius tractentur. Quam sententiam ego non intelligo. Nam si post tantum regni Christi successum nunc primum discenda est verbi sive ministerii illius autoritas, nescio, in quo digito hactenus eiecta sint potentissima dęmonia. Quid aliud voluerunt anabaptistae una hac ecclesiarum reformatione? Videamus ergo, ne in easdem Syrtes impingamus. Sed de hoc cum Ioachimo, si libet. Ego iam nihil addo, sed invoco te Iesum Christum in caelum [!], ne inducas nos in tentationem. O quam vereor reditum eiecti semel dęmonii comitibus septem peioribus ipso, et ne zizaniam nos eradicaturi ex agro faciamus hoc cum magna tritici iactura. Utinam autem vanissimus sit omnis iste metus! Leonem audivi nuper decumbere. Dominus eum nobis restituat! Indicem Ziegleri brevi a me habebis. Tu cura, ut Zvinglii librorum indicem habeam. Oecolampadii habeo ex Basilęa, quem hic tibi relegendum mitto, si forte neglectum aliquid invenires; sed remitte per Ioachimum. Pellicanum salutabis, qui et ipse Zieglerum accipiet a me. Cui etiam literas has potes dare legendas. Non enim vacat utrisque semper unum argumentum scribere. Familias vestras salvas cupio in Christo. Vale, cor meum. Ultima iunii 1537. Tuus, quantus sum, Io. Zvick. Domino Hainricho Bullingero, ecclesiae Tigurinae ministro vigilantissimo, fratri et domino suo observando.
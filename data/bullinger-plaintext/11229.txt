Salutem in domino, Bullingere venerande. Reddidit unas tuas bibliopola noster et alteras hisce diebus vester ille tabellio ad regem abiturus; quibus potuit mihi gratius offeri nihil. Nam priores literę tantam spirant eruditam pietatem et piam sani sermonis tenacitatem, ut hereticis Eutychianis ne gry quidem, quod possint regerere, restet. Tametsi de illis catholici, cum volunt ἐπιστοµίζειν αὐτούς, confusionem citius quam plenam victoriam reportent; adeo perstat heretica et garrula pertinacia sui similis esse. Id quod ex hoc uno cognosces: Schwenckfeldius aperta scriptura permotus fatetur quidem in uno supposito duas esse distinctas et inconfusas naturas. Non diffitetur Christum vere esse hominem in gloria, at negat hunc hominem iam terrenę dispensationis cursu absoluto creaturam esse ne coelestem quidem, et cum obiicitur: „Ergo humanitas cessavit“, regerit non cessasse. Cum urgetur: „Illa humanitas in Christo vel est creator vel creatura, quia nihil inter ista duo mediat, etiamsi Petrus Abelhardus medium quid inter creaturam et creatorem olim posuerit“, mox ipse hoc eludit, tanquam ex rationis iuditio et philosophia hoc principium fluat. Itaque omnia fidei tribuit, sicut et in sacramentaria contentione urgebatur, quod omnia credere deberemus. Cęterum cum fidei obiectum requiritur et apertum dei verbum postulatur, nescio quę scripturę loca ille proferat. Totus est autem in recensendis incommodis, quę inde sequuntur fere 15, si teneas Christum etiamnum in gloria ut verum hominem ita et creaturam esse. Preterea veterum aliquot sententias adfert, sed meo iuditio detortas; nam praeter Augustinum et Chrysostomum possum citare centuriam aliorum patrum, qui apertis verbis testantur Christum ut hominem esse creaturam. Taceo universam scholasticorum theologorum scholam. Nihil apertius Hieronymo super 2. capite Ephesiorum, Ambrosio quoque Philippensium 2. Distinguit autem Schwenckfeldius statum dispensationis terrenę et tacite videtur concedere, quod Christus tum quidem creatura fuerit, sed nunc in statu glorię minime. Urget subinde Christum secundum totam personam esse filium dei, non esse solum secundum carnem filium Davidis, atque hinc colligit eos Nestoriano dogmati proximos esse, qui non fatentur Christum ut hominem filium esse dei. Poterat autem ad sanum intellectum et hoc dari Christum ex spiritu sancto conceptum et ex virgine natum hominem etiam secundum humanam naturam filium dei esse, iuxta quod Paulus Actorum 13. illud psalmi citat: „Hodie“, a resurrectione scilicet, „te genui“. Hoc enim loco utitur Schwenckfeldius ἀντεχόµενος, ut evincat, ut hominem esse filium dei, ergo non creaturam. At sophisticatur hic bonus ille vir, sicut in tota causa hac, ni fallor, sophisma a non causa ut causa committit. Verum cum nondum ego Schwenckfeldio, quam in manibus habeo confutationem, miserim, propediem autem missurus sim illam et ad hanc illius sententiam expectaturus, non possum nunc presertim occupatus et nimia tabellionis ad Constantiam profecturi festinantia prepeditus multa scribere. De externo verbo, quod non sit verbum dei, etiam argutatur, item quod malus non possit docere verbum et sacramenta administrare. Calumniatur nos docere fidem absque operibus. Odiosam et suspectam nostram vocationem et oeconomiam facere conatur, quia non sequitur fructus ad predicatum Lutheranum vel Zwinglianum evangelion. Sed cesso. De Turcicis irruptionibus quid scribam, cum nihil certi adferatur? Hoc unum constans fama fertur waiwodam Molthensem Jazygibus vicinum fugasse Turcam, cuius exercitus constat 100000. Rex, ut spargit illud velox malum, nihil hactenus presidiorum in Moltham misit. Cesar aliquot Hispanos Budam in presidium misisse dicitur. Molthenses feruntur esse presenti animo et nihil non contra Turcam moliri idque foeliciter, quod opto ut sit diuturnum. Vester tabellio perendie hinc rate vehetur Ratisponam hincque Lintz et Viennam. Ante octiduum rex fertur fuisse in Lintz. Iter non adeo est militibus grassantibus obsessum, quominus tutum sit, id quod nostri lanii in utramque Pannoniam mercandorum boum gratia abeuntes et redeuntes narrant. Novi praeterea novi nihil. Ex Norinberga Vitus Theodori, Sebaldicus concionator, scripsit Ioachimi electoris Marchionis filium, patris successorem, ad Lutherum misisse legationem expostulatricem, deinde Prutenum marchionem supplicem submisisse, ut Lutherus in causa contra Moguntinum episcopum quiescat supplicantem. Sed nihil auditur, quod Lutherus responderit. Coniiciunt plerique ipsum in sententia perduraturum et suis coloribus episcopum Moguntinum depicturum. Extat libellus in Moguntinum scriptus et editus a quodam Antonio Scheunitz. Obsecro te, hoc effusum potius quam scriptum epistolium boni consulere velis. Habeo tibi summas gratias pro fideli et docto tuo consilio. Omnes symmystę mecum te et observandos tuos collegas, inprimis dominum Pellicanum et Leonem salvos cupiunt. Orate pro ecclesia et nobis. Bene vale. Raptim, Ulmę Svevorum, 8. octobris 1538. Frechtus. Relegere non licuit. Aristarchi itaque virgulam adhibe. Domino Heynricho Bullingero, Tigurensis ecclesię evangelistę et doctori fidelissimo, domino et fratri venerando. Zürch.
Facilius equidem a me impetrasti, humanissime vir, ut operam meam vobis condicerem, quam a dominis meis permissum sit. Veruntamen[!], cum praecibus a me nihil impetrare possent et iure aut aliquo pacto vi retinere non liceret, tandem bona pace concesserunt. Polliceor itaque vobis meam operam rogoque, ut me vobis semper et ubique commendatum habere velitis. Cetera omnia partim ex nuntio, partim ex me propediem audies. Vale cum tua honestissima coniuge et tota familia, quam salvam esse volumus et ego et uxor mea. Salutabis meo nomine vicissim Pellicanum, Bibliandrum, Megandrum, Gvaltherum, Binderum, Frisium, Ammannum, Collinum ac doctos omnes. Vale. Cambidoni, 29. decembris anno 1542. Benedictus Euander, tui nominis studiosissimus. Domino Magistro Heinricho Bullingero, viro piissimo et doctissimo, contionatori Tigurino primario, domino suo colendissimo.
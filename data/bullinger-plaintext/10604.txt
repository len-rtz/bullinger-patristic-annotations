Wie hoch notwendig syen einigkeit, trüw, liebe und fründtschaft zwüschend den stetten, landen, lüten und stenden, so das evangelium Christi angnomen hand, unz die pratikhen, tröwungen und ufsätz dero, so das vonn gott verfluͦchte babstumb schirmendt. Dann wir bi iro conspiration und ufrichtenn spüren mögenndt, was sy inen wider die warheit, wider from, eren, biderb lüt und alle erbergkeit fürgenommen habind. Da nun billich inen widerpart wirt, damit die warheit under uns bleiben, zucht und eer gepflantzt möge werden. Damit wachst aber iro pracht, trug unnd muͦtwill, das sy in den bösen einbindt, und die der warheit anhenngig, under inen zerteilt sindt. Darumb hochnodtwendig, daß die stet, so dem evangelio anhengig, insonders Zürich unndt Bern, verstand, fründtschafft und einigkeit miteinanderen machtend, damit die widerparth etwas hertzens empfiele und der warheit ufgange. Ob aber jetzmal zuo diser zeit etwas derley hie Zürich anzebringen sye, vermeinend vil guͦthertziger lüt nit unfruchtbar sein, vill hinwiderumb besorgenndt, es wurde zuo anderer zeit vilicht fuͦglicher werden; namlich wen ein lobliche statt Bern nit in sölichen gfaaren als jetzunnd mit Gennff stande, damit die widerwertigen nit fürwerffen mögindt, man suͦche sy allein, wen man iro bedörffe etc. So vermeinend nun vil guͦthertziger, redlicher lüthen, wen man horte, daß der keiser ze land käme, darzwüschend man auch deß tröwens und der pratickenn warnemme, was man gruntlich und eigentlich funde, ufzeichnete und dannethin ein dapfere botschafft von Bern gen Zürich schickte, wie von solichem befelch wurde vil guͦtz mögen geschafft und erlangt werden. Die bottschafft möchte in gmein deß gloubens und gmeinen wolstandtz halben uff volgennde meinung vürtragen: Dieweil frommen, biderben lüthen zuͦstadt, götliche warheit, zucht unnd ehr ze pflantzenn, wyb und kind, ja die nachkommenden in eer und warheit yntzuͦsetzen, ze schirmen und behalten, daneben pündt und landzfriden nüt besonders deß gloubenns halben zuͦgebinndt und aber die 5 ort, Friburg, Soloturn und die Wallißer ein besondern verstanndt habenndt, weß sich hierin ye ein theil gegen dem andern versechen söllendtt undt mögendt - sye nutzbar, gut und billich, dieweil doch Bernn mitt Zürich eins glaubenns sinndt, sich ze entschließen, was yeder theil sich gegen dem anderen versechen sölte. Dieweil sich aber groß ufsätz und gfaaren sich by dem glouben zuͦtragindt, da mann dan etliche stuck, wie obgemelt, von kaisser und pratickenn der katholischen fürsten, dem adel und päpstischen ynzüchenn möchte, und ob sich ein ersammer radt Zürich nit gern für sich selbs wollte ufthuͦn, daß man dannethin diß anbringen für die landtschafft truͤge, guͦter hoffnung, die landtschafft, die der herschafft Bern günstig, wurde ein dappffer, redliche antwurt gebenn. Ob aber darzwüschend, ee und dis möchte anbracht werden, ein stat Bern Genff oder anderer stuckhenn halben angefochten wurde, würt guͦt bedunckht, auch guͦthertzig lüt nutzlich, wen man ein dapfere botschafft herab schickhte, ein statt Zürich zuͦ berichten, wie es ein gstalt habe, und zuo ermanen, daß man ein trüw ufsehen uf der Bern[eren] landtschafft habe, die ze schirmen und, die in gfar kämendt, ze entschütten. Sidmal Bernn nützit anders hierin suͦcht dan gottes unndt des vatterlanndtz eer etc. Es sind vil redlicher, biderber lüthenn, die allem dem, das zuo fürderung gottes wortz unndt zuo erhaltung deß vatterlandtz dienet, treüwlich zuͦston werdenndt und von einer loblichen statt Bern gar nit wychen, ouch hulffen und radten, wie man mit der zeit durch komliche mittell möge alte einigkeit und trüw erneuweren. Heinrich Bullinger, predicant Zürich.
S[alutem] d[ico] p[lurimam]. Gratiam et pacem a deo optimo maximo, etc. Etsi sciam me indignissimum esse, qui ad te literas dem, teque (veluti κολοιὸς τὰς Μούσας) interturbem meis litteris rhetorum flosculis et ornamentis prorsus carentibus, nihilque huc me posse perfectum ingenio elaboratumque industria adferre, fretus tamen tua memorabili apud omnes humanitate, qua praeditus inprimis fulges prae caeteris virtutibus, ausus sum litteris meis in conspectum tuum venire, vir ornatissime. Tum etiam id me coegit, quod tuo honori, gloriae authoritatique aliquid decedere ferre non possum nec etiam debeo. Sic enim erga te vosque omnes affectus sum, ut, ubi adversariorum tela in vos directa videam, avertam ea, si ulla ex parte possim. Sed quia in praesens tempus et aetas non sinunt (alios enim haec dies postulat mores) nec etiam iniunctum mihi, minimeque possem, volui tibi haec relinquere, qui sapientia et doctrina infinitis praestas modis. Sed inquies, a quibus me deffendam? Enarrabo rem omnem ordine, quo pacto se habeat. Nostin (opinor) d. Theobaldum Tham Argentinensem, apud nos theologum agentem. Is, cum incidisset in locum illum Ioan. 4: „Veri adoratores adorant patrem in spiritu et veritate“, etc., refutans omnium sententias et opiniones circa hunc locum, tandem etiam (et in primis) tuam, in quam gravissime invectus est multis verbis, publice nomen tuum tanquam odiosum proferens, in hunc modum: „Ich muß es grad sagen, es ist der Bullinger“, etc., quod Catonis illa disticha in tuis commentariis circa hunc locum citaris: „Si deus est animus“, etc., sic etiam inter alia multa dicens: „Miseret me illorum; perdunt multos bonos suis sacrilegis ac prophanis nugis“, etc.; quam deinde multis diluit verbis in hunc modum: „Sicut coelum et terra, ita puritas seu spiritus (de quo Ioannes hic) distat a spiritu seu puritate Catonis aut veteris hominis“, etc., aliisque pluribus, quae ipse, cum interessem eius lectione, rubore suffusus excepi. Tibi vero soli non hoc facere solet, sed etiam sanctissimis patribus et aliis, adeo ut ferme γνώμη illa Terentiana rectissime in illum dicatur: Homine imperito nil quicquam iniustius; qui, nisi quod ipse fecit, nil rectum putat, etc. Scribo, quae audivi, quibusque interfui; quare tu ne, quaeso, in peiorem rapias partem, quod talia ad te ausus fuerim scribere. Poteris enim pro tua sapientia ac doctrina te ea ratione melius ab adversariorum insultibus deffendere, cum scias, quid tibi imputent, etc. Sin autem culpa videor non vacare, quod talia tibi significarim, errati veniam me consequi precor. Novi praeterea apud nos nihil agitatur, nisi quod Carolus Victor, filius Heinryci a Brunschwig, 21. novembris captivus ductus est a Cassel Marpurgum in arcem, ubi adhuc degit, pilae lusui operam dans subinde, etc. Haec habui, quae ad te (vir ornatissime) scribere volui, quae pro tua humanitate boni a me consulas. Praecor, ut hic annus foeliciter te tuamque familiam aspiret. Salutes meis verbis uxorem tuam totamque familiam, dominum Theodorum Bibliandrum, cognatum meum semper observandissimum, aliosque dominos. Valeas. Nicolai, Martispurgi ex aedibus m. Wigandi Happelii. Tuus Heinrycus Opisander obedientissimus. Doctissimo viro domino m. Heinryco Bullingero, antistiti Tigurinae ecclesiae fidelissimo. Scribam paucis, quo animo nunc esse dicatur Henricus et filius eius. Hic apud nos Marpurgi inclusus sedet hipocausto et coniuncto ei cubiculo. Praeter duos aut tres non habet, quibus cum temporis taedium fallere possit colloquendo aut ludendo, imo ne obolum quidem unum habet, quo nuces emat, quas inter ludendum ponat. Tetrico, horribili et deformi est vultu et aspectu. Ille vero Henricus paulo dicitur esse humanior. Primo quidem permissum ei fuit deambulare et circumire in vallo Ziegenheinico et collustrare omnia. Sed postea vero quam abuti eo beneficio velle videretur imperiosius hęc et ille a praefectis postulare, adiudicata sunt illi duo cubicula tantum et unicum hypocaustum, unde egredi ipsi posthac non licet. Habet circiter octo ministros, qui ipsum observant et ei ministrant, colludunt, loquuntur. Praeter unicum dalerum non habuit, quando venit Ziegenhein. Libenter ludit et magnam in ludendo experitur fortunam; aber es gibt nur eintzle heller oder pfenning. Vehementer conqueritur de perfidia Ferdinandi et cęsaris, quos sibi debere circiter 17 tonnellas auri misere iactat. Audit statis temporibus conciones a quodam istius loci parrocho. Quid proficiat, nemo potest divinare. Accidit nuper, ut audita concione una cum parrocho orare et in genua procidere deberet, et quasi id facturus accessit fenestram, et cum ex improviso videret fenestris cancellos ferreos et novos esse praefixos, de nocte illa excanduit, et prae impotentia mentis et dolore animi manu altera ictu uno fenestrę vitreę impacta eam perfregit ac plane obmutuit. Hęc mihi ipse parrochus eius, qui coram ei adfuit, narravit ac omnia vera esse confirmavit. Plura de eo, quae scribam, non habeo. Reliqui eius socii, nobiles et belli duces, Cassalis agunt suis magnis sumptibus et ignominia, et expectant principis clementiam et gratiam. Quid de iis futurum, nondum sciri potest.
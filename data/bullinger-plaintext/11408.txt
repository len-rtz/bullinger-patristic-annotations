Hermannus Aquilomontanus d. Henrico Bullingero s[alutem] d[icit]. Literas prolixas ad te misi in nundinis posterioribus, virorum optime, quibus tuam amicitiam ambivi et in dubiis meis resolutionem. Decet enim manus adiutrices mutuo porrigere, postquam in eadem navi simus. Spero te pro tua humanitate innata paucis modo respondisse. Nunc hic de pedobaptismi necessitate certamen exortum est. Quidam necessario urgent et salutem alligant. Ego quidem salutem uni Christo affixam respondi, non elementis, nec velle obstetrices baptisare, sed omne sanctum offitium coram ecclesia agendum publice fieri desiderabam et nullo modo infantes damnari, si non baptisentur, sed parentes in culpa, qui institutionem domini negligant aut vilipendant. Hic moris est in dominica tantummodo tingi infantes. Desideravi, ut tum coram ecclesia adferantur simpliciter et gratie agantur domino de dono et liberatione summi doloris, et si interim moriantur, domino commendentur, ne videamur salutem alligare elemento aut actioni externe. Scio quidem institutionem domini; sed sub lege rursum redigimur, si ita mandato astringamur, cum charitas et fides non exigant. Habes meam sententiam, vir amabilis; precor, tuam limam et castigationem adiungas. Malo doceri quam instituere. Vale, diligentissime pastor, cum cooperariis omnibus. Raptim, Emde, 27. februarii 1540. Docto et pio viro d. Henrico Bullingero, ecclesie dominice pastori diligentissimo. Tiguri.
Gratiam et vitae innocentiam a domino. Recepi tuas, Cassander doctissime, literas omnibus ministris inscriptas, quibus etiam exhibui, ac ago tibi pro egregio illo tuo in nos studio maximas gratias. Utinam vero sint illa in nobis praestantia dona, propter quę tu nos tan-topere veneraris! Ora autem pro nobis datorem omnis boni, deum patrem, per filium eius unigenitum Iesum Christum, ut nos nominis sui studiosos gratia sua donisque perfundat, quo ipsius negotium in ecclesia fideliter agere ipsique placere possimus. Dolet sane et nobis non mediocriter ex symbolo concordiae sacratissimo affectus hominum tantas sevisse discordias. Sunt, qui nos in caussa esse putant, omnemque in nos reiiciunt concertationis pestilentissimae culpam. Verum nos nostram caussam referimus ad iustissimum iudicem Christum, regem et pontificem nostrum, satis securi in animis nostris de innocentia nostra. Nunquam non promptissimos nos iis praebuimus, qui syncere nostram iustam et in verbo dei syncero consistentem concordiam nobiscum inire postulaverunt. Silere vero non potuimus, quum ecclesiae nostrae damnatae, fratres vivi et mortui, doctrina denique nostra haereseos ac-cusabatur. Christiana sane patientia ad quaelibet obmutescit convitia; ad haereseos blasphemiaeque criminationem si obticeat, christiana patientia non est. Respondimus ergo conviciatori Luthero, ac nihil peccavimus, opinor, contra modestiam. Exposuimus doctrinam ecclesiarum nostrarum, fideique nostrae, ac nihil impii aut erronei asseruimus. Extat liber, quem a te visum et lectum arbitror. Scimus sane quorundam iudicia et meliora de te speramus, quum neutri parti te addixeris hactenus ac liberius haud dubie iudicare queas. Exspectamus iam, quid Lutherus sit responsurus; quae ubi viderimus, nuspiam deerimus, deo volente, veritati. Valde doleo quidem ecclesias Christi in Belgica sic exerceri. Verum scio rursus agrum dominicum, sanguine sanctorum rigatum, fertilissimum ab ipsis fidei Christianae initiis esse factum. Faxit Christus, princeps et caput ecclesiae suae, ut haec persecutio cedat ad gloriam nominis sui et ecclesiae incrementum. Sentiet aliquando cęsar, sentient eius consiliarii, quem sint persecuti. Pro dialogo satis lepido ago gratias. Implebunt et theologi isti mensuram patrum suorum et sentient, in quem calamos suos strinxerint. Videt enim deus et iudicat. Utinam vigilemus omnes laetique compareamus in eius iudicio! Cornelium Gvalterum una cum hospite tuo d. Paulo Fagio, viro doctissimo nobisque charissimo, officiose saluta. Salutant te ac illos fratres omnes. Vale. Tiguri, 1. augusti anno 1545. Heinrichus Bullingerus tuus. Studiosissimo verae pietatis et eruditionis iuveni d. Georgio Cassandro, Argentinae agenti, in aedibus d. Pauli Fagii, amico singulari.
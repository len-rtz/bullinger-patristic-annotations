Gratiam et pacem a domino. De negotio tuo, charissime frater, varias habui cogitationes. Videbar enim mihi videri RÃ¶ystio non per omnia placere negotium. Non quod ipse quicquam in te desyderet, sed quod ille nobis metuat, ne aliqua in nos recidat suspitio, quasi invidia caecati illum amolire cupiamus, quem aliquot homines (quales nos habere multos non nescis) libenter audiant concionantem. Respondi ei, quod tum occurrebat, copiosius cum ipso colloquuturus, dum veniret socer tuus. Neque quicquam solus expediero foeliciter in hoc negotio. Curabis ergo, ut socer aliquando veniat. Quod si hac non successerit, alia tentabimus. Sunt hic alii duo, de quibus colloquar, dum huc veneris. Et cum his multo commodius transigemus opinor quam cum Bodmero. Pugnam montensem nondum descripsi negotiis praepeditus. Caesar omnibus Helvetiorum dinastiis diplomate misso pollicitus est consilium generale, interim unitati studeant praecatus. Hic ego non facile dixero, caesaris illud fuerit an alterius cuiusdam artificis. Praeterea nescio, num eius apographum nostri acceperint. Valebis. 22. iulii 1535. H. Bullingerus tuus. Ioanni Stumpfio Buobicomensi pastori, fratri charissimo.
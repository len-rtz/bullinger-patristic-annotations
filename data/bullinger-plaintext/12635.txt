Gnat unnd fryt durch Crystum von got sye ewch und unß allen zu vor. Wyrdyger, hochgelerter her Heynrych Bulynger, ich hab ewer crystlych guthertzyg schr[yben] myt sampt dem buch Auslegong iber den evangelysten Lucam, die vorschryft an mych gestelt, enpfangen. Unnd wiewol ir das vil basß annlegen kynden, sonder eynem, der eyn Latiner und gelerter were, so hab ich eß doch zu hochem dank an und aufgenomen, bedank mych auch deß genaygt crystlychen willen gegen myr aufs hechst, wil mych auch befleysen, ob ich eß kinte wyderum verdyenen und vergleychenn. Das solt ir ewch gewysßlych zu myr versechen. Der almechtyg, ewyg got welle ewch in seyner kyrchen Iesu Crysti also fortfaren lassen, ewer leben frysten, dan der her durch ewer mytl noch vil gutz schafen kann. Bey unnß sinnt die lef warlych beschwerlych und Augspurg am aller maysten alß handyerentleyt. Wyder den Durkenn hatt man keyn solyche macht under erst nye vyrgewent alß jetz wyder die, so Iesum Crystum, seyn heylygeß evangelium lauter und reyn bekenen, dasselbyg lyeb haben, gleychwol noch synder sent. In aber dieselben layt, so muß eß inen hab und gut, leyb und leben, weyb und kynt gelten. Ist nyt mynder, fleysch und blut entsetzt sich, aber got den heren wyl ich byten, das er myr den heylygen gayst je lenger je mer verleych und byß ins ent erhalt. Das wellet vyr mych, die kyrchen alhie gebeten seyn, alß die dyßmalß auf der hechsten gefar stet, bey ewch auch zu donn und don lassen, vyr ewch, ewer stat, alle, die dem heylygen evangelio annhangen. Dann wyr stent warlych hie in den hochsten gefar. Der almechtyg got stant unnß genedyglychenn bey. Man woltt hie geren am ersten tyranysch handlen, alle andere kleyne stet myt abzuschreken, das sy sych selbeß, war zu man habenn welt, gutwillyg erbgeben. Aber der her wyrt nyt ansechen unsere mysetaten, sonder seynn heylygeß evangeliom aus seynem barmhertzygen willen noch lenger bleyben lassen. Dan eß mus weyter gen! Wyr syen nyt aleyn, die dyser groser genaden wert sennt. Andere werden auch barmhertzykayt vom heren ennpfangen. So wurden vil klaynnmyetigen hart gestossen, wa eß der her den antykrysten zu Rom ausreyteren lyesß [...] were die warheyt deß evangelio Iesu Crysti byß [...] recht gebredyget wordenn. Aber der her wyrt unß, die [...] an seynen sone Iesu Crysti und nyt an antykryst glaubenn, barmhertzykayt myttaylen, sych unser erbarmen, die gnat verleychen, das seyn heylygeß wort und die in lyeben und glabenn, nyt alßo, wie eß vyrgenomen ist, ausgereyteret werdenn, weyl aler syg in seyner hant aleyn stet. Wie halt der gegenteyl schreyet unnd wyetet, so wyrt eß doch nychtz helfenn, wann eß deß heren will nyt ist. Dan seyn will mus und billych geschechen. Das ganntz crystlych leger lygt bey Wert, und der von Buren sol heyut oder morgen zu kay[serlicher] m[ajesta]tt komen. Gat die sag in dem felt, eß solle Augspurg gelten. So er non her zuycht das ander leger auch zu, in wienyg tagen wyrt mann sechen, was seyn vyrnemen ist. Die mayst sorg gang darauf, um die sachen auszuharren. Der her schyk aleß nach seym getlychen willen, seye unß genedyg unnd barmhertzyg. Allen 4 heren bedank ich mych irer grieß frayntlych, myt byt, ir wellet myr die heren wyderum griesen unnd mein willyg dyenst antzaygenn. Alßo wysett von myr, auch dem heren, unserem getrewen got, ale zeyt in seynn genaden befollen. Datum 15. settembris 1546, in Augspurg. E[wer] a[lzeyt] w[illiger] Hanns Welser. [Dem w]yrdygen, hochgelerten heren [Heynryc]h Bulynger, diener der [kylchenn] zu Zyrch, meyn gynstygen [hernn] unnd fraynt, zuͦ handen.
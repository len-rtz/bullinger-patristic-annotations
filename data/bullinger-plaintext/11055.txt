Gratiam et pacem a deo, patre nostro, et domino Iesu Christo. Amen. Quando te (optime vir) non solum omnium ecclesiarum, sed et omnium fratrum anxiam curam gerere sciam, res meas, quas et nuper tecum contuleram, ac scripta schedula, si quando casus exigeret, ut memorarentur, tibi reliqueram, quem in finem abierint, pro tua singulari in me benevolentia nequaquam cęlare volui. Ego enim, pro augusta veritatis maiestate, omnes semel illius inimicos confundi spero. Prefectus enim cum in ius me citatum in tertium usque iuris diem presentem me sine accusatore haberet nulliusque me reum ageret, ipse ego iudicem ius meum rogans, pręfectus me liberum dixit; quo id vero consilio, scire non possum. Apologiam igitur meam, quam in scriptis tibi dedi, a publico retractes velim, ne vel olim modo quovis novorum incendia iurgiorum esse possint. Si forsan dominus ęquiorem de veritate sentiendi animum praestiterit, nullam nostri causa offensionem impatientibus querelis prebeamus. Ceterum sedula opera, consilio ac sumptu mea me adiuvit ecclesia eximiam diligentiam et amorem in me exhibens, omnes item fratres; ut primum precibus et cura pro me rebusque ecclesię erant anxii, ita plurimum nunc et ecclesię et mihi congratulantur. Reddat illis dominus ęternam lęticiam pro illorum in me amore et studio. Tu pro tua in nos charitate nobiscum domino semper gratias agas. Vale. Omnes te fratres semper salvum sedulo pręcantur. Quinta die iulii anno 37. Martinus Mötyly, semper tuus. Ex Winfelden Thurgoę. Simul piissimo doctissimoque viro M. Gheimrycho Bullingero, domino ac fratri suo semper amantissimo.
Salus et pax Christi. Nec mihi est, quod praeter salutationem ad te scribam; est autem salutatio ista communis fratrum omnium, praecipue Ambrosii, Cuͦnradi, Thomae consulis nostri. Omnes cupiunt, ut valeas. Dudum audivi Euandrum non mansurum Campoduni; causam non audivi nisi iam ex te, et facile crediderim bonum virum isthac permoveri, nec tamen vellem Campodunensem scolam illo privari. Bucerus ex Hassia et Saxonia his diebus rediit; quid novi adferat secum, non habemus etiamnum. Leo nuper michi commendavit Thomam quendam Lovaniensem; sed nusquam vidi hominem. De Michaele meo nuper scripsi illum in Austria bene habere; interim etiam Khienringius idem scribit. De profectu autem evangelii quid sperandum, cum reges et principes istud persequantur? Sed quid dico, quasi vero regnum Christi non proficiat cęsaribus invitis! Sed vale cum tota domo. 27. ianuarii 1539. Leonem salutabis multis modis meo nomine et fac eum certiorem eius, quod hic de Michaele scripsi. Tuus Io. Zvick. Domino Hainricho Bullingero, fratrum charissimo. Tiguri.
S. Consolatorias tuas adeoque gratulatorias, frater observandissime, accepi. Accepi etiam Apologiam tuam contra offensiones ex bello infeliciter gesto ortas, quę adeo me delectarunt, ut partem egritudinis meę inde sublatam esse crędam. Dominus vicissim te soletur et conservet in omnibus afflictionibus, quas scio te propter rempublicam christianam non parvas sustinere, conservet te, inquam, ad retinendam et tuendam veritatem contra Christi crudelissimos hostes, quorum cristę nunc fere in medium aerem eriguntur! Ego me patri rerum unico atque mea omnia unice commendavi, cui quoque vivam et moriar, nec multum formidavi in periculosissima mea infirmitate humanę carnis resolutionem, sed oravi dominum, ut, si contingeret me hinc migrare, ut lęto animo fieret mihi tanquam illi, qui ex ergastulo ad hortulum amenissimum et ex transitoriis molestiis ad ęterna dei omnipotentis regna iturus sit. Nescis et vix crędis sane, quantis calamitatibus et miseriis optimus quisque piorum apud multos hincinde prematur! Fatuus propterea censendus iure est, qui vanissimo huic mundo multo studio diu immorari cupit. Ne cessaveris igitur et dominum pro me orare, ut vias meas ad gloriam suam dirigere clęmenter dignetur. Ego nondum revalui penitus. Nam ex apostemate tantum vulnus accepi, ut vix adhuc in mense sanari poterit. Accesserunt pręterea dispositiones febriles, item angustie circa pectus, ita ut  adhuc graviter affligar. Sed bene est: Hoc pacto video me esse filium benignissimi patris, qui me paterne corripit. Plura nunc nequeo. Hallerus, perpetuus frater noster, erit viva epistola. Dominos consules, archigrammateum, Gvaltherum, cor meum, Pellicanum, Gesnerum, Frisium atque singulos christiadas apud vos salvos esse cupio. Ego legam Apologiam tuam diligenter, pro qua atque omni beneficentia tua, si possum, responsurus sum. Vale cum honestissima domo tua. 3. octobris 1547. Tuus Georgius Laetus ex animo. Incomparabili viro atque amico, domino Henricho Bullingero, apud Tigurinos antistiti vigilantissimo. Zurch.
Unnsernn frundtlichenn gruͦs, sampt was wir liebs unnd guͦtts vermögennd, zuͦvor, ersammer, wollgelerter, sonnders lieber unnd guͦtter frund. Damitt wir für unnd für ursatz habind der dienerenn gottes worts, sind wir in willenn kommen, diß zwen knaben Samuelem Schneuwly unnd Ismahelem Buchser zuͦ üch ze vertigenn, daselbst ze studierenn unnd der heilligenn schrifftt obzeliggenn, üch zum frundlichostenn pittende, sy in günstigem bevelch ze halltenn, acht unnd uffsächenn uff sy ze habenn unnd, wänn sy sich lärnens, läbens, syttenn, gepärdenn unnd annderer stuckenn halb nitt gepürlich hielltind, sy darob ze straffenn. Alls unns ouch anngelangtt, wie die dry jüngling, so wir hievor zuͦ üch geschicktt, ettlicher maß unflissig unnd umbschweiffig syennd, wellennd wir üch gepättenn habenn, glicher gstalltt sy ze zuchtigenn. Das wellenn wir frundtlich umb üch beschuldenn. Datum 27. iunii 1547. Schultheis unnd rhatt zuͦ Bernn. Dem ersammen, wollgeleertenn meister Heinrich Bullinger, der kilchenn Zurich vorständern, unnsermm insonnders liebenn unnd guͦttem frund.
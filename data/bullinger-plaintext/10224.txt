Optimo et integerrimo viro M. Henrico Bullingero, mecaenati charissimo. S. Impediunt nos ab itinere nives, pluvia et ventorum vis. Basileae apud Myconium sine sumtu moramur sudum coelum et tempestatem mitiorem expectantes. Nivibus obrutae sunt viae omnes, montes praesertim, per quos nulla itinera nunc patent. Maxime tamen omnium nos detinet, quod Gallos et alios quosdam itineris comites facturos brevi hic invenimus. Tuam humanitatem rogamus literas nobis a senatu poscat Tigurinos nos esse et a Tigurino senatu propter studia ablegatos. Ita enim docti plerique consuluerunt, quo nobis tutioribus esse liceat. Ne nos negligas etiam atque etiam oramus poscimusque. Si dederis operam, facile impetrabis. Literis nos acceptis quamprimum cum comitibus maturabimus iter. Vale et nos tibi commendatos habe. Basileae in aedibus Myconii, februarii 25. Ioannes Frisius et C. Gesnerus tui toti.
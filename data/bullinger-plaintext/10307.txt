S. Diligentiam solitam commendo, charissime Bullingere, ut hac tempestate necessariam maxime, non dubitans, quin si constantia fuerit adiuncta, tum consensus inter promulgatores verbi, res omnis ad finem felicem a deo perducatur, praesertim adversariis eiusmodi existentibus, quales indicasti. Ago gratias deo optimo maximo, quod homines tam nihili palam se in adversam aciem collocant. An non iuvant potius nos, quam noceant? Mihi videtur singulari dei consilio sic factum. Illud dolet tamen, quod scribis frigidius verbum isthic recipi. Nam de cura rerum privatarum hactenus non fuit dubium. Attamen si fueritis constantes, ut dixi, perfringetis. Gaudeo praeterea, si de malis est gaudendum, quod Immontani isti tam impie victitant, dissidia propter aurum fovent. Qui scis, an fortassis deus ille noster hac impietate sit olim usurus ad compendium sui verbi? Monetis, ut desinant a foederibus principum, illi vero non obtemperant. Audio profecto, qui hoc malunt, siquando vos occasione inde sumpta melius nobis, et nobis omnibus, consulatis. Doluit quibusdam non parum, quod proximis comitiis a vestris foedera ista sunt exprobrata. Timuerunt enim, ne id prohiberet, quod factum nobis commodaret. Stultum illud, conari quosdam hoc argumento persuadere vobis, ut foedus ineatis cum Gallo, quod id esset contra pontificem. Constat apud nos papam daturum nuptui filio regis neptun suam, hanc esse nunc in Galliis, papam expectari a rege, missos cardinales aliquot cum nobilibus quibusdam, qui hunc Romam advehant. Mirum certe: Hic dissident, illic adfinitates agunt! Quamvis et illud sciamus, misisse caesarem, qui prohibuerit, ne exeat Roma, per amissionem gratiae suae. Nescimus tamen, quid perficiat. Quae Carolostadio commisi, clam sint. Tibi volui tamen esse nota non ob aliud, nisi si quo modo per diligentem observationem res ea possit intelligi. Speras nihil tale futurum. Esto. An vero non ita constat: Si possent, facerent etiam atrociora? Huc sint oculi consultantium semper intenti, ni malint olim decipi. Duo vernaculi navitae superioribus diebus palam hic inter cives dixerunt: «Bernenses, quicquid agamus, semper nos impediunt et in transversum se ponunt. Und so mir hotz wunden, es mag nit erlitten werden, wir muͤssend noch ein bockhorn mit üch abstossen; wir muͤssend eins gloubens sin und ein teil den andren usmachen» etc. Audis haec? Deus largiatur nobis suam gratiam et utatur nobiscum misericordia solita. Amen. Vale cum tuis et cum Leone feliciter. Basileae, 22. octobris anno 33. Os. Myconius tuus semper. Domino Heinricho Bullingero, viro perquam docto, domino et fratri suo charissimo.
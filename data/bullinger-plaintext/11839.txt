Gratiam et vitae innocentiam a domino. Qui hasce tibi fert, iuvenis Vuilpertus Zollerus, honestissima satus familia, aulam principis vestri ambit ac cupit famulitio accenseri principis. Nec aliud spectat familia eius, quam ut honeste educetur inter optimos. Placent principis mores sancti, aula temperans, religio integra. Ubi aliquot annis servierit principi, revocabitur aut, si placuerit principi iuvenis obsequium, diutius illi servire placebit. Duo ergo abs te peto: Prius, ut iuves, quo recipiatur a principe, iuves autem vel apud ipsum principem vel d. Trugse√ü aut alios viros nobiles. Posterius, ut receptum semper instituas in pietate, retrahas, si luxus crimini per consortium atque contagium velit esse obnoxius. Denique, ut patrem agas et aliquoties scribas, quomodo se gerat. Scripsit de hac eadem re d. Eras[mus] Fab[ritius] d. Trugses. Quod si ulla in re etiam tibi et tuis gratificare licebit, spontaneum et benevolum senties. Res nostrae in turbis istis periculosissimis bene satis habent, deo gratia. Ecclesia nostra est tranquilla. Galli signa opido pauci ex urbe et agro sequuti graviter mulctati sunt a magistratu, qui mercenariam militiam gravi aedicto prohibuit. Gravia et periculosa sunt tempora, sed novit deus pios e tentatione cum Loth, Noe, Abraham, Ieremia et apostolis educere, impios in iuditium servare puniendos. Hortemur ergo omnes fidei nostrae concreditos ad pietatis studium. Hoc suppeditabit consilia in consultationibus, vires in tentationibus, tandem et felicem exitum. Dominus Iesus servet te cum tuis omnibus. Salutabis charissimum d. Nicolaum Regium ac reliquos fratres. Tiguri, 2. octobris anno 1543. Salutat te d. Megander dilectus compater una cum reliquis fratribus. Voglerum imprimis salutabis et habebis commendatum. H. Bullingerus tuus. Praestantissimo viro d. Matthiae Erbio Rychenvillae Christum docenti apud illustrissimum principem et comitem Wirtembergensem, domino et fratri tum colendo tum dilecto.
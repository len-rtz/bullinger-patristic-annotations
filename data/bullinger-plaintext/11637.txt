S. in solida nostra salute Christo, mi venerande et charissime Bullingere. Quę mihi meisque ineuntis anni laeta auspicia tanta diligentia tamque plenis votis optas, dominum totis visceribus meis precor, ut conduplicata adeoque millecuplata ad te tuosque redeant, ut cum foenore, quę misisti, recipias. Significas te literas meas cum epicedio accepisse nullam interim mentionem adiiciens dialogi et alterius libelli, cuius partem ad te per illum ipsum Quirinum, qui literas tibi reddidit, mittendam curavi, ut dubitare incipiam nonnihil, an ista quoque acceperis. Erit igitur, ut proximis literis ista me sollicitudine liberes. Quod si redditus est dialogus, cave, ne absque tuo iudicio ad nos redeat. Fratri et Vogelino, quos potui, stimulos addidi, ut versiculorum absolutionem maturent, quo una omnia ędantur, incertus, quid promoverim. Quod si forte non iam per optimum huncce adulescentem illos miserimus, non erit, quur typographus porro illos expectet, sed pergat potius in altero illo solo excudendo, quandoquidem per se satis erit plausibile pariter et vendibile non tam propter pientissimae atque optimae sororis commendatas in illo virtutes quam ob singulare autoris artificium vereque nobilem et suavissimam illam scribendi venam. De pestilenti istic morbo non aliud scribo, quam quod tu ad nos iam semel atque iterum scripsisti. Facile ferri poterat hoc malum, si numero illorum, quos rapit, aestimare velis; verum inter istos non raro eiusmodi aliquem hominem subducit, cuius unius vitam centum aliorum mortibus redimere, si liceret, vellemus, quę profecto vel sola vel praecipua caussa est, quur ab hac domini manu tantopere nobis metuamus forte videntes, ut, ni mox hanc ad se retrahat, ecclesiastica et civilia miserando valde et irreparabili casu semel corruant. Antepenultima, quę domini natalem praecessit, hebdomada 25 extincti sunt, ultima vero non plures octo. Quod si non inclementiore hocce frigore absterritum facessat hoc malum, sed nihilosecius hyemare nobiscum perrexerit, periculum non mediocre erit, ne appetente vere omnes suas vires paulatim adversum nos colligens supramodum futura aestate ferociat. Dominus, cui vivimus et morimur, quod bonum est, in omnibus suis faciat; illi securos nos et totos permittemus. Nihil hic novi est, quod scire te referat, extra ea, quę sanctissimus hic adulescens narrare poterit, quem profecto ex paucissimis verbis, quę colloquenti mihi secum respondit, nonnisi optimae indolis et praeter eruditionem piissimi plane pectoris iudicare licuit. Utinam eiusmodi frugi adulescentum seminario dominus labescentem spem nostram futurę melioris posteritatis fulciat. Valde doluit, quod negociorum iniuria a Leopoldo abstractus nihil propemodum officii collocare in ipsum potui, quod tamen, quamquam ipse per se quoque dignissimus est, vel tua caussa lubentissime fecissem. De caesaris fortunis nihil aliud, quam quod istic quoque auditis, accipimus. Plęrique extinctam hanc maiestatem constanter affirmant, id quod si vere affirmant, maximas toti imperio propter fide hiantes partes et partium studia turbas dabit. Christus ille noster in regni sui tranquillitatem mature nos transferat nunquam porro turbandos. Zviccius noster tantum non animam egit; nescio quo nuper morbo correptus proximus certe morti fuit. Sed deus misertus est illius nec illius tantum, sed et mei et totius ecclesię suę, ne dolorem super dolorem haberemus. Dignus profecto est longissima vita, qui indefatigabili studio et labore cunctus in hoc [est], ut omnes non vivant modo, sed bene et uni vivant Christo, qui pro omnibus mortuus est. Tu cum omnibus tuis, praecipue administr[is] in domino, quam potestis dominum orate, ut imminens cervicibus nostris malum propicius aut prorsum avertat aut ita mitiget, ut nulla glorię suę et animarum nostrarum iactura feren[di] esse possimus. Commenda me omnibus amicis et fratribus, inprimis Pellicano, Leoni, Theodoro, Megandro, Gvalthero et cęteris, quorum perpetuis precibus apud dominum iuvari valde cupimus. Zviccius noster suam omnibus vobis salutem adscribere iubet seque diligentissime piis vestris votis apud gratię thro[num] commendat; faciunt hoc etiam germani nostri fratres. Rescribet Pellicano et Theodoro, ubi confirmatior erit valetu[do]; nam totus etiamnum languet. C[asparo] Sch[wenckfeldio] mittendas curabim[us] literas, quas Theodorus noster illi inscripsit, cui ut fratris Tho[mae] simul ac mea vice maximas gratias agas, multum te uter[que] rogamus; valde namque amanter et christiane dolorem suum de charissimae sororis nostrę morte in literis suis ad Zviccium testatus est. Dominus faxit, ut illi sint omnia prospera et laetissima, ut [ne] unquam ipsius vicem vicissim dolere oporteat. Salveat meo [et] coniugis meę nomine uxor tua cum tota tua domo omnibusque charissimis. Christus nos ęternum servet ac beet, in quo bene et constan[ter] vale, mi venerande et charissime frater. Constantiae, 30. decem[bris] 15[41]. Tuus Ambr. Bl. Fuit hic Galli legatus cum d. Huldericho, Argentoratensi medico. Is inter cętera affirmabat Anglię regem uxorem, quam postrem[am] nuper duxit, in carcerem cum primariis quibusdam aulę su[ę] viris coniecisse eademque adversus illam, quę in priores coniuges, meditari, ne non sit unquam regnum hoc suum cruen[tum]. Clarissimo planeque optimo viro d. Heinricho Bullingero, Tiguricensis ecclesię antistiti, domino et fratri suo venerando longeque omnium charissime.
S. Dispeream vero, Bullingere, si quicquam nunc aliquamdiu habui, quod de bellorum alea vel nostrorum cum Turco vel inter se nostrorum principum certum ad te perscribere potuerim. Scriptum iam satis diu nihil de iis rebus est a fide dignis hominibus; rumores vero sic variant, ut meminisse horum pigeat. Expectant nostri in horas certum nuncium, ut inter caesarem et Gallum conventum sit, si tamen conventum est, quod affirmare plęrique audent post trucidatos quater mille Helvetios, cuius rei non dubito, quin istic veriora testimonia habeatis. Augustani mei nihil horum in suis literis commemorant, qui explorata solum scribere ad me solent; si quid mihi significatum fuerit, diligenter, ut ipse quoque quamprimum resciscas, curavero. Commenda nos domino diligenter, ut sua pace hic nos et ęternum dignetur. Saluta totam tuam domum cum verbi gratię praeconibus omnibusque amicis. Dominum Röstium, consulem vestrum, integerrimum et optimum virum, cum se digno filio meis verbis amantissime salvere iubebis. Salutem tibi dicunt nostri omnes. Ora pro nobis, mi charissime et optime frater, et crebris tuis piisque intercessionibus apud dominum diligenter nobis patrocinare, ut humanis omnibus rebus magno impetu quotidie in praeceps ruentibus spes nostra et infracta in dominum Iesum fiducia se ipsa subinde fortior assurgat suaque virtus in nostra infirmitate feliciter perficiatur. Vale, decus meum, in domino. 30. octobris 1543. Tuus Ambr. Bl. Observando suo et charissimo Bullingero. Zürich.
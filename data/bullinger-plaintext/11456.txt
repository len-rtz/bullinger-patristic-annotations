Gratiam et pacem a domino etc. Tertias iam literas mitto, pater humanissime, ne scribendi officium in me desyderare possis. Priores autem num receperis nec ne, plane ignoro; utrasque enim Frankfordiam, ut hinc Basileam perferrentur, miseram. In quibus, quantum tunc per temporis opportunitatem licebat, huius gymnasii mores descripsi. Cuius cognitionem pleniorem cupiens ex Ammiani literis omnia exacte perdisces; nolui enim te nunc diutius morari, cum alia, quę scribam, sint quam plurima. Hoc unum certum tibi sit, relligionem nostram ceu novam, perversam planeque seditiosam penes hos existimari. Publice tamen nullum professorum in nos debachari intellexi praeter unum, quuius nomen nunc omitto, non tamen theologum, sed alterius lectionis praesidem. Noviomago ab Haganoa reduci literas tuas legendas exhibui simul et Bedroti, qui me quoque huic commendaverat; is omnia bona pollicetur, nec de illius, quam a multis audio prędicari, humanitate dubito. Is enim, ut audio, solus est, qui ad nostrae ecclesiae mores est propensior. Ipse tamen, cum nequaquam diutius hic morari instituerim, omnium commercio, lectionibus quoque et disputationibus tam publicis quam privatis abstineo, ne rixis et tumultibus ob relligionem motis implicer. Sępe tamen non parum doleo et tantum non dolendo rumpor, dum sanctissimę memoriae virum Zvinglium praeter meritum taxari intelligo. Sed quid agam? Ferendum est, quod mutari non potest. Hi enim nunc mores sunt, hęc tempora, ut qui Luthero (quem ceu deum plerique venerantur) placere instituit, benevolentiae huius aditum facillimum credit Zvinglianę doctrinae taxationem. Cuius authoritatem hic defendere nec meum est nec, si meum esset, tuto liceret; inextricabilibus enim labyrinthis, periculis, odiis et invidia memet involverem. Disciplina morum hic talis est, qualem Bachadibus suis Lyęus et Cupidinibus Venus praescripsit: Inebriari, vomere, hinc inde per plateas vacillantem conspici non pudet, imo laus, risus iocusque est. Si studiosum videas, militem ne an Musis initiatum intuearis dubitabis. Sed cur non his uterentur moribus discipuli, cum maxima professorum pars hęc soleat? Membrorum languorem capitis vertigo parit. Ego nullius professoris familiaritate utor quam Eobani Hessi, qui me, quantum coniicio, amat ex animo. Hunc colo, adeo, cum illo me oblecto. Reliquorum omnium commercio memet excutio. Tu, quaeso, curato, ut per Froschouerum certior fiam, quo me conferam. Frankfordiam ipse adibo; hyemem enim hic terere non institui, nisi a vobis iubear, quibus me totum accommodare animum induxi. Vos, quod placuerit, statuite; meum erit statutum exequi. Vix tamen credo hanc scholam vobis tam arrisuram, ut me illi astringere velitis. Mitto tibi Pollii poemata ut doctissima sic piissima quoque, qui in Westphalia verbi ministrum agit, quę si perlegeris, non dubito, quin placitura sint. Misit praeterea huc ad Georgium Honderlagium, medicinę studiosum, poemata alia, quorum titulus est Ecclesiastomoria, in quatuor sermones digesta, quorum primus veritatis contemptum, papisticos abusus, veteres hereses, veteris ecclesiae typum, huius sęculi mores exponit. Secundus ad Germaniam est, ut renascentem veritatem amplectatur. Tertius ad Pompilianum quendam, ne sęculi turbis, principum minis et bellorum rumoribus persecutionibusque se a vera pietate dimoveri patiatur. Quartus docet paupertatem christianis non aspernandam. Folia fortasse sunt quatuor aut quinque, quae si apud vos typis excudi digna putares, proximis nundinis ad te mitterem. Nec est, quod magno exemplar emendum esset. Nihil enim vir ille poscit, utpote qui non lucrum, sed pietatem querat. Poema tale est, quod et poetam et theologum deceat nec nostrę relligioni inconveniens. Perlegi enim diligentissime. Tu ex hoc praesenti monstrorum descriptione alterius gustum habere poteris. Mihi certe dignum videtur, quod pulcherrimis typis excusum posteritati mandetur. Tu, quid fieri velis, indicato. Mitto tibi, quę succisivis horis in Zvinglii, patrię nostrę liberatoris, honorem lusi, in quibus animum, non carminum elegantiam spectare iubeo nec dubito, quin et hęc tibi placitura sit, utpote cui nihil non placeat, quod studiosi labores parere solent. Mittam fortasse alia quoque in nundinis, si modo per temporis brevitatem possum. Promiseras te mihi argumentum carminis propositurum, quod ut faceres, multum cuperem, sed tunc temporis, cum in locum aliquem quieti et studiis meis idoneum receptus fuero. Musae enim hinc inde vagantem saepius effugiunt. Quod primis literis de principis matrimonio secundo scripseram, plane verum esse scias. In uxorem enim duxit virginem nobilem, Martham von der Sal, quae antea sorori suę inservivit. Consenserunt in hoc matrimonium aliquot Hassiae theologi, quorum coriphęus et antesignanus est Dyonisius Melander, qui ante Frankfordiae ministrum egit. Hunc velim, ut pro tuo in eum iure pro meritis tractares, virum quavis cruce dignum. Mutationem et repudium nisi clam sublata secunda illa uxore nemo sperat. Animus enim libidine occalluit, theologi in principis gratiam defendere perstant. Illa in monasterio quodam Wisenstein cum nobilibus aliquot virginibus, quas, ut inserviant, a principe habet, vivit nec quicquam a vera principe differt, quin et seipsam eo honore et nomine dignam haberi vult. In dotem accepit (ut communis fama est) viginti millia florenorum. Bucerum sunt qui consentiisse[!] dicant; ego id verum ne sit seu non, ignoro. Ego omnes huius authores in longinquas terras ablatos vellem. Optima interim princeps, legittima uxor, duorum principum et quatuor filiarum mater, forma adhuc et aetate integra, spernitur et vilescit. Quid Saxonię dux facturus sit, ignoratur, sed haud dubie vix inultum sinet. Lutherus certe Isnacę, ubi nuper conventus habitus fuit, nebulones illos theolongos verbis acerbissimis excepit. Hic nimirum est egregius ille Christi miles, quem ecclesiae verae patronum omnes existimabant. Tu hęc tam vera esse scias, quam si ex tripode (ut proverbio dici solet) dicta sint. Grassantur in his partibus mirum in modum, quos incendiarios vocant; aliquot pagi et vici exusti sunt. Embekum, urbs clarissima, tota incendio absumpta est cum civibus trecentis. Bingae ad Rhenum sitae aedes 150 simili clade perierunt. Latronum, furum et sceleratissimorum hominum tanta ubique copia, ut omnes furias in humanum genus conspirasse iure dixeris. Haec sunt, quae nunc habui; tu modo cave (si diutius me hic manere vultis), ne multi resciscant hęc per me relata. Capitale enim esse audio, si quis in hoc lege divina, si diis placet, concessum matrimonium invehatur. Quod stipendium attinet, quaeso, curato, ut sufficientes ad victum sumptus habeam, ne exteris et a nostra relligione alienis supplex esse cogar. Octo certe aut novem florenis totam hyemem exigere impossibile fuerit. Spero tamen vos tales in me futuros, quales parentes in filium. Ego curabo, ne vos huius impensae poeniteat. Imprimis quod Pollium attinet, fac, ut certum responsum accipiam, nam ipse exemplar scriptum mecum Frankfordiam afferam. Salutabis nomine meo d. Pellicanum, Theodorum et alios praeceptores meos summe colendos, imprimis matrem et uxorem tuam cum omni familia. Vale, humanissime pater. Marpurgae, pridie nonas augusti 1540. Tui observantissimus Rod. Gvaltherus. Clarissimo viro d. Heinrycho Bullingero, patri suo humanissimo et imprimis colendo. Ti[gu]ri.
S. in domino. Quidam ad nos scripsit principes et civitates in tres esse partes divisas: in Lutheranos, catholicos et neutrales, hoc est Palatinus et Coloniensis episcopus. Se a reliquis diviserunt; cum quibus iam caesar agit, quo possit eo melius componere religionis negotium. Quid, si ex caesaris consilio hoc medium esset inventum, quo melius dissidentes partes in concordiam redigeret? Brunsvicensem ad hebdomadas aliquot Colonienses foverunt, sed in publico hospitio, quod lantgravius ferre noluit. Scripsit illis, ne hostem totius Germanię, imo dei apud se habeant aut, quid subsecuturum sit, brevi experturos. Quid tertio ad illos scripserit, nescio; sed seditio gliscere incipiebat et coactus senatus a plebe, ut iusserit Brunsvicensem locum tutiorem quęrere; se nolle quicquam rei cum lantgravio et protestantibus habere. De obitu Lutheri, quem papales finxerunt, libellum fortasse vidisti; ridicula res! Papam nihil aliud scire quam mentiri et fingere absurdissima quęque incredibiliaque. Vale. Hęc paucis volui scribere ad te in ipsis negotiis. Salutato d. Theodorum cum reliquis optimis viris. Ne sis sollicitus de pretio librorum, quos misi. Si quid praeterea vis curatum, significa saltem et efficiam probe. De operibus Zvinglii quemadmodum nuper scripsi, interroga Froscoverum. Vale iterum atque iterum. Basileę, 25. iunii 1545. Tuus Gastius ex animo. Dem eerwürdigen und wolgelerten herren meyster Heinrichen Bullingern, lüttpriester zuͦ Zurich, mynem lieben, günstigen herren und fründt. Zürich.
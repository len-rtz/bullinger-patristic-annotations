S. Charissime frater, quod ultimo scripseras, ita me terruerat, ut noctes aliquot ducerem insomnes. Tamen cum fratres patricii rem apud se serius cogitarent, effecerunt, ut unanimi omnium consensu nuncius ille mitteretur ad vos, qui obsecrat literis, quatenus a vestris intelligant nostri, quae vel certa fama vel exploratorum testimonio habeant, ut et nostrates prospiciant, quibus proxima post vos et maior imminet pernicies. Parum abfuit, quin expeditio facta fuisset. Sed visum fuit, ne fieret, ne practicis interrumperetur. Animum mihi addiderunt certe hodie, quem non sperabam. Sed id a te, qui magna vales auctoritate apud tuos, petunt, ut senatus vel literis vel nunciis expostularet a nostrate, cum ipsi iuri stare velint, similiter et pacem desiderent; si super hec vi obruantur ab Immontanis, num nostri vigore foederum illis astare velint. Tu cum tuis pro tua prudentia communica. Emissi sunt in Italiam, Valesiam etc. exploratores. Quare non desperes nec fidas homini. Nam etsi nihil palam polliceantur, tamen optimi quique facturos se pollicentur, quod fratres decet. Literas has propter deum comburito, et de tuis nihil sollicitus sis, nisi malis, ut omnes remittam. Omnes enim habeo penitissime reconditas. Ceterum cura, ut Petrus Huberus ad dominicam Invocavit nobiscum sit. Quodsi provinciam nolit, mox indicet; nam schola hypodidascalo caret. Tandem nuncium hunc, dum a senatu responsum expectat, ad Froschouwer dirige, quatenus primum sexternionem in primum tomum Pellicani, deinde quae in 2. tomo excusa sunt, mittat, et si quae in Romanos tuos excusa sunt. Vale, charissime frater. 8. ianuarii. Tuum minimum nummisma. An Heinrich Bullinger, predicanten ze Zürich, sinem allerliepsten herren und bruͦder.
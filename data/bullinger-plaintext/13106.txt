S. Si nunciasses Helvetiam obpugnatam iri, non sic deiecisses ut dum scribis de Constantiensibus. Istud enim nuncium hoc habet mihi: Helvetia victa est atque adeo nulla. Speravi hactenus prius me finiturum vitam quam audire aut videre finem Helvetię! Falsus videor, si Constantia se dediderit. Nam hunc locum aliter tuebitur cadaver istud quam Maximilianus. Inde quid Durgoia, quid nos, quid reliqui? Non potuit aliter Constantia! Quid, si vos recepissetis in tutelam una cum reliquis, qui habent evangelium? Imo quid, si vos soli recepissetis? An id contra foedus? Non arbitror. Potuissetis etiam tueri per dominum soli contra diabolos istos! Sed timetis, ubi non erat timendum! Adeo devoti estis Quinque pagicis! Scripsistis nuper literas ad nostros, e quibus timor ille satis constat. Interim autem nobis soletis tribuere, tanquam primi simus, qui cęsaris voluntatem recepturi forent, si quis postularet. Hoc in sinum tibi. Sic enim venit ad me per literas, quibus tantum tribuo, quantum convenit, dum ea fuerint adserta aut meliora accepero. Scis, quę amici inter se conferant. Eam rationem ego hic sequor. Quinque pagicis non fido (summa summarum, quia fidem nostram ita persequuntur, ut queant pati malum, tantum ut nos pereamus), quicquid in  ore habeant! Sunt exempla, quae non excidunt, quę ob nuncii celeritatem scribere non possum. Qua ratione nec nova possum significare pręter illud: Periit a comitiis Augustanis religio, ut reliqua taceam, ni dominus caveat. Descripsit causam Gastius a me. Forsitan mittit. Ex Antwerpia est, Anglos in domino pergere fortiter et feliciter. Bis conflixerunt cum Scotis. Nunc quindecim millia perimerunt, secundo sex. Londini conficietur pax. Ex eodem loco est: In Italia pronunciatum bellum a papa contra cęsarem. Dubito hic nonnihil, quod vos propinquiores nihil ea de re. Nam fertur cadaver ne militem quidem misisse in Italiam neque aliquid curę de papa gerere. Colludunt, qualiter cum Turca collusum est hactenus, dum  Germaniam fecit miseram, exhaustam, servam cadaver. Idem accidet Helvetię per Quinque pagicos, nisi dominus suos velit servare. Cęterum quomodo servabit, qui servari nolunt? De Gallo nihil dico, praeter hoc unum, quod Gallus retulit ante dies sex, vir doctus, pius, exul, sermone suavis (ut talem nunquam audierim): „Rex, inquit, scortum fovet, pascit, init, quod pater eius hactenus iniit!“ Tibi dico, quod ille libere dixit. Stupebam ego; narrationem repetiit; coactus sum credere, non autem cuipiam persuadere. Literas ad Butlerum quaeso Constantiam mittas quamprimum. Dominus Heinrichus Winckeli mortem obpetiit. Hodie sepeliemus. Cave, quod in te est, ne Constantienses conveniant cum cęsare, alioqui periimus! Vale in domino cum tuis et fratribus. Basileę raptim, 27. octobris anno 1547. Tuus O. Myc. D. Hinricho Bullingero, ministro Christi fidelissimo doctissimoque, fratri in domino venerando suo. Zu[ric]h.
Yn hochster yl. Der bott will uff sin. Hab ich aͤben ehrlich gest. Aber es ist nichts news by unß. Ewer schriben ist mir worden. Darinn spür ich ewer trüw flyß und ernst. Der herr seye ewer lon. Was ir vom kaiser schribt, ist war. Es bedarff uffsechens. Hertzog Wilhalm hat dem koͤnig ain musterplatz abgeschlagen und ist gewisß, das es sin ernst ist, das er nitt wider unß sein will. Davon ain ander mal. Augspurg ist nitt alls verzagt, nach dem man mir schreibt, dann das die fahr um sy der gelegenhait und musterplaͤtz halber groͤsser sein will. Der koͤnig hat hertzog Wilhalmen von Payer fuͤrgeben, der Turck sey 100000 starck zuͦ Kriechische Wissenburg ankommen. Was daran, ist bald zuͦ erfaren. Es wirt sonst uff dem tag by den ewern durch unsere gesandten gehandelt und angebracht, wie ir vernemen werdt. Es ist mengklich willig, uff unser seyten ze ziechen. Und habend die knecht gmainklich das gschray gemacht, das sy sagend: „Ich züch dem kaiser;“ die andern sagend: „Ich zeuch dem reych,“ welche unß ziechend, das ir aige sag den kaiser und das reych zuͦ finden macht, und nennt unser syten das reych, diewils der mertail ist. Der kaiser hat ettlich heroldt ussgeschickt mitt mandaten von Regenspurg, das mengklich die allt religion widerum annemen und die newen abstellen, oder alle ungnad erwarten soͤlle, etc. Daruff ist glych der von Gravell, ouch bischoff von Bamberg sampt hertzog Moritzen von Sachsen zuͦgefaren. Habend auff das demuͤtigest begert, kai. mt. well nitt gächen, etc. Daruff er die heroldt widerum abgefordert. Aber es sind alls angemacht butzen; gott well die unsern verwaren, das sy mitt hinderlisten nitt betrogen und in jamer gefuͤrt werden! Hertzog Ulrich ist sehr handtlich. Der muͦsterplatz zuͦ Ruͤdlingen ist zerstoͤrt. Der abbt von Kempten will lyb und guͦt zuͦ denen von Kempten setzen. Hat inen vyl korn und anders in die statt geben, dann er verstat die sach, wa es hinuß werd. Schreibt gen Augspurg trostlich, und das sy die schantz nitt ubersechind. Will ich ouch thain, doch das man sich vor allem zuͦ gott bekere, on des gnad und gunst das ander alles vergeblich sin wirt. Bittend ouch mit truwen fur [uns]. Meine herren schickend wyb und kind denen nach, die yetzund dem kaiser zuͦziechend. Under denen dann yetz ouch die reych frauw von Hof aussgeboten ist. Dann ir mann, Sigmund von Landenberg, ouch dem kaiser knecht zuͦfuͤrt. Ich hoff zuͦ gott, es werde bald besser, wann man nun nitt in faul underhandlungen geriethe. Dann die bischoff und pfaffischen, so sy den ernst sechend, werden sy selb rigel fuͤrstossen, das frid gemacht werd. Bescheche der guͤtig und best will gottes! Lasst mich mitt ainem wort wissen, wie es mitt euch predigern zuͦ Zuͤrich gehalten werde, so man führs oder anderer unruͦhalb lerman schlacht oder sturm leuͤt, ob ir ouch in wehr und harnisch auffsein und den plaͤtzen zuͦlouffen muͤssend oder nitt. Schreibt nun ja oder nain by disem botten. Vergessts nitt! Die stend habend zuͦ Regenspurg by kai. mt. angehalten des begangnen morts halber, etc. Hat ir mt. geantwurt, sy seye noch nitt deliberiert, aber was es sein solle, ob glych dise ainen soͤlichen umbracht, diewyl doch die von Memingen verruckter jar ainen gericht haben, der kaiserlich majestat gelait by im in buͦsen getragen habe. Ach der ellenden, unfurstlichen antwurt! Er hat zway fennlin knecht noch zuͦ den vorigen gen Regenspurg in die statt genommen. Und sind die gesandten allso verstrickt, das sy nichts, darab sy ain scheuchen moͤchten haben, so es uskem, den iren schreiben doͤrffen. Ich muͦß abbrechen. Der bott ist uff. Bitten fuͤr unß und gruͤsst all guͦt herren und freund. Die empieten euch ouch alles guͦts. Datum in yl, zuͦ 12 urn, 29. iunii. Uff hinacht komen der pfaltzgrauff und hertzog Ulrichen zuͦsamen.
S. Qui has reddunt, vir clarissime, duo praestantes sunt amici vestrae ecclesiae, quorum alter, qui senior est, multis afflictionibus et longo exilio agitatus, Gerardus Westerburgius est, vir notus doctis et piis. Tecum et coeteris cum fratribus variis de negociis ecclesię ut colloquatur, ad vos proficiscitur. Alter Polonus, iuvenis magnae spei, qui literis Hebraicis apud vos daturus operam est, tibi commendatus esse cupit. Utrumque igitur pro tua singulari humanitate benigne si tractaveris, rem tui ingenii excellenti bonitate dignam et his gratam feceris. Quod vero ad me attinet, ultro oblatam hanc ad te scribendi occasionem negligere nolui, quod, meum adversus te studium boni ut consulas, vehementer opto. Vale, vir optime, cum omnibus Tigurinae ecclesię ministris, quibus in Christo pręclara omnia precor. 18. iulii. Martinus Borrhaus tuus. Clarissimo pietate et doctrina viro Henrici Bull[in]gero, suo in Christo d. et fratri observando.
Eersamme fürsichtige wyse gnädig und liebe herren, min willig dienst und was ich üch ze gefallen wüste sye üch bevor. Allß mir üwer ersamm wyßheyt in miner trübsall so trostlich und trüwlich zuͤschrypt, daß ich mich zuͤ üch fuͤgen, wellend ir mich mitt billichem stand, da ich das evangelion Christi predgen möge, versähenn, weyß ich üwer ersammen wyßheyt hohen danck; will ouch sömlicher trüw, eeren und guͤtem, so vil und mir müglich, ind eewigheyt nitt vergässen, sunder mich zuͤ yedenn und allen zyten beflyssen, sömlich früntschafft mitt höchstem flyß, liebe und gunst zuͦ beschuldenn. Demnach wil ich üwer wyßheyt trungenlichen gebätten habenn, ir wellend mir minen verzug zuͦ argem oder zorn nitt uffnemmen, das ich den bottenn nitt grad abgefertiget hab; dann ich inn alein der hoffnung uffgehept, daß ich ein entliche antwurt gäben möchte. Nun aber schickend sich mine händell also, daß ich nitt hab nach minem willenn und fürnemmen mögen handlen. Will üch also, allß günstige herren und mine besonders [!] getrüwen, zum aller höchsten gepetten haben, ir wellind mich, der ich sust inn vil wäg verrungen, nitt überylen; will ich üwer wyßheyt, wo nitt innet acht tagen doch uff das aller längst innet 14 tagen, eintwäders selbs antwurt gäben oder mitt bottschafft zytlich und gepürlich hallten; will ouch sömliches uffschlags hohen danck und getrüwe früntschafft wüssen. Damitt will ich üch gott befelhenn; der welle üch mitt wyßheyt und uffrächte lang zuͦ sinen eeren behallten. Datum samstags deß 2. decembriß 1531, Zürych. Ü[wer] wysheyt alle zyt williger Heinrych Bullinger. Den ersammen, frommen, fürsichtigen und wysen Adilbergen Meyern, burgermeister und radt der statt Passell [!], minen g[nädigen] und lieben herren.
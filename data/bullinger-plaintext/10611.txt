Salus. "Bullingero pręterea scribe, ut Conradum Luthardum, quem semel atque iterum commendavit, mittat indicans, quid hominis sit et qualis sibi ecclesia credi merito debeat. Pellicano meis verbis gratias age pro epistola ad Pfullingenses; nam spero vehementer commodaturam muliercularum istarum ingenio. Caeterum, quando in praelegendis hic hebreis vel non potest vel non vult perpetuam operam suam polliceri et Bullingerus scribit istuc nos a Tigurinis impetrare non posse, non erimus porro molesti viro tam modis omnibus sancto, cui me quam potes diligenter, pariter et Bullingero, quod non scribo, excusabis. Supra vires et modum divexant me tot ecclesiarum negotia, ut nihil sit tempusculi reliquum, quod amicis tam insignibus salutandis dedicare valeam." Haec Ambrosius, quibus descriptis officium fecisse volo. Valete perpetuo. Constantiae, 12. aprilis 1535. Pręsentium literarum latori non nihil negotii est apud vestros, quod ex ipso intelliges. Est autem vere bonus et pius vir, qui magis deo quam hominibus serviens aliquandiu apud nos exulem egit. Si manum porrexeritis, non indigno aut ingrato feceritis. Iterum vale. Sanctissimis viris d[ominis] Hainricho Bullingero et Chuͦnrado Pellicano, summo studio observandis, Tiguri.
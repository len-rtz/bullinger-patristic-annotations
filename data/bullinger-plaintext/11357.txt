Erwirdiger, wolgelerter, insunders günstiger, lieber herr und bruͦder, üch sige zuͦfor die gnad gottes, darzuͦ min früntlich gruͦß und guͦttwillig dienst etc. Üwer schriben han ich sontag, den 5. octobriß enpfanngenn und darin dess künigs von Enngenlandts gemuͤtt, alß ich in alltzit hab geschetzt, verstandenn. Dann daß gefarlich scheiden sinner erschtenn husfrowen mir so übel an im gefallen, daß ich nie getruwt, dass er ein hertzliche liebe zum wordt gottes gehaptt habe. Es muͦß aber also zuͦgan, daß abfäl und ferfolgungen beschähend, uff daß die glöibigen bewärdt werdind und lernind uff keinen mentschen truwen, sunder allein uff gott sähenn, gott gäb, mann falle hinden, fornenn oder näbend sich ab. Daß aber daß euangelion anderschwo zuͦnimpt, hör ich gernn, beger auch, daß dieselben im glouben wol gegründt sigind; wirtt sy gott nütt bald wider sinckenn lassenn etc. Nüwer zitung: Ist einer, so die kouffmanßguͤtter uss Italien in Tütschland fergett, by mir zuͦ Rinneg gesinn, der mir anzeigt, daß er innertt 8 tagenn zuͦ Meilland gesin. Da sigind sinnem herren, by demm er dient, glouplich brieff komenn, daß der Türg demm keiser ein fast stark und guͦtt schloss, genannt Castelneuff, ist ein paß und beschluss an demm selben ortt dess meerß, mit gewaldt habe angenommenn, doch mit grossem verlurst sinnes folks, dan die Spannger und landtzknecht, im zuͦsatz daselbs gelägen, träffenliche, grosse wer gethann; aber die file dess geschützes und dess folks, so der Turg da geheptt, habe inen den schaden gethann. Und nach eroberrung des schloss, waß er nach überrig funden, daß nüdt zuͦ dott geschlagen, habe er innen die nasen und oren lassenn abhouwenn und sy in den galeenn hinweg gefürtt. Er, der Dürg, lasse auch gedacht schloss gantz fest und stark buwenn und sige entlich der meinung, uff künfftigen fruͤling den nächsten uff Maria de Loreta, dadannen uff Romm zuͦzezühen und vonn demm bapst ein suberren applaß ze empfahenn. Dan so er das schloss und pass inhabe, möge mann imm nüdt wol mer werenn. Es lige auch gerichtz gegen Loreten zuͦ, über mer ze rechnenn, und sol söliche eroberung innertt zweigen manettenn beschähen sin. Und wiewol der bapst söliche straff mit sinnem gesind fast wol verdient, sind doch fil frommer unnschuldiger lüdt, so darinn liden muͤssend, wol ze erbarmen. Gott geb innenn und unß allen gnad zuͦ waremm rüwen und rächter besserung, so wirdt er die und ander straffen vonn unß nemen etc. Gruͤssen min herren und schwager, her burgermeister Röistenn, von minentwägen fast. Sagend im auch, daß er nütt zürnn, daß ich im nütt auch geschriben habe; sig der herpst die ursach, dan fil mer win, dan jemand gemeindtt, uss gnaden gottes werde, darzuͦ amm Buͦchberg guͦtt, aber anderschwo sige er demm Zürichwin fast nach gefrünnt etc. Ich han minem schaffner Heiny Dugginer geschriben, mir ein nüw testamentt, da daß latin und tütsch näbend einanderren getrukt sige, wie sy dan for jaren zuͦ Zürich getrukt wordenn sind, ze schiken; dan ich vermeinte allerbascht ein anfang dess latins daruß ze überkomen; daß zuͦ lernen dan ich daß fast begirig bin. Ist min pit an üch, ir wellind, ob filicht Michel keine mer hette, imm anderswo umb daß geltt darum helffen; dan mich fast darnach belangett etc. Üwer gruͦß, den ir minem bredicannten gethann, fröwtt in fast wol. Ladt üch ouch fast wider gruͤssen und früntlichen dank sagenn. Min hußfrow und ich gruͤssend üch und üwer husfolk fast etc. Gruͤssend mir M. Löwen, herren bropst und ander mine herren und fründ. Datum in il, Rineg, mentag, denn 6. octobriß im 39. Üwer altzit getrüwer fründ und bruͦder Hanss Hab, burger Zürich. Demm erwirdigen, wolgelertenn herren Meister Heinrichen Bullinger, predicantenn im münster zuͦ Zürich, minem günstigen, liebenn herren und bruͦder.
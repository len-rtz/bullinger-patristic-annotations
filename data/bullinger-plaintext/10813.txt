Gottes gnad erhalte unns. Amen. Fürgliepter herr und bruͦder, min herr Vadian hat mich sechen lassen das buͤchly über die epystel, so ir gemacht, und gen Franckfurt in die mess getruckt worden etc. So nun ir mitt dem selben fertig, hab ich üch um gottes willen us min und andrer beger petten, daß ir verhelffen, das die predig, zuͦ Basel beschechenn, by üch getruckt wurde. Nochmals unser ernstlich pitt, ir wellend das fürdernn, wie man üch vertruwt etc. Gott syg lob des Basileyschen tags etc. Was ir dess tags Baden vernemen, och Solutornen panditen, die zuͦ Bern ligen, oder zitung, mittailend uns. Och wie es um das schloss, davor die Berner ligen, stande etc. Alhie stat es wol. Der apt redt vordrigs tag us der statt gen Wyl zu. Underwegen komen im der hoptman, hoffmaister. Und der from mönch, der hie, also ist die sag, predigt sol haben: "Die kätzer kond aber zuͦ Basel zuͦsamen", ist och wider hie. Die sag was, er käm nit mer, welte gen Lutzern etc. Mich wundert, ob ir die copy gen Bern her Casparn geschickt, wie ir wol wist. Dann der mann ist komen, ist recht, dann er den fromen Bernern wenig schenckt mit reden uff der stras etc. Wir baide begered, daß ir uns uxor, mater, puer, virgo und alles grüssend. Wenn des Ronen hus uberhin ist, dörftend wir wol bald komen. Actum Sant Gallen, mentag nach letare anno 36. jar. U[wer] w[illiger] Hans Vogler. Wie ich nächstmals mit üch redte, us pitt der biderben lüten us dem Egny, so gen Arben ghörend, oder och Arben etc., ob sy nit erlangen möchted, lut der abschaiden haisen fürfarn, diewil ich sich, daß die Berner sich och yetz ernstlicher annemen etc. Uwer williger. An minen fürgeliepten hernn und fründt Hainrichen Bull[igern] zuͦ hä[nden].
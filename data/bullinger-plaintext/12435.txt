Gratiam et vitae innocentiam a domino. Non habeo quicquam, dilecte Hallere, quod superioribus diebus abunde scripserim, ad quas responsionem expecto. Tu sis fortis in Christo domino, cuius veritatem si syncere praedicaveris, non desereris vel ab ipso domino vel a causa. Ora sedulo dominum, ut tibi augeat spiritus sui dona, ut, quicquid ecclesiae salutare est, intelligas, consulas, agas. Fama est Saxoniae ducem et Luneburgensem Augustam venisse, caesarem item petiisse Ratisbonam. Quid verum sit, ignoro; cupio autem scire. Mundus non cessat artibus et machinationibus suis clanculo et aperta vi impugnare veritatem. Sed vivit, qui vicit mundum. Huius verbum manet in aeternum. Quis autem ille Pseudo-Fridericus? Anne impostor est submissus, ut multorum animos frangat et terreat? Non caret eius factum exemplo. Nam tempore Rodolphi regis, qui fuerat Habspurgi comes, quidam Pseudo-Friderychus aureos montes pollicebatur multisque imposuit. At Rodolphus obsedit illum non procul a Colonia, in Witzlar (si bene teneo nomen), ac captum igni frixit. Hic erat finis illius gloriosi regis Friderici. Primus, Barbarossa, in Tyro sepultus iacet. Secundus in Sicilia. Tertius, Maximiliani pater, in Austria. Nullam habemus promissionem de ullo Friderico Messia. Utinam Germania bene illud domini expendat: „Ego veni in nomine patris mei, nec recepistis; alius venit in nomine suo et illum recepistis“, Ioh. 5 [43]! Christus est rex et sacerdos et propheta noster. Pereant et recedant procul Friderici omnes! Christus est pax nostra. Is dixit pseudo-prophetas venturos in mundum. Dominus Iesus servet te cum uxore et filia.
S. P. Promisi in proximis literis me per hunc Andraeum, civem illum Tigurinum, prolixius scripturum de his, quae apud nos fiunt. Id nunc ex parte praestabo. Sed quoniam non possibile est tam familiariter singula sigillatim scribere, quam si colloquio liceret exponere familiari, ea tamen, quae, maxime vos scire scio desiderare, exponam. Et quae supersunt, deo dante brevi exponam coram. Scribam autem Germanice, ut possis communicare etiam aliis amicis nostris, quibus non vacat omnibus omnia scribere. Uff den ersten tag septembers hatt die K[eiserliche] M[a]i[es]t[at] alle churfürsten und fürsten zu ir laßen beruͤffen in ir herberg, diewyl er so schwach noch, das er nitt us hatt wellen ryten, und alda durch den jungen künig Maximilian, ertzhertzogen in Österrych, den churfürsten und stenden deß rychs laßen fürtragen, worumb er disen rychstag ußgeschriben, das er nammlich vor, etlich mal, als zuͦ Wurms und Regenspurg, habe die fürsten  und stend beruͤfft, mitt inen die stritigen hendel tütscher nation zuͦ verrichten, si aber da nitt erschinen, deßhalb er bewegt, die selbigen herzuͦzuͤfüren, wie dann vor augen. Deßhalb, wie vor sin fürnemmen alweg gsin, alle spän, insonderheit der gezweiten religion halb, fridlich zuͦ verrichten, also sye ir mjt. noch deß gesinnet, mitt anderem vilfaltigen gschwetz und gepreng, das ich von vile wegen zuͦ schriben underlass. Und in summa proponiert dise artickel, uff gegenwirtigen rychstag zuͦ handlen: Zum ersten, die religion, mitt was mittel und wäg seliche theilung möge in ein einikeit gebracht werden. Zum 2., das der alt landsfriden, so gemeine stend deß rychs mitt ein anderen habend, sölle in krefften bliben. So aber die stend etwas daran wüssind zuͦ verbesseren, mögend si selichs fürbringen. Welle er gnediklich darzuͦverholffen sin. Zum 3., so sye er auch gedacht, das camergricht zuͦ besetzen und, damitt nieman ufzogen werd, alweg 10 man nebend den verordneten camerrichteren zuͦ haben, die inen behulffen, und, so si nitt vermüglich, an ir statt gebrucht werdind. Zum 4., die restitution, das iederman dem anderen widerumb zuͦstelle, was imm endtnommen. Zum 5., Türggenwere: Das well er lassen stan, bis ir mjt. bruͦder ankomm. Zum 6., das sich gmeine stend mitt einander umb frid und ruͦw willen tütscher nation in einen punnt begebind. Zum 7., mitt was mittel ein müntz imm rych möcht gebrucht und gehalten werden. Zum 8., diewyl bishar under den stenden vil zanck der session halb gsin, das ein ieder sine jura fürlegg, damitt man auch in dem ein verglichung mach. Zum 9., das auch keine ständ fürhin besonder und heimlich rät habind, sonder ein ieder sin stimm inn offnen räten sage, damitt parthyischen anfengen und practiken geweret werde. Dise 9 artickel hatt er inen zuͦ handten fürtreit. Uff das selbig handlet man ietz imm ersten der Religion halb. Der allmechtig gott komme siner eignen sach zuͦ hilff, dann sonst ist es alles verloren! Die bischoff jubilierend, tribend selchen hochmuͦt, das nitt zuͦ glauben. Meinend, si habinds ietz in henden. Wellend schier weder vom concili noch anderer verglichung hören sagen, sonder uff deß keisers glück hin  urtheilen, und dem Trientischen bschluß nachkommen. Aber wir hoffend, gott werde umb ein ander mittel sehen. Uff hütt datum sind die 6 churfürsten all imm rat gsin, die ich gsehen vom rathuß ryten: Mentz, Cöln, Trier  (ist unsaglich, was hoffart si ußtoßend), item pfaltzgraf Fridrich, hertzog Moritz, das fromm kind, und der jung churfürst von Brandenburg, mitt anderen meer fürsten und bischöfen. Die stett laßend si nitt zuͦ inen in die consilia, die doch vil eerlicher bottschafften da habend (die burgermeister schier von allen stetten). Wenn si etwas beschloßen, wirt mans dann erst den stetten fürhalten. Also stat es deß rychstags halb. Ferdinandus ist noch nitt hie, dann er (wie man sagt) in Behem gar grusamm handlet. Bricht thor und muren von etlichen stetten; macht dörffer darus. Hatt ein große anzal behemischer herren gfangen, deren er etlich köpft, etlich sonst gestrafft, das si ir läbenlang strick an hälsen tragen söllend (von welchem jamer man mee sagt, dann zuͦ schriben sye). Ir religion, fryheit und anders, das si von zyten an deß Hussen ghept, ist inn als endtnommen. Habend auch alle waffen von in geben muͤßen. Man achtet auch nitt anders, dann, so bald er harkommen werde, werde uns zum wenigsten alles predigen abgstrickt werden. Also wütig ist er wider das evangelium! Hertzog Uͦrich von Wirtenberg kumpt nitt, dann er ist krank. Unser bischoff halt dapfer mäß imm thum. Hatt aber von gotts gnaden unserer burger nitt vil kunden, wiewol etlich dahin lauffend, doch weniger, dann man geacht hette. Er hatt aber etlich bestelte, die allen armen, dies begerend, all wuchen ein taler schenckt, so si mitt irem husgsind zur mäß gond, ja welcher nun mitt eir todten lych gat, die man vergraben wil, und ein kertzen treit, wer er sye, dem gebend si ein batzen, damitt man dest bas bkenne, das si dem Endtchrist zuͦgehörend. Es hatt auch diß wuchen ein landsknecht bi inen wellen zkilchen gon mitt eir brut. Do hatt man wellen, das er vorhin bichte. Das hatt er nitt wellen thuͦn, und jemerlich über die pfaffen gschworen und mitt der brut wider zur kilchen usgloffen. Man hatt auch, uns allen zuͦ leid, dem Heldio, pfarrer bi S. Uͦrich, ein garten genommen an sim hus und inn zur grebtnuß der frömden gewyhet. Man sagt auch, das der bischoff an den keiser suppliciert habe, das er welle das predigen abstellen (es gebere vil unradts) allein den rychstag us. Aber der keiser sol imm nüt darüber geantwort haben. Am 28. Augusti habend sich etlich wälsch rüterbuͦben vor der predig in der kilch bi bi S. Uͦrich versammlet, und als die lüt anghept, hinin zgan und Psalmen zuͦ singen, habend die angfangen, sonst üppige lieder zuͦ singen. Und einer uff die kantzel gangen und ein kartenspil gemischt, als welt er drus predigen. Habend sich auch also gestellt, das iederman on predig wider heim hatt muͤßen, das man nüt können vor inn schaffen. Und als sichs einer von burgeren beladen, ist er von den Walchen uff den tod gstochen worden, wiewol man sagt, das der keiser selb darüber zürnt hab; aber es blipt ongestrafft. Am 23. Augusti gschach ein uflauf von den landsknechten, von dem ir on zwyfel gehört, dann es warlich ein erschrocklicher lerman gsin und glich wyt kon, dann dem keiser in aller zyt siner regierung nie größere schmach begegnet ist. Man hatt das regiment knechten, so er mitt imm bracht, gmusteret, und ob man inen schon dry monet schuldig, hatt man inn doch nun einen bezallt; welchs si so übel verdroßen, das si lerman gschlagen, zuͦ den fennlinen gloffen und mitt einer ordnung für deß keisers hof gezogen und gschrüwen: „Gält oder bluͦt!“ Darus ist ein selcher iamer worden under den Spangeren, das man ylends alle thor zuͦgschlagen, als wälsch volk hinden zuͦ des keisers hof gloffen, iederman in hüseren sich in die harnesch und zuͦ den weeren gethon. Doch hatt sich nieman der burgeren zuͦ einichem theil gschlagen. Das hatt zwo stund gewärt, das man gmeint, die tütschen und wälschen werdind einander schlahen. So hettind die burger zuͦgsehen. Den gfangnen churfürsten hatt man ylends zum keiser gflöchnet. Den knechten hatt man guͦte wort gen, bis man si abtädinget. Ist doch deß keisers trabanten einer erstochen. Morndeß hatt man si bsalt und etlich geurlobet, bald aber etlich gfangen, die schuldig sond sin, und zwen amm fischmerckt an galgen ghenckt iederman an die augen und ein gantzen tag laßen hangen, auch zwen köpft und die cörpel lassen uff dem marckt liggen zuͦm schrecken. Also ist dise rumor gestillet. Sonst etlich hatt man hinusgfürt für die statt und in ein Waßer gworffen. Zuͦ Gintzburg ist der Hofmeister, münch von Colmar, gstorben jemerlich. Dann als er uff dem wäg gen Augspurg gsin, ist er einsmals kranck worden und gen Gintzburg kan und vor sin end in seliche verzwiflung  kommen, das er gschrüwen: „O wee mir verdammten creatur! Was hab ich thon? Ich han gott imm himmel glogen und betrogen, die wüßenlich warheit mitt wüßen und gedancken widerfochten. Ideo lata est sententia meae condemnationis! Cingor multis myriadibus diabolorum!“ Selichs hatt er ein guͦt wyl getriben, das vil lüt vons wunders wegen zuͦ imm kan. Auch ein pfaltzgrefischer secretari imm zuͦgschrüwen, er söll doch sagen: „Deus propitius esto mihi peccatori!“, aber das wort hatt nieman können in inn bringen. Ist also in sinen verzwyflen dahin gangen: Welchs eigenlich war ist; es laugnends auch die pfaffen selbs nitt. In Neapols ists übel gangen. Der viceroy hatt ein huffen knecht zuͦsammenbracht und die Neapolitaner gschlagen, bis in 1300 erwürgt und inen alle waffen gnon und si also under das joch thon. Uß Franckrych und Engelland hörend wir nüt. Landgraf ligt noch zuͦ Werd. Hertzog Moritz wirt von Tütschen und Wälschen über die maß gehaßet. Die predicanten zuͦ Wittenberg und Philippus selb sind all guͦt moritzisch worden; deß man guͦte kuntschafft hatt. Mine herren habend etlich pfarren uff dem land ghan, dem spital zuͦghörende. Es hatt aber der künig und der bischoff on alles recht die pfarrer all ab denselben orten vertriben. Könnend imm mine herren nüt thuͦn bis zuͦ ustrag deß rychstags. Sonst gschicht teglich vil todschlag und anders,  von dem allem nüt zuͦ schriben. Im predigen farend wir dapfer für. Gott geb, das es lang wäre! Miner sachen halb bin ich noch nitt wider bi den herren gsin. Ich wolt gern verziehen, so lang mir müglich, bis ich den terminum der zwei jaren erlangete. Dann ich will, wils der herr, nüt handlen, das in einig wäg ergerlich und mir oder anderen nachteilig und ufheblich sye. Haec in praesentiarum dare volui, quae omnia poteris communicare, cuicumque volueris. Si quae habuero alia, per certum quemquam nuncium significabo. Tu interim vale meque habeas commendatum. Salvere iubeo omnes patres et fratres, qui sunt vobiscum, maxime etiam tuam familiam et d. Gvaltherum. Salutat te Lepusculus, Xystus et d. Laetus, qui revalescit iterum a quodam genere apostematis. 9. septembris anno 1547. Tui perpetuo studiosus Jo. Hallerus. Man sagt auch, das der keiser uff ein nüws kriegsvolk annemme. Wohin ers aber well bruchen, weißt man nitt. Er hatt auch noch 3 regiment Spanger und 2 tütsche: eins hie, das ander zuͦ Ulm. Ich sorg, es möcht über Costentz und die Eidgnoschafft gon. Gott well es abwenden! Es gschehend große tröwungen, aber das grund hab, weiß ich noch nüt. Welt es sonst minen herren nit verhalten. Praestantissimo viro d. m. Heinrycho Bullingero, domino suo tanquam patri colendo. Zürich. M. Heinrych Bullinger.
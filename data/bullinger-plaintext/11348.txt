Gratiam et vitae innocentiam a domino. Spero te tandem e thermis illis rediisse, utinam sanum et per omnia recte valentem. Nos hic omnes valemus recte, domino sit laus. De concertatione illa universitatensi nihildum certi habuimus; te hactenus expectavi. Oro itaque, ut negotium totum mihi perscribas, praesertim quid Argentoratenses egerint et quorum partes iuverint, praeterea, ut nunc habeat res. Varii rumores sparguntur. Conventum Nerobergensem gaudeo in cineres abiisse aut incubuisse in spongiam. Ita enim meticulosos vidi nostrorum quosdam, ut non potuerim non vereri compositionem parum integram. Satius est autem in cruce haerere et veritatem puram a partibus nostris habere quam veritate obscurata agere in pace. Adversa pars non est talis, cum qua possit componi. Neque illi nobiscum concinent. Frustra pollicentur quidam sibi nescio quam resipiscentiam. Pergamus ergo in tramite veritatis et fidei syncerae, eventum permittamus ipsi deo orantes, ut confirmet in nobis gratiam suam. Praeterea non habeo, quod scribam, nisi quod maximas tibi propter Rodolphum gratias ago. Mire enim praedicat ille tuam humanitatem et beneficia in se collata. Dominus sit merces tua. Epistolam Vadiani curavi praelo excudi; adiunxi eiusdem argumenti 5 libros Vigilii. Debent autem tibi et Grynaeo studiosi acceptum ferre, quod illa fruuntur epistola. Quando enim illa ita placuit, ut ipsam vobis describi curaretis, iniquum videbatur illam paucis tantum communicare. Sed et Ulmense illud ulcus videbatur tale emplastrum requirere. Quod si phanatici illi spiritus nihilominus perrexerint carnem Christi per alembicum distillare, stultitia tamen eorum omnibus piis erit evidens. Vale cum tota familia. Tiguri, 30. augusti. Dominum Grynaeum diligenter salutabis. H. Bullingerus tuus. Domino Osvaldo Myconio, Basileiensis ecclesiae antistiti vigilantissimo, suo in domino colendo fratri.
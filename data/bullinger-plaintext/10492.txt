S. Scribitis omnes ad me rem et causam eucharistiae in Wirtenberga feliciter habere. Unde spes non parva mihi et fratribus meis hactenus fuit ecclesiam veram dei propediem fines dilatare quam amplissime. Interea tamen ecce conturbor ab Argentinensibus, tanquam bellum immineat capitibus nostris a nescio quo Ferdinando, cuius quidem titulus futurus sit sacramentum coenae perperam intellectum. Obiectant enim nobis coenam esse sine Christo, quemadmodum tragoedia repraesentans Atraeum est sine Atraeo. Equidem dico ingenue illud non prius probari posse, quam et fidem nobis abesse probant. Hoc cum nequeant, neque illud poterunt. Si fides est enim, et Christus est, si fides non est, neque Christus est. Misimus confessionem nostram praestolantes, quidnam sint responsuri. Vide, quid agant interim: Te mihi obiiciunt, tanquam totus cum Bucero sentias, nos vero dissentiamus. Ita scribunt: «Bullingerus album calculum libello Monasteriensi adiecit. Nihil, inquit, scribi possit magis appositum animo suo.» Quid tu hic adprobaveris, nescio. Libellum eum non vidi, neque est, qui de eo quidpiam mihi narrarit. Postquam videro, qui scis, an et ego aliquid adiiciam? Breviter, ita male nobis ominantur, ut quibus, ni Lutherani fiamus, sit pereundum. Non utuntur hisce verbis quidem, verum ea, quibus utuntur, aliter interpretari nequeo. Miror, quid sit rei. Latet, quod divinare possum, non autem dicere pro vero, quamvis apud me sit plane verum. Illud igitur peto, nobis scribas, quid in libello Buceri probaris, dein, quid in eo, quem nuper misi, reperias. Vale per Iesum Christum cum ecclesia tua. Haec in sinum tibi. Raptim Basileae, 14. octobris anno 34. Os. Myconius tuus. Domino Heinricho Bullingero, charissimo in domino fratri suo
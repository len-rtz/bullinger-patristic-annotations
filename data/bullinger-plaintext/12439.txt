Erwürdiger, hochgelerter, was ich eern, lyeb und guts vermag, ist euer w[ürde] yeder zeyt vonn mir bevor. Innsunder, günstiger her und freint, eur schreyben, mir durch mein gelyepten hern Johann Haller gethan, habe ich empfangen (in wölchm ir melden, das sich gedachter her Haller meiner guthatn, so ich ime erzeygt solt haben, beryemt, das ir euch gegen mir thon bedancken mit beger, das ich in furan wie pisher in gunstigm bevelh haben wöll), habe ich ales innhalt erlesen. Darauff ich euch, meinem günstigen hern, freintlich zu vernemen, das ich pis an her gedachtem herrn Haller nit fül sunderer freintschaft erzeygt; ist auch keynes danncks werdt. Er sol mir aber furan und sunderlich eurthalben in gutem bevolhn sein. Daran wölen ir, mein her, nicht zweyfflen. Inn sunder, günstiger her, ich hab mich eurs gethan schreyben hoch erfreudt, das ir unverdyentr sachn dermassen kuntschaft mit mir zu machen gedencken. Thu mich dessen freintlich bedancken und pin dagegn nicht mynder geneygt, furan guten wüllen bey euch, meinem hern, zu erhalten. Und demnach ain zeyt her zwyschen unnsern kirchen furwar alerley myssverstand erfolgt, wölcher nicht alein bey den widerwertigen, sunder auch bey den unnsrn zu grosser ergernus gereycht, dieweyl aber Marthino Luther von got aus düsem zeyt erfordrt, hoff ich zu got, die sachen solen sich zu frydlichem thon rychtn. Demselben ain anfang zu machen, were ich auff euer, meines hern, verpessrung darauff bedacht. Demnach her Fülüpo Melanchton ain theurer und frydsamer man ist, der sich füll mit Marthino leydn myessen, und warlich der kirchn wolfart zu fürdrn geneygt, ob nicht gut wer, das ir sampt dem heren Ambrosio Plaurer in mit aym bryederlichn schreyben ersuchtn, wie ir bede, meine hern, zu thon wüssen, zweyfflt mir nicht. Es wurde der gemein sach zu gutem kumen. Ich thu auch solichs hiemit meinem hern und freindt, dem Plaurer, vermelden. Hoff auch, er werde sich, solichs neben und mit euch, meinem heren, fürzunemen, nit beschweren, dann ich enntlich darfür acht, das durch ain solich mitl fül myssverstand hingelegt und der kirchn gotes zu gutem raychen. Da sich nun ir, bed meine hernn, dessen vergleychn (wölchs auff den odr ander weg got mit seynen genaden verleyhen wöll), so mugen ir mir die schreyben ubersenndn; so wul ichs an ir gehörig ort verschaffen. Des habe ich euer w[ürde], meinem günstigen heren, zum anfang unnsrer freintschaft in gutem nicht verhaltn solen. Dann was ich in gotes sachen zu befürdern wüst, solt mich nichts verhindern. Und thu mich zu euer, meines heren, dyennstn gannz freintlich erpietn. Die genad des herenn sey mit unns alen. Actum Augsburg, den 24. tag marzo, im 1546. jar. E[uer] w[ürden] dyenstwüliger Jacob Herbrott, alter burgermayster. Dem erwurdigen hochgelerten heren Hainrich Bullinger, etc., meinem sunder vertrautenn lyebn hern und freint. Zurich.
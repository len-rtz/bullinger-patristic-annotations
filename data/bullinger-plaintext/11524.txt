Salus et pax Christi. Tribunus ille aurifaber, de quo nuper ad me in literis tuis, paratus est numismata illa ad vos mittere, id quod propediem fiet, cum argenti quoque massam ad nescio quem amicum missurus est. Proinde fuit apud vos nuper Leo quidam Rhetus, Memmingensis ecclesiae minister. Quid fecerit apud vos, nescio; hoc scio illum deserta ecclesia et hospite insalutato nec modico aere alieno contracto abiisse, ne quid addam de adulterii suspitionibus, quas incidisse eum quidam referunt. Exigit autem charitas, ut nos mutuum moneamus, et gravissimum est tanto scandalo deserere ecclesias, hoc maxime seculo, quo alioqui nullus locus est evangelio. Ex comitiis omnino nihil nobis est. Fabrum vero nosti vita functum; quo transmigrarit, declarabit dies iudicii. Vale, amicorum candidissime. Pellicanum et Leonem cum reliquis fratribus salutato diligenter, cumprimis domum tuam. Ex Constantia, 22. martii 1541. Tuus Io. Zvick. Domino Hainricho Bullingero, Tigurinae ecclesiae pastori, fratri suo.
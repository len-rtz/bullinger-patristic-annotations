S. Literę meę iam dudum, ut cernis, scriptę sunt. Hodie vero tandem potui orationem tuam contra compositores religionis legere, quę alioqui mihi per omnia a tua sententia stanti tantum peperit robur et firmamentum, ut conciliatores istos merito vitem, tibi vero pro tam diligenti et prudenti opera gratias agere imperituras nunquam cessabo, pręsertim quod credideris mihi non solum unicum exemplar tuum manu tua exaratum, verum etiam fidei meę commiseris, ne ederem eam ipsam orationem. Fides ergo tibi in hoc et alias in universum perpetuo mihi servabitur, qui tanti es apud me atque bonos omnes, quanti nemo alter mortalium. Remitto tibi exemplar tuum, quod mihips[i] descripsi, orans, ut venia tua per me possit Germanice verti et sine vel adhibito nomine tuo in lucem ędi. Nihil tamen citra voluntatem tuam facturus sum, mentem tamen tuam intelligam. Senatus noster hoc cum nunctio proprio scribit magistratui vestro enixe rogans, ut nobis ex vestra ecclesia theologus dexter et pius mittatur. Scripsisset quoque et tibi et toti coetui vestro ecclesiastico, nisi persuasum habuissent me diligenter ea de causa apud vos institisse. Quapropter ego te atque totum collegium Tigurinum per Christum oro, ne preces nostras incassum labi sinatis. Kaufbeurensis ecclesia bene est instituta neque eget magna edificatione amplius, sed tantummodo conservatione; cui aliquem bonum virum preficere nostra maximi referret, quanquam pro personę ratione velimus agere. Nempe si quis ex vestro collegio nobis contingeret, mallemus ipsum Augustę retinere et Kauffbeurensibus aliquem ex nostris dare, quam idoneum et bonum virum ex Tigurina officina progressum alio legare. Vale et cum hoc tabellario rescribe. Boni autem consule hanc nostram barbariem. 20. octobris 1545. Properanter. Tuus Georgius Lętus, etc. De bello cum Cathilina Brunsvicensi, sacrificulorum capitaneo, nihildum certi habemus, quam quod ipse amplius 14 milia armatorum congregarit, agrum Lunenburgensis ducis, civitatis Brunsvicensis, Verdensis et aliorum principum circumquaque late vastet. Ducatum suum recuperavit fere exceptis munitissimis arcibus Wolfenbeutl et Scheningen. Dux Saxonię et langrafius fortibus copiis eum his diebus aggressuri sunt. Dominus concedat victoriam nomen suum venerantibus. De Bernhartino Senensi, qui aliquot annos Genephę Christum predicavit et papatum viriliter expungnavit, vir et doctrina et vita venerabilis, iam Augustam venit eius animi, ut sedem sibi hic firmam faciat. Nos etiam virum hunc non dimittemus, quamquam propter Germane linguę imperitiam non poterit publica onera ecclesie ferre. Vale.
S. D. Concessit ad superos postridie, uti divinaram, d. Buchterus in vera fidei confessione. Sepultum invenit filius. Reliquit liberos in summa 7. Ego de magistratus beneficentia bene spero. Rediit Augusta Hallerus salvus et incolumis. Multi divinant ipsum Buchtero surrogandum fore. Dominus eum nobis det, quem novit ecclesiae suae esse utilem. Mira refert Hallerus, quae scribere non possum. Sunt multi fideles et rursus hypocritae multi in aula caesaris et in ipsa urbe Augusta, etc. Non intelligis, cum quibus foedus petat Gallus! Mire! Mirum sane te hoc non intelligere, cum intelligas, quod mox sequitur: Papae nos esse foederatos, si Gallo connectamur! Quinam isti „nos?“ Helvetii! Ergo cum Tigurinis, Bernatibus, Quinque Pagicis, Claronensibus, Basiliensibus, etc., petit foedus, et novum quidem foedus! Fatetur interim vetus illud duraturum alias 3 annis a morte patris. Ideo vero Gallo nexos papae sotios esse arbitror, quod syncretismus esse videatur inter papam et Gallum. Nam in literis ad senatum nostrum a regio legato missis quaeritur misere confossum esse Petrum Aloysium, innocentem scilicet hominem, si diis placet. Verum mihi crede, Myconi, perituros nos, si fiduciam nostram collocaverimus in regem illum Aegypti et in foedera carnalia. Beatus, qui spem suam in deo collocat, iusta quoque media non contemnit, iniusta abominatur. Haec ad tua paucis. Iam vero infausti nuncii tibi nuncius sum: Constantienses artibus Granvellae capti, utinam non daementati! Iam incipiunt consultare de reconciliatione cum caesare. Certum est, quod scribo. Constanter illi quidem animo conceperunt nolle se quicquam recipere, quod deo, religioni, incolumitati reipublicae, adde et vicinis, adversum sit. Verum illi postulant. Caesaris est dare. Dabit is, quod placuerit. Ac periculum est, ne liberalis sit in promittendo, parcus in praestando. Ora pro ipsis dominum (amplissimo senatui vestro haec omnia ad longum perscribuntur). Optimi apud ipsos optime sperant. Deus faxit, ut bona consequantur. Plura iam non possum. Vale una cum Dryandro, Oporino, Gastio, Coelio et aliis bonis, quos omnes ex me salutabis. 25. octobris 1547. Dic d. Gastio adesse tabellionem, si forte respondeat ad literas meas per Lavaterum missas. D. Osvaldo Myconio, suo charissimo fratri, zuͦ Basel predicanten.
Gratiam et vitae innocentiam a Domino. Quae nomini tuo dedicaverim, vides, vir clarissime. Oro autem, ut studium et munus meum qualecunque eo animo accipias, quo obtuli amicissimo. Paratus enim sum tibi tuique similibus viris egregiis diligenter inservire. Pergite, vos obscero, in via Domini sancta; virtus immortalis est vereque nobilitat. Conditi sumus ad imaginem et similitudinem Dei; hanc referre debemus integritatem et sanctimoniam in omnibus consiliis, dictis et factis; hic scopus esse debet vitae universae. Aderit Dominus suis, qui ipsum scilicet ex vero corde quaerunt et invocant; hic satis robur habet, ut contra hostes tueatur. Hinc re vera soli ii securi et invicti esse creduntur, qui Domino insiti Dominum habent protectorem. Cupio te cum omnibus tuis in illo recte valere. Tiguri, 28. Augusti 1539. Qui tibi has offert, consul Curiensis, mirum, quam animum refocillaverit meum, mirum, quam placuerit eius pietas, sinceritas et modestia. Utinam plures huiusmodi consules haberet Helvetia nostra! Commendabis me ei. Dominus adsit vobis. Heinrychus Bullingerus tuus. Clarissimo viro D. Ioanni Traverso, domino suo colendissimo.
Reddo te certiorem obitus eximii et apud nostrates sua aetate incomparabilis viri d. Ioannis Traversii, soceri mei, qui die 22. praesentis mensis ad beatas sedes migravit relicto sui nedum domesticis, sed etiam toti patriae nostrae maximo desiderio. Decubuit autem per tres continuos menses tanta interim usus patientia, ut dici vix queat. Nec enim, dum incolumis permanserat, tam profuit patriae, etiamsi ei fuerit longe omnium nostrae aetatis virorum saluberrimus, quam aegrotus indefessum verbi dei concionatorem egit usque ad extremum vitae suae diem. Plurimus enim hominum concursus, qui eum decumbenten visitabant, quos omnes hilariter suscipiebat et verbo dei mirum in modum recreatos a se dimit[t]ebat; inque illo instituto permansit usque ad id momenti, quo e vita decessit. Samadeni, 27. augusti 1563.
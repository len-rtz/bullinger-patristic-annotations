Gratia et pax, observande et charissime Bullingere. Dici non potest, ut exhilararint nos literae tuae. Pergite hac via; domini est, ne dubitetis. Nos Luthero omnia, sed propter itineris longitudinem nondum potuimus recipere responsum. Vulgus utrinque non semper sapit. Sed verum est illos plus insanire, nec enim dum cum vulgo actum, quia cum ducibus nondum transactum est. Sustineamus opus domini. Spero, quod tantopere expetis, te brevi habiturum. Capito, puto, pridem de filio d. doctoris medici scripsit. Habet quendam pharmacopolam, qui illum recipere velit, sed pacisci, cum vident. Alius quidam hac arte potentior recipiet eum, sed ad septembrem, et hic plus a pietate est; alter, ni fallor, vita nondum probavit se valde intelligere Christum. At religio primum in omni vita. Saluta plurimum totum illic sanctorum chorum, Leonem, Pellicanum, Bibliandrum et reliquos. Arg[entorati], 11. marcii. M. Bucerus. Eximio Christi servo M. Heylrycho Bullingero, symmystae et fratri suo observando. Tiguri.
Quamvis officii mei esset, doctissime Bullingere, his meis literis tibi inprimis et reliquis praeceptoribus ac fratribus pro vestra humanitate et officiis mihi praestitis gratias agere, tamen, cum hoc tempore molestia itineris impediar ac tempore, ne commode hoc possim, excludar, mihi huius rei a vobis omnibus venia danda est, praesertim cum animum meum benevolem erga vos vestramque ecclesiam cognoveritis. Solum iam hoc dico: Memoriam vestrorum in me beneficior[um] sempiternam fore nihilque mihi gratius unquam accidere posse, quam ut certis indiciis meum animum in vos vestramque ecclesiam declarare concederetur et par pari vel etiam maiori rependere quaeam. Hoc vobis certo in domino de me persuadeatis. Quod autem iam ad te scribo, frater dilectissime, haec praecipua causa est, quod hos duos optimos viros fratresque in Christo charissimos sine mea commendatione ad vos proficisci passus non sim; non quod de vestra humanitate in hospites suscipiendos dubitarem aut hos propter proprias virtutes ac doctrinam vobis seipsos commendare non possent, sed ut admonerem vos, quales essent et cur ad vos profecti sint, ut ipsi iudicaretis, qua human[itate] digni et a vobis suscipiendi essent, meumque amorem ita quoque erga hos declararem. Maiori natu nomen est Gerardo Westenborch, qui legum doctor est, Coloniensis natione. Hic ille est, qui tantum certamen cum magistris nostris Coloniensibus de purgatorio ante viginti annos habuit et propterea civitate pulsus ac tandem omnibus facultatibus spoliatus est et a iam duodecimo anno locum exilii in mea patria habuit et semper evangelii et syncerioris sententiae vestrae de sacramento assertor fuit strennuus, et propterea etiam a multis exosus; sed amore vestri captus ad vos venit, ubi vobiscum conferat communemque consolationem accipiat, praesertim hoc tempore, cum videat illas ecclesias in veritate semel strenue suscepta ac defensa vacillare ac ab illa deficere. Interim tamen narrabit vobis de nostra ecclesia in Frysia, quae vos exhilarabunt, et pro quibus gratias domino agatis, quod ecclesias longissime inter se distantes ita inter se coniungat. Facite igitur, hunc pro vestra consueta humanitate suscipiatis et non sine fructu ad nos remittatis. Amat ac colit vos in domino ut fratres dilectissimos. Alter vero Polonus est, nobilis genere ac virtutibus necnon et pietate; hac sane impulsus est, ut aulicam vitam dimitteret seque studiis inprimis sacrarum literarum daret. Huius rei causa primo Vitebergam, inde Argentinam profect[us] est. Ubi cum iam per annum fuerit deque vestra ecclesia multum audierit et meo relatu et aliorum necnon et in Gallia Parisiis, ubi post pascatis fuit, amore veritatis cognoscendae et Haebraicarum literarum perdiscendarum gratia ad vos profectus est; nec hoc interim se ab instituto deterrere passus est, quod concionatorum quispiam Argentinensium, cum communicare cum ipsis voluerit, praemonuerat, ne vestram sententiam de sacramento legeret. Suscipite ergo hunc quoque pro vestro candore, et fovete in domino. Non dubito, quin cognita ab ipso veritate illius vindex fidelissimus futurus sit. Nihil, credo, est, (ut Vitebergensibus omnibus fit) quod illum remoretur nisi authoritatis hominum nimia superstitio. Agite ergo cum hoc tamquam cum infirmo fratre in hac re, qui se meliora doceri cupit. Certe mihi propter candorem ac pietatem charissimus est. Quicquic ergo huic praestiteritis, hoc mihi praestari ne dubitetis, et si Pellicanus illum recipere recusaret, tu monito[r] ac instigator sis, ne hunc repellat; nam ut a Pellicano Haebrea disceret, maxima quoque ca[usa], cur ad vos venerit. Hactenus Argentinae Buczeri convictor fuit, qui non dissuasit, ut ad vos iret. Credo sane, si Lutherus non esset aut sibi non usque adeo ab illo metueret, aliter sentiret ac loqueretur. Et ut pauca de Buzero referam: misit ad me nuncium, qui me vocaret ad se. Posteaquam venissem, haec fuit orationis summa: Se audire summo se odio a Tigurinis prosequi et a vobis varie suum nomen traduci; quod pridie quoque se ex amicorum literis cognovisse dicebat, cum tamen interim Tigurinos defenderet illorumque ecclesiam, ubicunque posset. Se ergo a me cupere, quid ego de hac re scirem. Respondi libere mihi de odio contra illum nihil constare; sed verum esse ipsum Tigurinis valde suspectum esse, ut nihil fiderent ipsi, deinde hoc palam dicere: nisi Bucerus hanc male sartam concordiam tentasset, hoc negotium melius habiturum. Ille deinde se excusare coepit; ego vero, quÄ™ occurrebant, obiiciebam. Tandem dicebat se negotium deo committere et deum pro vobis oraturum et optimum esse, ut idem vos faceretis pro se. Admonebat praeterea me, ut de hac re non disputarem, sed subiicerem me verbo domini et studerem paci, quantum fieri posset; satis contentionum esse. Et ita a me discessit. Nova nulla scribo, eo quod vera et bona nulla sint. Mitto tamen literas Gerardi tui et domini a Lasko, quas Basileae accepi, sed per quem tum tuto ad vos transmitterem, non habebam, quare iam mitto. Si quid praeterea de utrisque scire cupis, hic doctor narrabit omnia, qui utrosque optime novit. Ut iter successerit, longum esset scribere, nisi quod te latere nolim ubique nos humanissime exceptos esse, agoque tibi gratias pro tua commendatione, qua minime dignum me agnosco. De libro inquiro ubique, nec uspiam invenio; sed puto me Moguntiae habere posse. Statim atque accepero, mittam. Salutant vos multi fratres in domino, qui vos plurimum amant propter confessionem aeditam, licet interim propterea alii vos odio habeant. Salutes meo nomine omnes fratres ac praeceptores, qui me noverunt. Dominus Iesus sit cum omnibus vobis. Amen. Mei, quaeso, in orationibus vestris semper apud dominum memores sitis. Ego idem vicissim faciam. Salutat te m. Matthaeus Zellius cum uxore, qui vos saepius defendere coguntur. Valebis, vir doctissime, in domino. Argentine, pridie discessus mei, 12. iulii anno 1545. Gerardus zum Camph, Embdensis, tuus ex animo frater ac amicus. Hoc die maximis ceremoniis d. Marbachius, qui Isenaci fuit, in pastorem Argentinae a Buzero ordinatus est apud d[ivum] Nicolaum. Hanc extemporalem scriptionem boni consulas. Et pietate et eruditione praeclaro viro d. Henricho Bullingero, Tigurinae ecclesiae fidelissimo pastori, suo in domino fratri charissimo et amico semper observando.
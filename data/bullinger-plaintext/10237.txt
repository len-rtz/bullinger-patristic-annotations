S. Quod novissime scripseram de legatis ad agrum amandatis, ut et apud vos institutum, certis tamen causis neglectum esse accępimus: Nostri per agrum in hoc consentiunt, permansuros in religione, quam nunc confitemur, et citius morituros, quam ut ab ea se avelli patiantur. Quodsi hostium violentia primi vel ipsi vel religionis socii ex confederatis impetantur, occursuros hosti summis viribus, modo alios illis subordinent exercitus et belli duces. Haec omnia te solum malim scire, quam ex me in alios spargi. Scribimus ad vos, videte rerum vestrarum certiores reddamur. Nam non nihil terruit nostros senatus vestri epistola adeo abbreviata et decurtata, etsi a diacosiis missa, ut nec initium nec finem comitiorum intellexerimus. Bella timent nostrates, at dum aliter fieri non potest, ager se constantissim[um] pollicetur. Ceterum nunquam adhuc vel verbo indicasti, quid in sinodo nostra desideres, quam quod aliunde intell[igo], multa trahi in calumniam, multa pro errorum sęminariis haben. Nisi quottidie tuam expectassem praesentiam, qua tamen perpetuo frustrabor citius moriturus quam te denuo visurus, iam dudum tecum expostulassem. Per Christum itaque communem Iesum, per charitatem utriusque in alterum te obtestor, quatenus primo quoque nuncio subindices, simul et argumenta, quibus movearis, proinde etiam ad quaestiones motas respondeas. Nam sathan pessima quaeque molitur inter nos. Udalricum Eckstein ea qua potui[mus] liberalitate suscepimus. Multi horum ad nos veniunt. Porro, charissime Heinrice, vere cor meum, novis nunc exponor periculis, falsorum inquam fratrum, qui suę sic addicti sunt gloriae, ut quosque bonos dilacerare si possent, minime parcerent. Contentio[nem] detestor, ad contendendum natus non sum. Potius cedam urbi et officio, quam velim quotidie novas expectare tragedias. Mallem lachrimas fundere quam calamum movere. Haec est gratia, quae mihi debetur pro obsequiis in quosdam effusis. Dominus, adiu[tor] tuis precibus, me suae glorię conservare dignetur. Ego timeo hominem hunc spiritu arrogantię et ambitionis simul et factionis mi[re] agi. Scis, quem velim. Nulla apud me simultas, sed interim circumvenior et male proscindor. Senex meus Francus mecum eiusdem animi. Timemus potius ecclesię quam nobis. Sed de his alias fusius. Ora dominum pro me et meam hanc calamitatem corde tuo reconde. Eckius ille vix tria mihi verba fecit, quamvis podagra detentus lecto incubarem. Vale. Ah, quando tandem salve tibi coram dicturus sum? Corpore male valeo, animo quottidie consternor. Nihili fecissem sathanam, modo integros reliquisset fr[atres]. Ultima martii anno 33. Tuus quem nosti. Quę notasti in Ioannem, non desinam expostulare, donec vel ad mensem in usum meum extorsero. Heinrico Bullingero, ecclesiastę Tigurino, fratri suo semper charissimo.
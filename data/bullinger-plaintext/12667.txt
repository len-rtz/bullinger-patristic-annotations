Gnad unnd frid von Gott. Wirdiger, geliebter her unnd gfatter, das ir Heinrichen von deswegen by üch behalten wellend, das ir achtend, die schuͦl Zürich syge nun wol für inn, kan ich nit wider, dann ich allzit geneygt wär, üwern unnd aller üwern kinden nutz ze fürderen. So fer ir aber vermeintind, die schuͦl ze Cappel im nutz sin, so bedörffend ir inn nit darumm heim nemmen, das ir mich unnd min husfrowen unrowen entladind. Er ist uns beyden lieb unnd werd gsin, wie wol wir inn dick ubel gehandlet habend - aber umb sines nutzes willen. Min frow seyt, sy hett vermeint, ir hettind inn by uns gelassenn, bis das unser Josias heim kommen wär. Darumb, lieber her gfatter, so ir noch vermeintind, die schuͦl ze Cappell wol für inn sin, so schickend unns inn wider, so ist er unns von hertzen lieb  unnd gott willkumm. Unnd das ich schrib, sind nit wort; es gat von hertzen! Wir wellend im das best thuͦn umb zimliche besoͤldung. Es ist mir dise 14 tag gar ungwon gsin, das ich keinen knaben gehept han, unnd wellt allwegen lieber die han, die minen unnd ich iren gewonet hett, dann frömbde. Thuͦnd harinn, das ir vermeinend des knaben besten nutz sin. Unnd ob ir (wie sin wirt) an dem knaben findent, das ir welltint gebessert sin, so gebent den mangel minem alter unnd siner jugent zuͦ. Ich schik üch ein frommen, gotzförchtigen, waarhafften knaben, der hinder miner frowen als siner muͦter nit umb ein angster gekrämlet noch gemertzelet, dann sy im des nit gestattet, noch kom pfennig in sinem gwalt gelassen hett. Unnd so er gellt gefordert, hett er vorhin müssen anzeigen, worzuͦers bruchen welle. Andere mengel sind kintlich, namlich langsame, unsorgsame unnd bürische sitten, zun zyten ob dem tisch unnd darnäbett. Die werdent mit der zyt gebessert. Ich han an im gewaret, das vil des selben davon kompt, das er vil fantisiert, dann er stunet unnd sich selbs vergißt. Aber ich hoff (die sach stand nit übel umb inn), er werd sich dermaß schicken (ob im gott das leben gunt), das wir sinen werdint erfröwt. Der rechnung des ußgebens halb unnd umb den tisch, das er lenger by mir dann Josias by üch gsin ist, wil ich früntlich unnd tugentlich mit üch abkommen, so ich selbs personlich zuͦ üch komme. Es lit nit an angendem schaden. Denen dingen gschicht allwegen wol rat. Das sol unns jetz allen zum höchsten angelegen sin, das wir uns den grossen jamer der verkümberten lüten lassent zuͦ hertzen gon unnd die verdienten straff gottes mit besserung des lebens unnd andächtigem gebett  ableinend, gott bittende, das er uns selbs vätterlich straff unnd nit inn die hend des grusamen wüterichs kommen lasse. Gott welle üch mit sampt üwer eeren hußfrowen unnd allem gsinnd langwirig in sinem willen erhalten. Datum ze Cappel, am 12. tag octobris 1546. U[wer] w[illiger] Petrus Simler, predicant zuͦ Cappel. Dem wirdigen, wolgeleerten heren, m. Heinrichen Bullinger, predicanten Zürich, minem lieben herren und gfattern.
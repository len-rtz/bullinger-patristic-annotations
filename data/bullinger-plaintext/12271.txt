Gratia, misericordia, pax a deo patre nostro per communem dominum nostrum Iesum Christum. Casparem Megandrum, virum integerrimum veritatisque tenacissimum fato concessisse, non sine magno animi dolore percepimus. Hanc enim ecclesiae sortem, viri ornatissimi charissimique fratres, acerbis deflere lachrimis dignam existimamus, quando optimos quosque intercidere videmus, quorum auctoritate coniuncta gravitate in tanta rerum trepidatione aegre carere possumus. Amisimus et ex congregatione nostra haud ita pridem inter alios pro nostra tenuitate virum non contemnendum Mathiam Kesslerum, Hundvillanae ecclesiae Abbacellensis agri pastorem vigilantissimum, cuius immatura mors fecit te potissimum, Hainriche humanissime, cęteros symmystas tuos, viros optimos, literis interpellare. Is enim quum viveret, Samuelem filium, quem cernis tabellarium, sacrosanctis literarum studiis mancipavit; qui post prima statim elementa Scafhusiam se contulit ibique magistratus consensu literis institutus liberaliterque educatus est. Verum ubi iam statuisset gratissimus pater filium alio mittendum esse, ut hoc sui parte Scafhusianos onere levaret, ne, quorum benevolentia aliquot annos usus esset, abuti videretur, proh dolor, illum nobis, ut sors fert mortalium, saeva lues pestis inexorabilis abstulit, nihil reliquens haeredibus liberis quam pauperculam viduam matrem, pauperculae matri orbos ac miserrimos liberos. Iam dudum enim desierat quęstuosua religio et in arctissimos, ut nostis, fratres redacta limites vera pietas, ita ut bis miseri hac tempestate ecclesiastarum liberi videntur, quando tam spe fortunarum patrimonii, vix ipsum patrem ferentium, fraudantur, quam quorum patres ex officio omnium in se odium conciliarunt, mundum sibi parum propitium habent. Sed contigit bonorum consilio virorum et imprimis Scafhusianorum commendatione, ut Abbacellani senatus sententia Samuel in Helvetiorum studiosorum numerum receptus est, quibus Lutetiae Parisiorum regia munificentia operam dare literis conceditur; ubi plus minus egit sesquiannium. Posteaquam vero in tanta famis iniuria, qua Gallia etiamnum miserrime affligitur, regium munus, utcunque liberale, necessitati respondere non potuit, visum est senatui Abbacella[no], ut bina stipendia uni duntaxat inserviant, et iam a principio natu grandiori restituto, post biennium iuniore. Cedens igitur Samuel locum domum reversus est, quo se interim vertat nescius, ubi et corpusculum et musas suas (quas ex animo colit ac veneratur) alat, nisi quod dulcissimam spem concepit, qua sibi plurimum pollicetur de Tigurinorum urbe, liberalissima studiorum ac solidae pietatis altrice. Quocirca nobis, pro more congregatis, apparuit coram synodi nostrae fratribus supplici oratione rogans se humanitati vestrae commendari, ut, opera et auctoritate vestra fretus, ea pulte donatus (quam certis quibusdam ingeniis fovendis pientissima magistratus liberalitate institutam esse intellexit), sacrosanctis lectionibus ac sermonibus vestris interesse liceat (quibus se non doctiorem modo, verum etiam meliorem reddi non dubitat), cęterum addens sperare commendationem nostram magno sibi adiumento fore. Nos vero, qui non ignoramus multis cum publicis tum privatis occupationibus praesertim in tanto coepiscoporum casu amplitudinem vestram obrui, preterea multis aliorum nominum commendationibus indies appellari, ac quandoque quorundam maleferiatorum adolescentum, oleum et operam perdentium, negligentia submoveri, ut non temere quenquam nostra commendatione dignitati vestrae obtruderemus, verum quando animum subit indefessi studii et laborum magnitudo Mathiae patris (quos ab initio renascentis evangelii pro asserenda veritate forti animo pertulit) et qua sollicitudine quave charitate prosecutus est suos, a Christo sibi commissos (ut vitae suae - quod boni pastoris est - discrimen experiri quam suo officio deesse maluerit), optamus omnes filium humanitati et autoritati vestrae commendatissimum, pręsertim quum ipse adolescens severam quandam gravitatem ac optimae spei adolescentis specimen, et omnino, quod audit, prae se ferre videatur. Quae, d. Hainriche doctissime, pro tua singulari prudentia facilius et exactius iudicabis. Sed ne pluribus ad potiora festinantes remoremur, ardentissimis votis precamur a deo optimo maximo suis dotibus ac ornamentis illum vobis ita commendari, ut opera et consilio dignus habeatur, cęterum, ad nos reversus olim, hunc nostrae (quam vidit) congregationis senatum pia eruditione morumque integritate augustiorem commendatioremque reddat. Ita fiet, ut comendationis non solum pęnitebit unquam, sed gratias habituri maximas dignitati vestrae, cui pastorem, christiano grege dignum acceptum, feramus. Reliquum nos et ecclesias nostras commendamus precibus vestris ad deum. Deus pro sua clementia conservat animi ac corporis vestri robur et valetudinem nobis, vestrae et ecclesiis omnibus Christum agnoscentibus incolumem. Pax Christi vobiscum. Sangalli, 25. augusti 1545. Fratres ministri ecclesiarum synodi Sangallensis, amplitudinis vestrae observantissimi. Clarissimis viris D. Hainricho Bullingero ac reliquis celeberimae ecclesiae Tigurinae symmystis, dominis et fratribus suis in domino colendissimis.
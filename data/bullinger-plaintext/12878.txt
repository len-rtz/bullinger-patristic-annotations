S. D. Magnam voluptatem ex tuis literis cepi, reverende pater. Sensi enim te in mea causa laborasse. Etsi autem de tua in me voluntate nunquam dubitarim, semper tamen timui, ne nimio in me studio, plus iusto tempore mihi Argentinae haerendum putares. Non ergo non possum, nisi vehementer ingratus sim, tuam operam boni consulere. Nec in te, benefactorem, de quibus scripsi proxime, sed in difficultatem temporum omnem culpam conferam. Utque meis in posterum studiis consulas, rogo. Ego deinceps, si locus dabitur, mea studia melius formabo. Nec aliud volui superioribus literis, quam ut posthac te mihi facilem praeberes, cum meorum studiorum curam quodammodo susceperis; parentesque mei, si suasor esse pergas, me promovere non dedignabuntur. Verum quid his temporibus mihi agendum sit, non video. Non puto pulchre consultum esse meis studiis, si ex Argentina Basileam me conferam, aut e re mea futurum Argentinę haerere, si imperator rerum potiatur. Recreat interim et reficit me, cum video Argentinensem rempublicam multis praestantissimis civibus ornatum esse, qui extrema quaeque potius quam impium servitium malunt experiri. Praeterea urbem muniunt, et caesar (modo viriliter agant) multas ob causas non facile adduci poterit, ut urbem obsidione cingat. Quicquid sit, d. Jacobus Sturmius et d. Matthias Pfarrer Ulmam profecti sunt. Quid acturi sint, nescio. Hi, postquam reversi fuerint, indicabunt, quid de civibus et schola futurum sit. Tum mature satis (equidem existimo) et ego, quid agam, possum videre. Non enim dubium mihi est, quin plurimos itineris comites habiturus essem, si iniquas pacis conditiones acciperent. Plus tamen deditio quam obsidio metuenda est. Et forte Carolus tollerabiles pacis conditiones praescribet, ut contra Helvetios  et Gallum bellum facilius gerere possit, quibus devictis (quod deus avertat!) tum demum suam etiam tyrranidem in Argentinam exercere posset. Non tamen adeo iniquos aut stolidos esse puto, qui singula haec non possint expendere. Plurimi quidem nec homines vulgares sunt apud nos, qui imperatoris partes sectantur; reliqui tamen cives, aliorum cladibus edocti, armis poterunt compescere. Plurimum delectatus sum, cum audivi vos mortiferos Syrenarum cantus surda aure praeterire. His enim multos demulsos videmus, ut vere scribis, supplices se ad antichristiani furoris satellitis pedes abiicere, quorum orationes tibi mitterem, nisi putarem te dudum vidisse. Utinam Helvetia concordię studeret! Sed multum vereor, ne Pagici illi, quos mordicus suam religionem tenere scribis, magnum nobis malum daturi sint. Nolunt enim Christum regnare super eos. Malunt antichristi quam servatoris nostri suave iugum portare. Quo in statu simus, cognoscimus, modo solida poenitentia ad deum converteremur. Fama est apud nos, Constantiam quoque in manus caesaris deditione venturam. Spero tamen nostros et in hac re non defuturos esse. Posset enim caesar ex Constantia paucis equitibus agrum depopulari nostrosque affligere et se in urbem tanquam latibulum recipere. Sed haec fortassis aliis relinquenda sunt. Cogit tamen interdum amor patrię. Ea, quae ab aliis et viris praestantissimis audio, liberius perscribere. Nunc quo ad literas de negotio eucharistię. Cupis te certiorem fieri, quid post hasce nobiscum actum sit. Breviter. Bucerus, etsi prommiserat, cum  suas scriberet, se mihi responsionem daturum esse, dissimulat. Fortasse literas suppressit. Nam interim Hedio mecum de statu patrię contulit, nec verbo huius rei mentionem fecit. Cur Matthię facta mentio non sit, miraris. Causa haec est: Noluit subscribere, nec conducere existimabat, ut quaestio illa et odiosum certamen eucharistię sopitum nova epistola moveretur. Multis eorum conatibus obstat domini mei authoritas. Satis mirari non potui Lutherum novissimo etiam scripto tam serio nos haereticos censere. Lutheranus sit, quicunque velit; cessat apud me omnis eius authoritas! Non opus fuisset responsione; melius enim hoc tempus collocari potuit. Sed quia id muneris non gravatim suscepisti, vehementer gratum fuit. Et certe dignus fuisset etiam vehementiore responsione Bucerus! Quidam ex ministris nunc demum d. Zvinglii in patriam eximiam pietatem incipiunt agnoscere. Nec tamen latum unguem de sua cedunt sententia. Deus te nobis et patriam diu incolumem servare dignetur! Honestissimae uxori tuae, dulcissimis liberis totique familię parentibusque meis ex me salutem dicere ne dedigneris. Salutat te d. Matthias. Argentorati, pridie calendas martias anno 1547. Tuus ex animo Ludovicus Lavatherus. Vigilantissimo Tigurinae ecclesiae antistiti, Henrico Bullingero, patri suo unice colendo. Tiguri.
Pacem et gratiam per Christum. Cunctis nostris afflictionibus accedit adhuc alia omnium tristissima simul et perniciosissima; nam Oecolampadius noster, totius pietatis ac eruditionis unica columna et omnium ecclesiarum vigilantissimus pastor, mortem oppetiit 24. novembris, quem dolorem si iustis ac dignis lachrymis persequi vellem, omnes me mee deficerent vires. Sed quid aliud fidelibus aut cogitandum vel loquendum quam id lobi: «Dominus dedit, dominus abstulit, sicut domino» etc. [Hi 1,21]. Nec te latere potest piissimi et studiosissimi Hyronymi [!] nostri Potani [!] miserabilis interitus, quo factum est, ut ecclesia nostra duobus nunquam satis poenitendis, episcopo et ministro, sit orbata. In his doloribus constituti, tui potiss[imum], eruditissime Heinrice, meminimus, ut quibus nedum tua eruditio, verumetiam et pietas, fervor spiritus, modestia ac dexteritas spectata sint; gratiss[imum]itaque nobis foret, si quamprimum advolares, ut si forte animo tuo collibitum fuerit ecclesie nostre inservire, ut coram de ea re conferre ac dispicere liceret. Ne te offendat, optime vir, nomen meum tibi fortasse incognitum aut nullius neccessitudinis [!] familiaritas; satis amici sunt et famili[a], quos Christi spiritus et eadem studia conglutinant. Hac fiducia ingenue fretus [?] inprimis ędes meas invisere poteris ac fratris hospiciolo frui; fac tamen, ut interea animum tuum cognoscamus. Vale. 27. novembris anno 31. Tuus Marcus Bersius, ecclesię apud Divum Leonardum minister. Eruditione et integritate spectato viro domino Heinrico Bullingero, fratri suo dilecto etc.
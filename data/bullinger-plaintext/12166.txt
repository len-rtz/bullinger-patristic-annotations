S[alutem] d[ico]. Mi anime, mi, o mi Bullingere, salve millies ac decies millies! Epistolam, quam vides, ad omnes ministros scripsi. Sed postea mihi visum est indignum, ut tales nugae ad alios perveniant. Itaque tu mihi eos saluta diligenter et literas lectas combure. Rogo, ut tu ipse ad dominum a Lasco scribas. Hermannum Aquilomontanum in Frisia salutavi, virum valde bonum et diligentem. Is se totum tibi commendat. Coloniae cum Caesario tuo pransus sum apud comitem ab Oldenborg. Is bonus senex utroque fert humero, utrique parti applaudit, ut mensas sectari possit. Fortasse tu illum movere possis. Ego cum eum admonerem, mox offendebatur. Spero te modestum fuisse in responsione, si quam ad Lutheri libellum adornasti. Sciunt quidam me abs te in amicitiam susceptum esse. Itaque me rogaverunt, quatenus te admoneam mansuetudinis et lenitatis christianae, quam alioqui spero tibi nunquam defuturam. Adversarii hoc semper egerunt, ut hac occasione vos a reliquis Germanis separarent, ne, si incidat necessitas, alter alteri opem ferre queat. Vehementer offendit Luteri scriptum multorum animos, quare putant offitii tui esse non nimis acriter illi respondere; ita de tua sententia plures bene iudicaturos. Mihi semper occinitur illud Pauli: „Si vos invicem mordetis, videte, ne ab invicem consummamini“ [Gal 5, 15]. Spero, atque utinam sperare liceat, futuram aliquando inter fratres concordiam. Meus Colloniensis mihi pollicitus est se curaturum, ut omnium ecclesiarum praecipui ministri convocentur et agant de concordi doctrinae forma; eo vos etiam invitandos, etiamsi ipsius sumptibus fieri debeat. Quod tamen tibi soli dictum velim, ne, si non sorciatur effectum, putent alii fratres a me fictum esse. Multi vobis austeritatem et perfractam ferotiam in hac caussa tribuunt, et vestra culpa ecclesias in tot factiones scindi. Ego vero non invenio hoc in scriptis vestris, multo minus in colloquiis, quare non possum non defendere innocentiam vestram mihi in hac quidem parte non pessime cognitam. Sed dum hoc ago, vocor et ego in suspitionem. Scribo ad te libere, mi anime, et vere ita scribo, ut te ex animo amo. Cogita, quid faciendum nobis, ut multorum imbecillitati succurratur. Omnino non est prodenda doctrinae puritas. Sed ipse dispice, ecquid leniri aliquo modo queat caussa. Obtestor te, mi domine, ne haec feras indigne neque cuiquam ostendas, qui indignanter accipere possit. Dolet mihi scindi in tot studia ecclesias, maxime cum ita insaniat alioqui antichristus. Vestrum certe erit, quoad eius fieri queat, consulere nutanti ecclesiae, in qua praecipuum facile locum tenetis; quod equidem non dissimulanter confiteor apud quoscunque etiam mortalium, neque enim contra conscientiam possum aut debeo. Deus conservet te cum tua optima familia. Venerabiles dominos fratres et amicos meos, queso, ut quam diligenter salutes, maxime d. Pellicanum, Theodorum, Waltherum, Megandrum et alios omnes, ut in conspectum venient. Hunderttausend gutternacht, meyn alder, liebster her brutter in god! Bonnae, 23. martii. Gerhardo salutem plurimam. Tuus Albertus Hardenbergus. Queso, mi pater, ne offendare; ex animo ad te scribo et intimo cordis affectu. Singulari pietate et eruditione viro magistro Heynricho Bullingero, Tygurinae ecclesiae pastori longe probatissimo, suo semper observando domino. Zurch.
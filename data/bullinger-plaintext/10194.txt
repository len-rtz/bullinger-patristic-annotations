Gratiam et pacem a domino, doctissime vir idemque frater charissime. Quanquam proximis litteris ad me missis nonnichil meam in scribendo tarditatem conquestus sis idque optimo iurę factum non ignorem, litteras meas tamen interceptas esse oportuit, quo minus mearum rerum sciens iustam expostulationem in me causaris. Porro nunc non habeo, quod vel iuste respondeam tibi, quum per famulum Myconii nostri queris, quid in causa sit, ut non semel scribam. Possem certe negotia causare. Sed quid opus hac hypochrisi? Potius apud te, amicum in orbe non chariorem, restim adfero ingenueque tarditatem - quid dicam? segnitiem fateor. Ignosce igitur, frater, delinquenti Gervasio, tuo inquam, cui vel maiora condonare hactenus non desiisti. Ceterum que in Paulinam Epistolam scripsisti Hebreis praenotatam, non possum non summe laudare. Dum enim decimi capitis nodum pro contione explicandum suscepissem, maxime eum, propter quem Erasmus ille magnus Pauli opus esse negat, insperato in manus venit tuus in eam epistolam elegans adeoque et pius commentarius, quem tam avide legi, ut fere totam noctem in eo transigere non fastidierim. Quo paululum perlecto nummis meum feci, quanquam parum supersit aęris, quo librorum aliquot, maxime tuo ingenio propinatorum comparem. Quod reliquum est: Assiduus apud deum sum in hoc certe, ut tuos hosce celebres conatus magis magisque iuvet, quoque ipsius gloria per te foelicius orbi innotescat et fratrum iuvetur parvitas. Postremo me corpore nunc bene valere una cum uxore et liberis non ignores. Tametsi longo tempore egrotarim, tamen pristinę sanitati restitutus non desino in bonis deliciari litteris plus quam in auro atque quibuscumque mundi deliciis. Vale in domino. Uxorem tuam una cum pio parente atque fratre tuo plurimum ex me et uxore mea saluta. Adde, quod senatus noster michi hisce diebus egregiam domum, amplam, musis accomodatissimam comparavit, que me una cum copiosa librorum supellectile ędis divi Leonardi supra modum delectat. Iterum vale. Datum vicesima quinta die decembris anno 1532. Gervasius, ex animo frater tuus. Doctissimo viro Heyricho Bullingero, fratri in Christo charissimo meo.
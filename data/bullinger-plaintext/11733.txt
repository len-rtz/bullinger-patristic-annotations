Henrico Bullingero, episcopo Christiano, Camillus Renatus S. in Domino P. D. Cum et mihi conscius essem, quanti te facerem quantumque nomini et pietati tuae semper libentissime tribuerim et quantopere cuperem, quando id coram non liceret longinquitate locorum, hoc, quicquid est, voluntatis erga te meae tibi per literas declarare, non dubitavi haec ad te scribere, virum doctrina et eruditione inprimisque pietate clarissimum, homunculus non admodum peritus, tametsi Christianus. Noster Coelius Secundus, non tam familiaritate quam religione mihi coniunctissimus, sperare me coegit fore, ut meae tibi literae minime displicerent, dum idem mihi se et eas perlaturum pro fide et pro sua humanitate verbis ornaturum liberalissime reciperet. Quam ob rem, non quo genere literarum, sed qua te benevolentia et pietate prosequi debeam, considerabis. Quem enim non tibi tuae ad veritatem, quod unum est evangelion, editae lucubrationes in perpetuum devinxissent? Quem ex peregrinatoribus reflorentis iam dudum evangelii caussa charitas tua, benignitas, facultas, gratia, studium erga pios singulare non ad te vehementer amandum, observandum, colendum invitarent? Ego sane ipse quanti te faciam, optime scio, quanti autem facere debeam, et tu et omnes Christiani homines sciunt. Nempe nihil esse arbitror aut unquam fore, quod animos quamlibet extremo loco positorum hominum arctius tenaciusve coniungat obligetque quam Christianus ille spiritus, quo nihil, quam diu heu miserum! fuit antehac desiderabilius, nihil in praesentia gratius et iucundius adest, nihil denique potentius extitit, quod nos ad verae virtutis studium, ad veri Dei cognitionem, ad verae foelicitatis sensum, ad certissimam verissimamque immortalis vitae rationem posset adducere. Non plane virtus illa priscorum philosophorum erat, quam se olim plerique assecutos esse iactitarunt, sed fucus humanumque commentum aliquando suapte natura periturum; non doctrina illa superiorum theologorum, quae fere ad haec usque tempora nostris animis tam infoeliciter insedit, sed invecta quaedam caelestis illius veteratoris impostura, quae nos miseros per Iudaicum prope Romanorum sacerdotum ordinem eo impietatis adegerat, ut vix tandem resipuisse videamur. Maximas, etsi impares, Deo, patri nostro, gratias agimus, quando referre non possumus, quod extremis hisce temporibus plerisque etiam Italorum evangelii Christiani veritas illuxerit, ut non tam ingratum sit meminisse, quod fuimus, quan iucundissimum nos id demum consecutos esse, quod sumus. Insectatur impietas nos Romanorum; a nostris longissime distrahimur, includimur, cruciamur et in extremum aliquando vitae periculum trahimur. Fatemur id quidem; verum tantae perditissimorum hominum crudelitates eo mitiores nobis interdumque optabiliores esse videntur, quo et plures nacti sumus foris, qui nostro malo participent, et intus sacrosancti vim illam spiritus sentimus saepe atque adeo afficimur, ut non solum mala, quae patimur, eo consolatore dulcescant, sed etiam ad quamlibet graviora toleranda comparemur Iesu Christo ob oculos posito, qui ut miseriarum caput, ita foelicitatum nostrarum est autor. Atque ut de me ipse dicam, qui non multo sane ante verum Deum ipsumque eius filium Iesum Christum agnovi et credidi, quam et in suspiciones Satanae, minas, insidias, carceres, dedecora, cruciatus atque id genus maximas calamitates incidi: nihil me certius aliquando manebat Antichristi iussu quam aut perpetuo in carcere agentem extrema solitudine et inedia absumi aut, quod utinam permisisset Deus! ad immaturam secreto mortem rapi. Sed tamen nostrae tum imbecillitati vel aliorum fortasse etiam, ut opto et spero, utilitati providentissimus ille Deus et domini nostri Iesu Christi, ut certe nostrum omnium pater consuluit atque periculis liberavit, ut et nos disciplina et officio firmiores efficeret et hoc omne, quod vivimus, in rem proximorum ad extremum usque converteret. Quam oh rem oramus saepe atque contendimus fide, idemque ut ipsi comprecemini, etiam atque etiam rogamus, ut nihil posthac nobis inserviamus ipsi placeamusque, nisi hoc ipsum plane, quod pro aliis faciemus, e re quoque nostra sit, sed nostrorum omnium commodorum ac voluntatum, quae pars est maxima abnegationis nostri, obliti, quod ipsi non nostris plane erga Deum meritis aut ulla virtute, sed singulari Dei in Christo Iesu erga nos voluntate et studio consecuti videmur ac plerumque animo iucundissime sentimus, id omne cum caeteris hominibus, ubiubi et quomodocunque id detur, studiose diligenterque communicemus. Hoc enim cessurum cum in Dei, patris nostri, et domini nostri Iesu Christi gloriam, tum etiam in salutem proximorum praeclare intelligimus. - Quae a nobis scripta sunt supra, eo spectant, ut, quid erga te tuique similes animi habeamus, quibus de caussis eiiciamur ex Italia ad extremas hasce locorum solitudines, facillime cognoscas. Quae reliqua sunt, pertinent ad rogandum: primum ut, nisi fastidias, quod existimare non possum, praeterquam quod non etiam debeo, communes Italorum evangelii caussa calamitates, quicunque hinc ad vos Christianissimos alioqui homines evadunt, eos ita liberaliter et humaniter tractes ac des operam, ut quam primum omnis ad Helvetios Germanosque Italia conversis ad Christum animis advolet et vestram adeo pietatem, quae maxima est, imitetur, ut hic, ubi Satanas atque Antichristus florere adhuc aliquandiu videntur, nullum tandem per vos supersit veteris impietatis monumentum. Alterum est, ut, cum aliquid hinc literarum ad nostrum Coelium, qui tibi inprimis, ut idem fatetur, charus et iucundus est, dare libuerit, tuum nobis etiam officium praestes, quo nostrae tuto et diligenter ad eum literae perferantur atque ad nos vicissim suae. Haec ut facias libenter, te vehementer etiam atque etiam rogo. Vale. Saluta in Domino fratres. V. idus Novembres MDXXXXII. Tirani. Domino Henrico Bulingero, Christianissimo Tiguri episcopo.
S. P. Scripsi superioribus diebus brevius aliquanto, quia tempus non erat longius. Iam mihi tempus non deest. Si modo liceret omnia, quae vellem, scribere! Intervenerunt etiam interea tuae literae, in quibus expectabam aliquid novi, sed nihil erat - quod valde miror. Multus est enim hic rumor de novo quodam inter Helvetios dissidio, et omnes male eis ominantur. Constanter affirmant viri boni etiam illos bello petendos esse a caesare. Sed prius eum sibi imperii status conciliaturum in hisce indictis comitiis et foedus Suevicum renovaturum; id quod iam Ulmae coeperat, ubi et nostrae urbis fuerunt legati. Sed quoniam comitia hic indicta, nostri redierunt, nam hic omne illud negocium conficietur. Quibus rationibus aut conditionibus reliquerit urbes marittimas, incertum est. Non potui indagare verum. Eas tamen se non dedisse certum est. Sunt, qui affirment eum noluisse in eis  expugnandis perdere tempus, cum interim e re sua magis sit, ut conciliet sibi reliquos imperii status, ne, si ab aliis impetatur hostibus, cogatur ita dissolutam relinquere Germaniam; illas eum demum expugnaturum excommunicatione imperiali. Haec ad nostras pervenerunt aures. De langrafio hoc accepimus: quod, cum suo illo captivo Brunsvicensi venerit ad caesarem et sese dederit in terram provolutus, postea eum cum duce Albano et Mauritio, genero suo, convivatum et, a convivio cum discedere vellet, caesaris iussu captum. Adducitur itaque uterque captivus. Volunt plaerique langrafii vincula merum esse praetextum. Hoc certum est: Caesaris marschalkum, qui iam hic quoque est et habitationes principibus deputat, habere in mandatis, ut amoenum et proprium locum seligat electori (id quod fecit) et testatur electorem a tota caesaris familia venerabiliter observ[ari]; id quod etiam ipse elector testatus est datis ad Herbrotum nostrum literis. Caeter[um mar]schalkus ipse rogatus, de langrafio quid haberet in mandatis, nullum [respondit] verbum. Hodie hora 9. antemeridiana Granvella venit, vicinus m[eus]. Habebo etiam e regione fere mearum aedium Malevendam illum Hispanum, qui Ioannem Diaceum Neoburgi a fratre caesum prodidit. In collegio nostro  divae Annae habebimus equites 40, quos, etsi forte in mea non habere cogar habitatione, tamen per medios ipsos mihi eundum et inter illos meae est familiae conversandum! Domini promiserunt multa, sed nunc ne hiscere quidem audent. Quantas patiamur contumelias in plateis, iam indicibile est! Mihi a capitaneo nostro prae caeteris struuntur insidiae. Sed quid faciam? In domino confido. Video nullam mihi amplius ab hominibus esse expectandam salutem. Fiet mihi, quod mulieri morosae, quam nemo credit male habuisse, quam cum moritur. Nunquam intellexi psalterium quam hodie, cum iisdem induar affectibus. Non ergo habeo solatium ullum quam frequenter reiterare: „Dominus lux et salus mea! A quonam timerem? Dominus robur vitae meae! A quo expavescerem?“ Auditorium iam incipit esse rarum, partim quod multos pudet evangelii (qui offenduntur cruce), partim quod alii pii domi haerent, ne vis interim aliqua fiat suis. Magistratus vult, ut sic praedicemus, ne quem offendamus. Volumus nos facere, quod Christi ministros decet, nemini, quantum est possibile, calumniandi dare occasionem, sed tamen veritatem libero ore profiteri, quoad nobis licuerit. Hortamur populum ad constantiam, concordiam, fiduciam in auxilium domini firmam, cuius fiducia nos eis exhibemus exemplaria, cum ipsis (nisi dominus intervenerit) quemvis expectaturi eventum. Romanum totis viribus vix retinui, cum tamen ei tale non immineat periculum quale mihi. Omnes me damnant, et Flinnerum, unum ex symmistis. Illum vocant clamatorem, me astutulum hypocritam, qui arte magis et simplicitate seducam populum quam procacitate. Sunt etiam ex nostris,  qui rebus ita se habentibus vellent me sublatum: Caesarem enim Zvinglianos hos ferre omnimode non posse. Ex quibus omnibus colligo mihi multum negocii futurum. Sed tamen in his omnibus superabo propter eum, qui dilexit nos; et haec erit victoria nostra: Fides nostra! Dominus adsit conatibus nostris! Or[ate] vos pro nobis diligenter. Haec scripsi animo, uti coniicere potes, admodum distracto. Rogo ergo, ut boni consulas. Quando plura dare possim, nescio, tam enim non tutum est nunc scribere, ut nulla ex re maius sit metuendum periculum. Sic etiam venient in discrimen multi boni viri hodi[e], cum caesar non electoris modo, sed et langrafii omnia secreta infestarit et deprehenderit. Si ergo rarius scribo, scias hanc unam esse causam. Interim vale et me nunc variis tentationibus obrutum precibus fidelibus, si alio non vis aut potes modo, adiuva. Augustae Vindelicorum, 15. iulii anno 1547. Saluta omnes pios. Resalutat te Meyerus. Laetus rescribit ipse. Tuus perpetuo, quem nosti. Clarissimo viro d. Bullingero, domino et patri suo venerando. Zürich. M[eyster] Heinrych Bullinger bi dem Großen Münster.
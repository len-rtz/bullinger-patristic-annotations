S[alutem] d[ico]. Invicta res pertinax flagitatio. Hic homo bonus quidem nec indoctus est, ususque eius esse possit, si plusculum haberet prudentiae. Flagitare non destitit, ut eum tibi commendarem. Commendo igitur ut pauperem Christi et iuvari habentem necesse. Qui eius usus esse possit, ipsi statuite. Nolim gravari quemquam; nolim etiam necessaria ope destitui aut ab usu ecclesiae repelli, qui ope fratrum indigent et possunt ecclesiae usui alicui esse. Suscipite igitur hunc hominem, ut dominus vobis suggesserit, et oremus pro ecclesiis dei in Belgico, qui horrendis modis exagitantur, non tam persecutione sevissima caesaris, quam per Davidicas et libertinas pestes. Id autem gratulandum illis, quod tam multos in utroque sexu dant fortissimos confessores. D. Eustathius Quercetanus, qui aliquando apud Gryneum cum esset, vos, ni fallor, invisit, nunc quoque hic exulat, depulsus ab uxore et liberis quatuor ac patrimonio perquam lauto. Immolati domino per ignem his diebus sunt Antverpiae quatuor, quos cognati 40000 aureorum redimere volebant. Sed quamquam pecuniam nunc undique corradat caesar, animas tamen horum quam pecuniam maluit. Pro Monasteriensi orate, quem miris et gravissimis artibus petit Antichristus per Henricum Brunsvicensem. Valete omnes in Christo. Argentinae, 11. aprilis 1545. M. Bucerus, tuus. Eximio viro domino Henrico Bullingero, pastori ecclesiae Tigurinae, suo in domino observando.
G[nad] und f[rid]. Vergangner tagen hab ich üch, fürgeliebter herr, vilfaltig und vertruwklich geschriben, zum ersten by Augustin Ruchen, demnach by minem besonders lieben herren m[eister] Johan Wägman. Vertruw, es sye üch alles eigentlich überantwort. Siderhar ist nüt nüwers, dann das Dietrych Marcell, deren von Ulmm houptman, aber von Ulm gen Constantz zogen, diser tagen hie durchgeritten uff Basel. Ist mir vertruwklich geschriben, da sye der von Haidegg, saxisch, by imm gewest. So habend die von Bern ein ylenden tag beschriben gen Baden uff Invocavit, darvon ir ongezweifflet von minen herren selbs bericht empfangen. Die sag ist (wie waar es sye, weiß ich nitt), das hertzog Christoffel von Wirtenberg und graff Jörg ir land dem Franzosen versetzt, und mache der Franzos sine schillt und gylgen zuͦ Muͦmpelgart uff. Gastius hatt mirs ouch zuͦgeschriben. Wyters ist mir nitt ze wüssen. Gott mitt üch. Haec scripsi, ne scriberem prorsus nihil per hunc nostrum Alexium, cui semper soleo meas dare. Tiguri, 20. februarii, anno 1547. Gruͤssend mir früntlich Widenhuͦbern und Saylern sampt anderen guͦten herren und fründen. H. Bullinger, der üwer. Clarissimo viro d[octori] [Ioachi]mo Vadiano, c[onsuli Sangallensi], domino suo semper [observando]. Sangall[en].
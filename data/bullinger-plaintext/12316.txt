Uff üwere vrag ist gantz gfarlich ze antworten; dann wer kann mitt der waͤllt sachen umbgan, das er sich nitt ettwas beflecke? Üwere vrag ist, ob sich ouch gloͤubige lüt zuͦ unchristen verbinden moͤgind. Da sich ich aber wol, das die püntnissen, so die gloͤubige koͤnig des volck gottes mitt den ungloͤubigen Syriern, Assyriern, etc., gehept, meerteyls übel ußgschlagen sind. Deßhalb das aller sicherist ist, wer yenen kan und mag, sich ze huͤten vor soͤlichen püntnissen. Und daruff dienend die ort der gschrifft Deut. 7, [1-4], Isaiae 30, [1-3], und 31, [1. 3], etc. Wo aber darnaͤben lüt befonden werdent, die nitt aller dingen unser religion pur und luter sind, doch traglich laͤbend und unser religion nitt vervolgent, sunder duldent, und ettwas grosser sach nutzbarkeit und zimlicher anlaß heist, mitt den selben ettwas verstandts machen, da koͤnde ich keinem gottes volck darvorn sin. Dann Abrahamm, unser aller vatter, hatt puntnissen gemacht und gehept nach siner notturfft mitt Chananeiern, David mitt ettlichen heidnischen königen und Solomon mitt Hiram. So spricht der herr, Marci 9, [40]: „Welcher nitt wider uns ist, der ist mitt uns“, etc. So sol man die, die unsern glouben nitt duraͤchtend, den uns ußdingen lassend und nitt anfächtend, nitt für offne vind hallten und ir gar nüt woͤllen, sy alls hund verschuppffen, dann damitt mee schadens dann nutzes wol soͤlte geschafft werden. Und hierinn wirt ettlicher gstallt ein gloͤubig hertz wol waͤg suͦchen, sich huͤten vor vertroͤsten und verlassen weder uff gloͤubige noch ungloͤubige verpündete, und das es den glouben fry behallt, den nieman übergaͤb. Wo das ein gloͤubiger nitt thuͦn mag, so mag er ouch in kein statt zühen, die nitt allerding luters und reins gloubens ist, da er sin lib und guͦt verbindt und underwirfft der oberkeit der statt. Welcher da uß blyben mag, thuͦt wol. Wer aber niendart hin kummen kan, muͦß und mag sich wol da niderlassen, doch sinen glouben rein behallten. Also und der gstallt vermeinn ich, nitt unbillich sin, verstaͤnd ze machen mitt denen, die nitt gar iust sind. [W]ir machend offt ver-stend mitt lüten, die wir haltend für vast fromm. Die aber, die wir schühend, sind ettwas froͤmmer. Dorumb ist das spyl schlippfferig. Man muͦß gott baͤtten umb radt und hilff. Sed et tempus et occasio suppeditat aliquando consilium. Datum ut supra in yl. Dann wie ich vernamm, das der karrer noch nitt hinwaͤg was, schreib ich das flux. Ich bitt, ir woͤllindts üch behallten und nieman zeygen. Dem wirdigen, wolgelerten, frommen und getruwen m. Ambrosien Blaureren, predicanten zuͦ Constantz, sinem eerenden lieben herren. Constantz.
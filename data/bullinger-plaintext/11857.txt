S. in domino. Hęc ad me scripta sunt iis diebus: „Reformatio Coloniensis Germanice tota est impressa; eam ego vidi apud d. Bucerum, sed nulla omnino distrahetur, antequam proximis in comitiis Coloniensis elector singulis electoribus et principibus exemplum ad legendum exhibuerit. Eam etiam d. Bucerus vertit in Latinam linguam, quę aedita compressius vilius vendetur. De caesare quod certi scribam, nihil habeo. Quidam eum dicunt subinde hostem suum Gallum vi et armis impetere et non quieturum, donec eum conficiat; alii vero dicunt iam inter eos tractationem de pace constituenda; qua facta eum moliturum aliquid contra protestantes quibusdam indubitatum est. Quam ferociat caesar ex victoria parta, sunt non levia indicia in Inferiori Germania, ubi sęvissima edicta promulgari audimus in veritatis evangelicę studiosos. Lovanii dicunt propter confessionem Christi duas matronas vivas esse sepultas, duos viros ob eandem doctrinam decollatos. Clivensi iniunctum est, ne Christum recipiat, et ubi receptus est, rursus finibus eiiciat. Quam alii reges et principes ad evangelii vel mentionem saeviant, dudum compertum habes. Ferdinandum ferunt exercitum instructissimum 60000 duxisse Posanium usque Turcę occursurus, verum hoc post festum, et tum, cum opus habebit copiis et milite, nulli erunt; ita omnia praepostere. Sed ea via est ad pernitiem populo iam deo dicto vale. Meti crudelissima fiunt a legato quodam caesareano Carolo Boiset equite dicto; is totus est in eradicanda funditus pietatis doctrina et invehendo rursus apud simplices minis et pęnis gravissimis papatum. Eiecit urbe illorum concionatorem, qui iam hic est; interdixit omnibus contionibus nostrorum, conventibus, libris syncerioris doctrinę et cantionis, verbis et dictis in veterem religionem, scholis rectis secundum pietatem, cum[?] [- - -] alii comparatis, bibliopolorum libris nostrę religionis et similia idque obtento cęsareę maiestatis expresso mandato. Interea multi infirmi relabuntur ad volutabrum et, quod miserum, aliquot etiam pfaffi, qui ad veritatem accesserant. Interea ut videatur omnipotentia dei inexhausta, confitentur etiam matronę quędam Christum intrepide, e quibus una ob Christi confessionem praescissa lingua nuper huc venit forti animo praedita, et singuli dies fere singula nova apportant. Sunt, qui putent caesarem talia ignorare, non tam atro[cia] designare suum legatum cupere. Verum senatus Metensis cupit vel suo damno et urbis libertatisque suę maximo detrimento odium suum expleri in calamitate et sanguine piorum. Audimus de peste Ulmę, Norinbergę, Lindavię et alib[i] recrudescente. Argentorati, calendis novembris 1543.“ D. Miconius reliqua, quę Bucerus scribit, significabit. Si vos Tigurini Luthero aut uxori illius poculum aureum aut sericam vestem misissetis, multo gratiorem rem ei fecisseti[s] quam libro isto transmisso. Hęc dixit Martinus Beyer. Saluta d. Theodorum et d. Vadianum cum Pellicano et reliquis fratribus. 7. novembris 1543. Tuus Gastius ex animo. D. Henrycho Bullingero zu Zurich.
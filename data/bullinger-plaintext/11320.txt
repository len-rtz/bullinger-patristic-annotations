Gratiam et pacem a domino. Recepi a Quirino, pater charissime, literas cum nummis. Conveniunt omnia; ego tuo nomine satisfeci omnibus. Placet mihi consilium, quod de publicandis commentariis meis dedisti, quamvis et antea nomen meum ponere nunquam in animo fuerit. Mittam ea, quae impressa sunt, si Quirinus ab Argentina redierit. Mea nunc omnia ad finem perducta sunt, et Oporinus nomen meum in Eubuli Dynateri transmutavit. Patriam non expressit. Placuerunt ei vęhementer. Deest illi adhuc in quintam Verrinam expositio; petit id a me, sed quid facturus sim, dubito; cuperem sane aliquid instituere, quod et studiorum meorum fructum augeret et ad vivendi impensas aliquid conferret. Othoni hęc, quę scripsisti, retuli. Placent ei, sed conditionem adhuc nullam habet nec, ut opinor, Basileae in tam afflicta academia inveniet. Si enim huic scholae doctorem Gemuseum ademeris, omnino mutila, imo nulla erit. Gryneus etenim, vir et doctus et pius, qui totus in hoc est, ut iuvenibus studiosis prodesset, misere etiam vanissimis istis et ambitiosis titulis vexatur, ut hoc, quod cępit, minime nunc exequi possit. Sed dabit deus aliquando finem non sine pena eorum, qui et ecclesiam et ecclesiae spem, scholam scilicet, tam misere affligunt. Fuit hic doctor Sebastianus Meyer Bernensis cum Zvinglii filio, quem Argentinam deduxit. Quod sane spectaculum tam meum commovit animum, ut lachrymas tenere vix potuerim. Optimę enim indolis puer patre sanctissimo progenitus ad eos deducetur, qui quales sint, nosti. Vivet cum Capitone et cum Lutheri filio, puero (ut audio) pessimę indolis. Adde his urbis huius molestiam, aeris intemperiem et aquas pestilentes, inter quae sanus vivere non poterit. Sed sic nunc agitur. Dominantur in aliquot ecclesiis Argentinenses, sed id quam foeliciter, aliorum esto iuditium. Hic certe misere vivitur. In te mea spes est te more solito curaturum, ne nostra schola dissolvatur, quae nunc apud omnes audit optime. Vellem autem imprimis Othoni nostro, iuveni sane, qui inter Tigurini collegii omnes alumnos palmam facile tenet, consultum esset. Hic sane patriam nondum affectat; meo tamen consilio non inutile esse videtur, si apud vos potius quam exteros profiteretur. Posset hic in philosophia multum, potest in aliis etiam quam plurimum nec sine fructu docet. Sed tuum de his sit consilium; ego de his tanquam cum patre, quem unicum habeo, colloquor. Me enim patriae incolumitatis studio quam maxime teneri persuasum habeas. Salutabis quam humanissime uxorem tuam, cui plurimum gratulor ob partum foeliciter superatum, et quod tu novo sis auctus filio, vęhementer lętor. Deus velit, ut et hi aliquando Tigurinę reipublicae prodesse queant. Salutato praeterea familiam omnem. Basileae, ex aedibus d. Miconii, 6. iunii 1539. Tui observantissimus Rodolphus Gvaltherus. Eruditione et pietate eximio viro d. Heinrycho Bullingero, patri suo imprimis colendo.
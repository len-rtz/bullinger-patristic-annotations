Min dinst, lieber her und frewndt. Den 3. octobris ist unser volck zw Donenwerdt ufgeprochen, dem keysser, der allen seinen hauffen uff Norlingen gricht hat, bei tag und nacht bezogen. Morndrigs den 4. am morgen im nebel fast starck gscharmützt. Handt ingenomen die statt Norlingen und den nechsten berg darbei. Und nachdem der nebel ufgangen, sindt beidersitz hauffen in ebnem feldt, nit me den ein kleiner bach dazwüschen, uff ein viertel mil wegs von ein andern gelegen. Handt beidersitz ire schlachthauffen ze roß und fuͦß, als muͦse es geschlagen sin, verordnet. Und nachdem die unsern mitt iren ordnong gegen dem findt getrüngen, hat sich der keysser nebent sich an ein berg in vorteil gezogen, darum in die unsern nit wellen angriffen. Ist bedersitz fürer starck gescharmützt bis in die nacht. Den 5. octobris ist newtt sonders namhaftig bis uff den mittag verloffen, dan das jettweder, wie er ze nacht hiefor, beliben. Got weist, was der hell obent geben wirt. Niemantz kan sich uß des keyssers fürnemen verrichten. Ich hoff zw gott, wo er ußziehen, werde er findt gnog finden. Ich vernim, Pfaltz und Wirttenberg sollent samenthaft starck uff sin. Darzw hatt hertzog Moritz 2000 gerüster pferdt und 6000 knecht und sin  landtvolck also, wo er, das er allenthalb finden, gnuͦg finden wirt. Wil er dan wider hinder sich uff Donenwerdt, acht, es solle ouch versechen sin. Der herre gott welle sich der armen landtleutten erbarm[en], welche dermassen mitt mortt, brandt und nottzog genoͤttiget und verderbtt werden von des tyrannen volck, das nüt gnugs[am] mag usgesprochen werden. Pittent alle den herren got, er sin zorn abwende. Thuͦndt so wol und verschafent disere zitung dem landtschriber zw Lentzburg zw komme, dan er semlichs minen frewnden und nachpuren anzwzeigen habe sampt meinem wolstandt. Datum Höchstett, den 5. octobris in 46. Ich hab nit zit noch platz, fil ze schriben. E[urer] williger Hartman von Halwil.
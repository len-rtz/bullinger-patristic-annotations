S. Quem commendasti pictorem, commendavimus et nos, et utinam illi profuerit omnium commendatio, qua vellemus. Hic enim scribens nescivi, quo vicissim munere senatus illum donarit. Cęterum mire infęstantur ecclesię nostrę per agrum a catabaptistis. Cui malo cum hactenus occurri non potuerit eo, quod simul excogitaveramus medio - nempe scripturis egimus contra errorem illorum. Quibus etiam convicti cum persuaderi non possent, ut ab errore desisterent, impositum est illis silentium, ne evangelium ipsum depraedicarent. Quo neglecto amandati sunt a ditione. Qui cum pertinaces redirent, aquis mersi denuo redeuntes penitus submersi Hac. persecutione cum errori plurimi accesserint, constantia pertinaci permoti, raptus est senatus quoque in diversam sententiam. Quidam perpetuis carceribus mancipare voluerunt nec ullum illorum morte plectere, quidam omnes in universum perdere nihil verentur. Venit et apud nos in quaestionem, num liceat gladio animadvertere in anabaptistas. Quidam licere asserunt iuxta illud Deut. 13 [1-5] et 18 [9-20]. Quidam non licere putant, nisi facto tali erumpant, quod omnium iudicio sub gladii cadat potestatem, immunesque esse debere a magistratu, etiam si doceant, iuxta id: «Sinite utraque crescere» etc. [Mt 13, 30]; «Hereticum hominem devita» [Tit 3,10]. Monuisti aliquando per epistolam, quae tu sentias, sed ea nec scripturis nec rationibus firmaveras, id quod adhuc commodissime poteris, maxime nunc, cum in questionem versum sit negocium, ita ut magistratus ab Argentmensibus misso nuncio audire desideret, quo pacto apud suos huic perniciosissimę sectę occurrant. Cęterum quomodo res vestrę se habeant, nescimus nisi concordiam quandam esse vobis et Antroniis praescriptam, in quam vos consenseritis, alii nondum. In summa: Das wiglen bringt immerdar bletzwerck. Dominus animos nobis praestet constantiores et in verbo suo firmiores, quam ut tam facile ad illorum hominum minas huc atque illuc rapiamur. Nos nunc proximi sumus, in quos meditabuntur, quod poterunt. Misit ad te Nicolaus a Wattenwil caseum quendam. Quem ubi acceperis, significa. Cęterum iudicium de synodo vestra accepisti iam dudum a me. At de nostra adhuc tuum expecto. Nihil amplius habeo, quod scribam, nec scribere plura potero ob valetudinem sinistram. Vale. 9. februarii. Tuus ut suus B. Hallerus. Heinrico Bullingero, ecclesiastę Tigurino, fratri suo omnium charissimo.
Gratiam et vitae innocentiam a Domino. Saepius te, Calvine doctissime idemque mihi carissime et colendissime frater, re admodum vili obturbo. Verum quia nihil a te responsionis accipio quum toties scripserim, cogor hoc facere quod facio. Suspicor enim meas tibi non esse redditas. Adolescens quem mihi commendasti Gallus agit apud scribam urbis nostrae primum, hominem magnae autoritatis et peritissimum in ea arte. In annum solvit scribae aureos coronatos 16. Ego pro 8 coronatis me debitorem obstrinxi. Debet ille praeterea aliquot pecunias pro libris aliquot Froschovero, pro quibus item fidem meam obstrinxi. Moris est autem apud nos ut dimidiatam partem totius summae in annum solvendae pendant mox ab anni principio ac diserte dicant quid de residua anni parte decreverint. Oro itaque, mi Calvine, ut mercatori haec indices et per hunc urbis nostrae cursorem publicum respondeas et pecunias mittas. De adolescente proximis ad te literis quaedam dedi. Ea non repeto quia eas tibi certo redditas puto. Mitto tibi libellum de antiquitate fidei christianae olim a me scriptum germanice, nunc autem versum a studioso quodam, quamvis non omnino feliciter. Quaeso munusculum hoc boni consulas. Amo te ex animo. Vale. Tiguri 23. anno 1544. Salutabis fratres. H. Bullingerus tuus. Clarissimo viro D. Ioanni Calvino Genevatium concionatori fratri carissimo suo.
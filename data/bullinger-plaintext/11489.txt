S. Commendat hunc mihi Sturmius simplicitatis et pietatis ergo, olim Parrhysiis convictorem et socium suum. Cupit vos et vestram ecclesiam cognoscere. Subsidii nihil est ex patria. Commendo vobis hominem, ut videtur, talem, qualem describit Sturmius. Redibit, arbitror, brevi ad nos. Dabimus tum nos quoque operam, ut iuvemus et relevemus eius inopiam pro virili. De meis rebus scribam vobis omnia; nunc certe nil possum. Novum decretum de meo doctoratu est. Dominus me retinet, ne indignatione pulsus aliquo abeam. Vos, ut est par, omnem ecclesiarum afflictionem miserabimini. Video autem esse Christi summam, posse tractare hominem vel intractabilem. Sed Christus Iesus spiritu suo sancto nos instruat, ut digne nomine ipsius omnia dicere ac facere queamus. Saluta fratres omnes diligentissime. Vale. Omnes vos in spiritu suo conservet dominus. Amen. S. Grynęus tuus. Domino Heinricho Bullingero. Zürch.
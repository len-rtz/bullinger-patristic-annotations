S. O me infelicem, qui Lavateri nostri mortem renunciare tibi cogor. Lacrymis certe istud facilius quam atramento possem, adeo amavi adolescentem moribus innocentissimis. Nullum ex ternis liberis habeo, cuius mors tantum mihi conciliasset moerorem, cuius rei deus atque adeo mea conscientia mihi testis est. Unicum me solatur, quod bona dei voluntate, nulla mea culpa, hoc mortis genere periit. Historiam omnem fide optima patri suo scripsit Otho. Ego idem volui et tibi, sed per luctum non licebat. Scribam tum post triduum. Tu interea pro tua prudentia parentem optimum consolare. Ego enim id non possum moerore adeo recrudescente, quoties ego cunque in manus calamum accipio. Ex literis Othonis ad parentem rem omnem intelliges. Sed vale. Per lacrymas addere nunc possum nihil. 8. iulii. Argen[torati]. Bedrotus tuus. Domino Henrycho Bullingero, ecclesiastae Tigurino, amico et fratri suo syncerissimo. Tiguri.
Gratiam et vitae innocentiam a domino. Audio te, Bucere, frater in domino colende, Benedictum Euandrum, cum Bernae nuper esses, accusasse graviter, quod literas tuas ad doctorem Lutherum in ianuario scriptas ministris Helveticarum ecclesiarum transmiserit. Putasti enim indignum esse, ut quis literas privatas et ad privatum scriptas, denique et obsignatas, publicet, et illis quidem publicet, quibus de sunt scriptae. Putasti illo autore ac indice maximas in ecclesiis nostris excitatas esse conturbationes. Ego vero ad hunc rumorem haud leviter commotus sum, quod viderem virum bonum et amicum nostro nomine periclitari. Quocirca induxi in animum haec paucula apud amicum dicere pro amico, qui suo illo officio nobis praestito nihil indigni comisisse videtur, nihil in te peccasse nullamque excitasse apud nos tragediam. Principio enim, si candide egisti negotium, quod ea tractas epistola, certe non est, quod accuses Euandrum, nisi is accusandus sit, qui recte factum aliis quoque approbat. Quod si illud negotium egisti vel neglectius vel imprudentius, habes, quem accuses, non Euandrum, sed Bucerum. Deinde, si nescis, multum debet nobis Euander, adeo ut boni viri officio nequaquam fuisset functus, nisi hoc, quod fecit, fecisset. Nam stipendio collegii Tigurini et beneficentia ecclesiae nostrae adiutus nocitura nobis et profutura ex officio indicat. Aut ergo credidit tuam illam epistolam nobis profuturam aut obfuturam. Si non indicasset, quam profuturam credidit, fraudasset bene meritos, si autem obfuturam putavit et dissimulasset, proculdubio violasset fidem. Proinde, quae fecit, ex officio, non malitia aut errore fecit. Accedit ad hoc, quod illam tibi hic neque primus eripuit neque illam primus aliis communicavit. Qui vero primus illam tibi eripuit et publicavit, habet fortassis suas rationes. Quod si nullas habet, culpa tamen publicatarum literarum non poterit impingi Euandro, qui acceptas (ut audio) ab aliis tum demum rescripsit et amicis, non hostibus misit, cum iam per aliorum manus ultro citroque volutatae atque lectae essent a pluribus. Iam quid illae apud alios excitarint tumultus, dicere nec possum nec debeo, cum nesciam. Hoc autem scio, apud nos cautum esse summa fide ac diligentia, ne omnibus citra delectum tua communicarentur, propterea quod viderentur pugnare cum illis relationibus et scriptis, quae alii ad nos et nosipsi e Basilea semel atque iterum attuleramus, atque ideo apud omnes plurimum odii tuo nommi (id quod bonus ille Euander minime scire potuit proculdubio, utpote rerum gestarum omnino ignarus) conciliaturum. Imo istae ne hodie quidem apud nos pluribus innotuere. Et ut nihil omnino dissimulem, exempla ego, protinus ac tuam vidissem, rescribi curabam atque d. Megandro, Miconio, Gryneo atque Vadiano mittebam additis simul literis meis, quibus testabar illam tuam rationem componendi, quam in illis esses literis secutus, mihi plane parum probari; interim vero optimum videri si non, spargeretur epistola, quae utut apud eos nihil turbarum excitet; videbatur enim dispersa paci ecclesiarum apud alios parum profutura, quin circa eandem rem alii aliter afficiantur. Neque vero et tecum putavi super hac re vel concertandum esse vel expostulandum, quod et tempus et ipsum negotiuma adeo videretur exulceratum, ut multo fuerit melius huiusmodi patienter ferre et omnem rixandi subterfugere occasionem. Potissimum cum nova, concertatione aut expostulatione et infirmis et omnibus bonis viris ansam dedissemus et de ministris et de toto religionis negotio male suspicandi, ut interim non commemorem offendicula, si concertatio nostra adversae parti innotuisset. Ita quidem apud nos ex tuis literis nil turbarum est ortum, ut Euander nunc omni crimine vacet et accusatione tua liberatus sit. Haec autem pro officio apud amicum egi pro amico Euandro, quem in hac causa non possumus deserere, nisi libeat ei malam referre gratiam, qui optimam nobis contulit. Tuum ergo fuerit, optime Bucere, accusationem illam tuam et iram remittere et nihil male meritum Euandrum ut amicum et fratrem nobiscum plena charitate complecti. Venio iam ad ipsam epistolam, quam doctori Luthero scripsisti, ad quam nil alioqui responsurus eram, priusquam doctor Lutherus ad nostra, ut perPhilippum pollicebatur, respondisset, nisi iam toties et nuper Bernae illius epistolae negotium ultro citroque agitatum audissem. Attingam autem quaedam, cum singula prosequi operis propemodum infiniti esse videatur. Et displicere quidem non possunt, qui concordiam inter fratres ruptam satagunt sarcire. Hos enim salvator filios dei appellare dignatus est. Caeterum illa tua componendi ratio, quam tu secutus videris in istis tuis literis, nequaquam placere potuit. Principio, quod adeo contemptim et frigide causam maximam et bene meritorum fratrum coram illo egisti, quocum gravissimas simultates gessisse credebas et cui nos praeter modum commendare et supra modum insinuare debueras. Nunc vero tibi removenda sunt populis Helveticis impedimenta recipiendae veritatis. Quasi vero celebres ecclesiae nostrae sanguine etiam sanctorum plantatae et confirmatae hactenus in mendaciorum tenebris versatae sint atque isti in errorum nebulis migrarint, qui in recepta apud nos doctrina hactenus obdormierunt Mox appellitas nos nimios Zvinglii et Oecolampadii admiratores, cum revera isti viri fuerint admirabiles et plus quam admirabiles, quos nisi ita, ut facimus, coleremus, nequaquam possemus impietatis et ingratitudinis culpa liberari. Huc pertinere videtur, quod nostris adimis iuditium, pervicaciam autem et iudicium pertinax praeposteramque constantiae affectationem tribuis, item quod mira cum extenuatione aestimationis nostri nominis imprudentes appellitas, qui saepe nodum quaeramus in scyrpo et qui longos logos condamus. Itane, Bucere, nos atque nostra irritabili alias viro approbare comendareque voluisti? Haene appositae commendandi formulae tibi visae sunt? Utinam vero plerique non nimium fideremus subtili iudicio nostro atque ita a iusta simplicitate constantiaque deficientes paulatim tandem abriperemur in inextricabiles et rerum et verborum perplexitates! Nam quod nos verbis copiosioribus ea, quae sentimus, in illa bene longa expositione nostra expressimus illaque exclusimus, quae posteris videbantur subministratura vel erroris vel novae concertationis ansam, non profecto nodum quaesivimus in scyrpo, sed ecclesiarum salutem in plano et perspicuo veritatis testimonio. Nodum autem in scyrpo quaerunt, qui in re plana nectunt subtilitates. Malumus autem in illam partem peccare, si modo ita peccatur, quam aenigmata in offensionem simplicium texere. Nihil nunc dicemus de longis logis et qui revera dicantur longos contexere logos, ne affectui indulgere videamur. Istis autem videor mihi satis ostendisse, cur putem te et nos et causam illam nostram Luthero commendasse frigidius. Ego isti viro alias scripsissem literas, quibus homini omnem negotii habitum ita depinxissem, ut non potuerim clarius, cum summa commendatione ministrorum et ecclesiarum Helveticarum, denique et fidei omnium syncerissimae; adiecissem quaedam de accessione et studio evangelii apud nos ingenti, et quod ministri doctori Luthero vere faveant et ob varia in hunc effusa a domino dona et propter beneficia ecclesiae per eum praestita. Nugari vero calumniatores et conturbatores pacis, qui subinde ad Lutherum deferant tam ipsum quam ipsius dogmata pro publicis concionibus nunquam non ab Helvetiis proscindi indignissime, et multa huius generis alia, quae vere potuissem scribere. Descendo nunc ad alia tua, quae mihi displicuere, consilia. Videris autem tibi adversari in quibusdam, quaedam vero parum, ut gesta sunt, narrare. Quid enim opus erat excusare apud doctorem Lutherum, quod nomine Lutheri in publico consessu ordinum omnium Basileae in praetorio tanta fide, ut aiebas, egisti? - contestatione etiam adiecta haud aliud sentire de eucharistia Lutherum, quam quod tu coram declaratis articulis attulisses in medium. Et ego quidem gratias agebam domino ministrorum nomine, quod tandem constaret reipsa nos non dissentire. Monueram tamen prius, ne tuam nobis sententiam exponeres, quomodo tu Lutheri verba intelligas, sed quae sit ipsissima Lutheri sententia et quornodo ipse velit intelligi. Esse enim, qui credant te Luthero multa de tuo apponere, quo illi plus favoris apud nos concilies, ipsum vero Lutherum aliquando illam tuam expositionem neutiquam agniturum. Ubi tu iterum fidem tuam non sine contestatione interponebas, modo autem datis ad Lutherum literis excusas, quod agere es iussus, et sic excusas, ut cuiusdam te simulationis insimules, cum testaris te donasse quaedam nobis, quae forte Luthero sint displicitura. "Videbit enim," inquis, "t[ua] p[aternitas], ut nos exponendo illis, quae acta inter nos Wittenbergae, et articulos accommodavimus eorum imbecillitati; id, oramus, in meliorem partem accipias." Atqui nemo nostrum a te petierat, ut nostrae imbecillitati quicquam accommodares, sed ut sensum Lutheri ipsissimum exponeres. Id fecisse te ista expositione tua persancte testabaris apud nos, apud illum vero excusas. Rursus, quorsum pertinebat disertis verbis scribere ministros Helveticarum ecclesiarum, qui in priori fuerint Basiliensi conventu, orasse, ut expositionem attemperares captui Helveticarum ecclesiarum, ut hae audirent qualemcunque Zvinglii et Oecolampadii consensum? Nam tua sponte, antequam Basileam vocaremur, pollicebaris non qualemcunque, sed solidum te posse Zvinglii et Oecolampadii consensum evincere, idque ex ipsorum lucubrationibus. Testabitur hoc titulus, quem articulis Wittenbergicis praefixeras ac miseras senatui Basiliensi, quod videlicet hi articuli nil aliud habeant, quam quod traditum sit in illorum optimorum virorum libris. Testabuntur hoc et acta illa, quae ab Argentorato ad nos deferebant d. Gryneus et Carolstadius. Nunc vero insimulamur apud Lutherum et omnes, qui illam epistolam vident, quasi hoc tuum non de pleno, sed qualicunque consensu testimonium precibus emulserimus veluti probe nobis ipsis conscii hic nullum esse consensum, quem nihilominus videri voluerimus. Quorsum, obsecro, nisi ut ecclesiis nostris illuderemus? Qua re quid, oro, poterat de nobis vel cogitari illiberalius et turpius? Huius generis est, quod scribis nos verbosa nostra expositione quorundam nostrorum animas demulcere voluisse voluisse. Expende hic mihi, mi Bucere, in quae vel capitis discrimina verbis tuis certe audacibus immeritos et nil tale cogitantes coniiceres, nisi fides et integritas nostra, deo gratia, nostris perspectior paulo esset, quam qui de Leone et de me talia credant, nos scilicet illos circumducere et verborum nebulis involvere. Ais praeterea: "De summa rei semper disserte testati sumus illis, concordiam in eo fore, si solide credant et pleno ore doceant in eucharistia ipsum domini corpus et sanguinem vere et substantialiter distribui et accipi" etc. Id vero te dixisse tandem non negamus, semper autem et ab initio dixisse, negamus. Primum enim, quod proponebas, erat utrinque peccari ignorantia elenchi. Nos enim non intelligere, quod nostra non impugnet Lutherus, et rursus hunc non intelligere, quid nos impugnemus, te autem sine negotio ostendere posse Lutherum nihil diversum a nostra sententia asserere. Tametsi enim de mysteriis loquatur crasse, attamen illa non ita crasse intelligere. Satis autem fore ad concordiam stabiliendam, si ipsius feramus loquendi formas salva nihilominus et illęsa sententia nostra, salvis et illęsis etiam nostris loquendi formis. Hinc autem factum est, ut, quoties ad nos veneris et egeris nobiscum, nunquam (quod vere dicis) a nobis discesseris, ut non pulchre conveniret. At postquam a Wittenberga allati essent articuli, 8. augusti superioris anni datis ad me literis in haec verba ad me scribebas: "Perfecta est concordia, si sustineatis vestrae ipsorum confessioni vos accommodare in omnibus et, quae idem cum ipsa pollent, non reiicere." Nullam hic subscriptionis mentionem faciebas. Caeterum, ubi ad 24. septembris Basileae convenissemus, veluti superiorum oblitus petebas a nobis subscriptionem. Quam cum negaremus, tandem prorumpens disserte pronuntiabas (quod fatemur ingenue) in eo fore concordiam, si fateamur cum pane et vino substantialiter distribui et edi verum corpus et sanguinem Christi, item si subscribamus articulis, quibus omnes prope Germaniae ecclesiae subscripserint. Hic vero, si verum fateri et tu voles, negabamus et subscriptionem et periculosam vocem "substantialiter". Testabitur hoc ipsum ipsa etiam Luthero missa expositio 30. Illud autem videtur esse illiberale, quod inter alia scribis: "Scimus, p[aternitatem] t[uam] merito offendit, quod volunt videri se ante quoque sic docuisse. Sed illud 'ante' non intelligunt de omni tempore illo, quo dissentio fuit, sed de eo, in quo coeperunt eam exhibitionem donorum Christi in sacramentis plenius docere, et praecipue ad confessionem Basiliensem respiciunt." Mirabilis profecto es interpres. Tu videris, quid Luthero scripseris. Tam enim abest, ut agnoscamus, quae dixisti, ut dissertis verbis in ipsa ad Lutherum expositione simus professi: "Das habend wir aber mit samt unseren forderen in der ler Christi verneint, verneinendts auch noch biß uf den hütigen tag, daß der lib Christi liblich oder fleischlich" etc. Audis haudquaquam a nobis neglectos esse vel illos, qui ante nos docuerunt, vel abnegatam et neglectam esse illorum doctrinam. Certe, si tuam illam reciperemus expositionem particulae "ante", damnaremus sanctorum dei hominum Zvinglii et Oecolampadii scripta et dicta. Habemus contra tuam expositionem ecclesiae nostrae testimonium. Nam si recte meministi, scis scribam urbis nostrae, denique omnes legatos omnium ordinum et urbium audita confessione nostra palam et sua sponte testatos esse, ad eundem modum hactenus doctum et praedicatum esse in ecclesiis nostris. Proinde non opus fuisset tua illa expositione commentitia. Videtur etiam illud parum congruere, quod scribis: "Formulas modis omnibus sanas admittere simpliciter trepidant." Palam enim testati sumus non abhorrere nos a locutionibus. Quod autem tu addis "simpliciter", non intelligo, quid velis. Si enim locutiones non exponas, simplicioribus subministras erroris ansam. Quod si exponas et exponendas esse credas, non intelligo, quid sit "simpliciter admittere locutiones". Pari ratione non video, quomodo Zvinglius tibi nondum satisfecerit in explicatione negotii eucharistiae, quem tamen constat in hac causa subscripsisse d[ivo] Aurelio Augustino per omnia, nisi forte et Augustinus tibi nondum satisfecerit, quod nullo modo arbitror. Ego enim mallem cum Augustino parum haberi politus, quam cum quibusdam subtilis et illustris. Ista vero sunt, Bucere, frater in domino colende, quae mihi inter alia displicuere in epistola illa tua scripta ad doctorem Lutherum et quae simplici animo tibi volui exposita. Nam amicorum et fratrum est, nihil dissimulare et libere ac sine fuco ea indicare, quae in fratre desyderes et mutata velles. Nec ideo est, quod actum iam putes de iusta concordia aut de novo existimes conveniendum esse, expurgandum, expostulandum et concertandum. Perseverabo enim in illis, quae sunt veritatis confessae. Extant, quae Basileae communibus omnium ecclesiarum suffragiis conscripta sunt. In his ero semper. Et causa, quam agimus, publica est, non privata; habenda ergo erit ratio ecclesiarum, quarum sumus ministri, et posteritatis. Quod si interim privatae iniuriae, convitia et provocationes fiant a privatis, ideo quidem apud me nihil derogabitur causae publicae. Et quae cum hisce nostris non pugnant et qui nos ita sentientes ferunt et syncera charitate recipiunt, eos religiosa mente tanquam fratres in domino perquam fideliter colam. Nuper legi, quae de sacramentis in genere et quae spetiatim de baptsimo et de coena domini scripsit doctor Philippus Melancton in Locis communibus ultimo ęditis, et nisi quis ea pervertat et detorqueat interpretatione malitiosa, placent admodum Ostendi eadem d. Leoni, Pellicano et Bibliandro, praeceptoribus, symmistis et fratribus observandis, neque displicuerunt et illis. Hic ego putabam nos admodum esse infelices, qui prophanationis sacramentorum damnemur, qui tamen diversum ab iis nil doceamus et credamus in ecclesiis nostris. Nihil porro desyderabit in nobis Lutherus, qui merito magni Philippum facit. Imo ut ingenue, quod sentio, dicam, et quod tibi novum fortasse videbitur: Plus mihi in hac causa Melanctonica quam tua placent. Melanctonis enim omnia simplicia et plana sunt, tua vero intricata et obscura. Proinde, nisi tu tua sedulitate nimia impedias, confido brevi pulchre nos in domino coalituros. Id quod pro tranquillitate nostra, non in tuam contumeliam dictum putabis. Itaque, quod attinet ad librum tuum olim scriptum ad Monasterienses, nolo, ut omnibus aliis meis neglectis, quae scripsi et aedidi, meam de coena sententiam ex tuis proponas. Nam abunde satis, quid sentiam de coena, libris aeditis et subscripta confessione Basiliensi testatus sum. Denique, quid scripta ad te epistola privata probaverim olim aut quid per spiritum, cui te libro tuo dedisse testimonium scribebam, intellexerimus, coram, cum primo Basileae convenissemus, et prius etiam et ad Myconium literis scriptis exposui. Quin et illa, quae ab eo aedidisti tempore in hac causa, mihi quidem videntur illis esse involutiora. Permittis autem tibi, tua etiam publicata explicare et retractare; mihi non permitteres brevius dicta et privata exempla scripta, scripta autem ex tempore, exponere explicatius? In visitatione vero doctoris Lutheri, si oblitus es, quid approharim, repetam. Cum ultimo Basileae convenissemus, protuli libellum, in quem rescripseram doctoris Lutheri locum de manducatione et usu sacramenti. Hoc autem prolato dixi: "Utinam tam aperte de sacramento ubique scripsisset Lutherus!" Simul autem legi hominis verba, quorum haec est summa: "Externa sacramenti manducatio cor neque confirmat neque consolatur, sed signum est consolationis et remissionis peccatorum." Item: "Externa manducatione sacramenti non confertur peccatorum remissio, sed fide, quae externis signis admonetur et excitatur." Haec, inquam, probavi et adhuc probo. Ideo autem nolo, a specie ad genus argumenteris et colligas Bullingerum omnino hoc ipsum de coena sentire, quod constet Lutherum scriptis suis testatum esse. Caeterum ex scriptis meis publicatis, praecipue autem ex confessione Basiliensi iudicari volo. Porro de farragine epistolarum aedita ais me admodum dolere. Miror, an verum dixerint, qui hoc renunciarunt, Bucerum scilicet id constanter affirmare, dolere Bullingerum ob aeditam farraginem, quod in hac eucharistiae negotium frigidius tractatum sit et quod concordiam unice remoretur. Ego vero ex animo doleo talia de me spargi. Quis enim illum credat porro virum esse bonum, qui de suis praeceptoribus et libro bono et utili tam inique sentiat? Nollem profecto librum optimum oppressum, nollem hanc notam bene meritis inustam esse viris. Neque in illo libro quicquam veritatis in dogmate eucharistiae desydero, neque vivit, qui audierit me quaerentem de hac causa in hoc libro tractata neglectius. Et tu quidem doctore Vadiano praesente interrogabaris a me Basileae, quidnam in ipso epistolarum opere aut operis praefatione desyderares. Respondebas, quod ipsam attinet veritatem orthodoxam dogmataque christiana adeoque ipsam de eucharistia summam, nihil desyderare te in praefatione d. Bibliandri, verbula modo aliqua vel mutata vel intermissa cupere, cuius generis esse aiebas: "Hinc ultro nobiscum redibunt vel potius ad nos redibunt in gratiam" etc. et alia quaedam huic non dissimilia. Addebas per caetera non displicere tibi scripta Zvinglii et Oecolampadii, sed videri illa parum opportuno tempore vulgata esse, maxime ea, quae in primo sacramentarii certaminis calore sint effusa, quod olim inflicta vulnera his videntur recrudescere. Ego vero boni consulenda esse putavi, quae facta essent animo minime malo et hostili. Et extare in farragine elegantem Oecolampadii dialogum, quem tuipse semper putaveris singulare instrumentum esse ad sarciendam concordiam. Proinde non videre, quomodo epistolarum farrago concordiam impediat, quo procedat minus, nisi adversae parti libeat omnia in deteriorem partem interpretari aliamque expectare concordiam, quam nos intellexerimus hactenus. Haec inter nos transacta esse non nescis. Falsum ergo est, quod unquam doluerim ob farraginem aeditam idque hoc potissimum nomine, quod putem in illa frigidius tractatam esse causam eucharistiae. Illud autem verum est, quod ad praestantissimum virum Conradum Zviccium quaerentem non de farragine aedita, sed de epistola quadam Zvinglii vulgata, qua metuebat virum quendam optimum graviter iri offensum, dixerim esse quidem in illo opere epistolam unam atque alteram, quam cuperem non impressam. Illam praecipue, qua Zvinglius Svevis subitam tribuit in subitis periculis consternationem, et illam Oecolampadii, in qua texitur fabula de abbate Capellensi indignissime post mortem tractato. Ut enim hoc manifeste falsum est et in summum discrimen optimum virum Thomam Blatterum coniicere poterat, si Quinque Pagici talia de se scripta et per hunc vulgata intelligerent, ita istud de Svevis omnino non vulgatum praestaret, idque propter veterem simultatem, quae alias in quibusdam plus quam prosit viget. Est et alia ad Somium Zvinglii epistola, quae de privatis scripta consiliis imprudenter vulgata videtur, quod ea apud principes non malos nescio quid suspicionis peperisse dicitur liberis et imperialibus quibusdam urbibus. Haec autem quid ad eucharistiae causam faciunt? Aut quomodo impediunt concordiam? An ideo indoluit totum librum aeditum, quod unam atque alteram epistolam certas ob causas nollem esse impressam? Verum ista forte nihil ad te pertinent, ut qui de me nihil tale dixeris. Ritum vero ecclesiae Tigurinae, quo illa coenam domini celebrat, non puto a te improbari neque illum cuiquam offendiculum esse, nisi quis velit offendi etiam re bona. Instituto enim dominico et apostolico ritui quadrat et vetustatis habet plurimum. Id quod te latere non potest, cum et Theodorus, ecclesiae nostrae ornamentum, de hoc pie et docte scripserit in sua illa praefatione ad epistolarum farraginem. Haec volui tecum commentari, Bucere charissime ut cum, amico, quem in domino plurimum opto valere. Salutabis mihi Capitonem et reliquos symmistas. Tiguri, 6. octobris anno 1537.
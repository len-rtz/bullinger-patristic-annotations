Gratiam et vitae innocentiam a domino, etc. Gratias tibi agimus, Bullingere candidissime doctissimeque, non tam ob literarium tuum munus, quod alioquin est charissimum, praesertim ab ipso authore delatum, quam communium ecclesiarum nostrarum nomine, quas ita a furibunda Lutheri suggillatione vindicasti, ut non tantum fidei nostrae rationem eiusque cum orthodoxa veterum fide collationem toti mundo proposueris, sed et defunctorum manes ab importunissima hominis calumnia egregie sis tutatus. Constabit sane apud omnes atque adeo apud Lutherum ipsum, nisi plane mente sit destitutus, convitia, mendatia, nugas, blas ϕ emiam ab ipso stare, te autem maluisse modestia, pietate caussaque iustissima decertare. Decebat sane theologum tanti nominis, ut defunctorum optime de christiana republica meritorum manibus parceret, ut ecclesias innoxias huiusmodi convitiis non tam foede conspergeret, ut pacto staret pacemque et concordiam nondum plane conglutinatam aleret, ut scandali rationem haberet. Sed horum omnium oblitus, furiis infernalibus exaestuans, in nihil tale ab ipso sperantes dirum stringit calamum papistis, communibus hostibus, tantum non trium ϕ antibus; quibus - ut contentioni suae accentores habeat - mavult accedere etiam in iis, quę prius in ipsis insectatus erat, quam communibus nobiscum suffragiis Christi regnum et gloriam propagare. Tu perge, frater in domino colendissime, communium ecclesiarum patrocinium semel susceptum egregie tutari. Iudicabunt posteri, non dubito, iustiori trutina, quid quisque in hac re quęsierit. Modestia, cuius in hoc libello nunquam oblitus es, decertare perge adversus effrenem hunc monachum. Aderit dominus caussae suę neque suos unquam destituet. Visum erat forte Luthero maledictis inclarescere sibique blas ϕ emiis aeternam comparare memoriam. Habeat eam, glorietur ea; tantum modestia nostra nota sit omnibus hominibus. Porro, quod nos officii nostri tam pie admones, gratum facis. Nos deo favente curabimus, ne uspiam nobis defuisse videamur. Calvino successit negotium melius, quam vel ipse speraverim; nosti enim, cuiusmodi cum hominibus nobis luctandum sit. Senatus destinavit legatum Argogeam. An quid habeat in libello tuo Calvinus, quod displiceat, rogo, significato per literas; non enim potuimus ab ipso expiscari quidquam tale. Unum est, quod te oratum velim: non dubito, quin contra sanguinarias istas pensiones aliquid aut collegeris aut praedicaveris olim; eius si mihi copiam feceris, rem facies gratissimam. Dominus te conservet ecclesiae suae diu incolumem. Salutant te symmystae mei Lingkius et Grübelius. Salutabis nomine meo d. Theodorum, Megandrum, Pellicanum, Gvaltherum. Raptim, Scaffusii, ascensionis dominicae die anno a Christo nato 1545. Tuus ex animo Simpertus Vogtius. Doctrina et pietate eximio viro d. Henrycho Bullingero, fratri et domino suo in Christo observando. Tiguri.
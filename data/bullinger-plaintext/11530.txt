Gratiam et pacem a domino. Si verum est, quod scribunt, oppidum Best ex opposito Budae situm a Turca obsideri, caesarem vero sequrum nescio quid sibi felicitatis polliceri atque ideo epulari et venationibus sese oblectare, episcopos sanctos patres ducere et deducere, quid divinarem, mi Myconi? Ego vehementer metuo fatum Baltazaris, Babylonii regis, impendere et principibus nostris et episcopis. Diu et multum prędicatum est evangelium Christi, praedicata est crux et remissio Christi, praedicata est poenitentia. Atque alii hic blasphemarunt Christum et veritatem eius, conculcarunt crucem Christi, nates obverterunt poenitentiae, innocentes et fideles dei amicos eiiecerunt, suis sedibus spoliarunt, tandem et crudelissime occiderunt; et quod hactenus impudenter fecerunt, id vel hodie impudentius aut faciunt aut facere cogitant et anxie tyrannica consilia captant. Alii vero audierunt evangelium et credere se Christo simularunt, vita autem negaverunt. Si enim scortari, inebriari, adulterare, virgines corrumpere, saltare, lascivire, plus quam Persice ornari, vestiri et incedere, usurari, mentiri, perfide agere, omnes leges pro libidine figere et refigere, Christo domino et iudici aeternoque verbo eius caereum nasum affingere, verba dei pervertere et benigne interpretari, manus in bonis pauperum lavare, pauperes contemnere et repudiare, studia conspurcare et convellere, sacris prophana miscere, sacrilegia committere, denique post illa omnia miseros concionatores pfaffare, vexare, contemnere, probris, iniuriis et contumeliis onerare est pietatem colere et evangelicos esse, profecto magni dei pietatisque cultores et evangelicissimi sumus. Quid ergo dicam, mi frater? Doleo ex animo et moerore contabesco. Video domini iuditia, et quae nobis impendent propter vitam poenitere nesciam. Wir söllend zuͦ allen teylen nüt. Nec video, quo possimus nisi ad misericordiam dei confugere. Interim vero nobis omnibus pro offitio nostro instandum puto, incessanter clamandum ad deum, adhortandus et urgendus populus ad poenitentiam, si forte misereatur nostri dominus. Peccata enim nostra per orbem christianum sunt gravissima et clamantia in coelum. Vae nobis, vae nobis, si hic reperti fuerimus canes muti, qui latrare non valent, qui dicamus cum perfido illo ministro evangelico: „Cunctatur dominus meus venire“ coeperimusque percutere conservos, imo edere et bibere cum ebriis; nam veniet nobis dominus in die, quo non expectabamus, et dissecabit nos dabitque haereditatem nostram cum hypocritis. Vigilemus ergo et oremus. Nam tempus visitationis instat. Quod scribis, Myconi dilectissime, anxie nos favere duobus illis, falleris profecto. Norunt illi, si nosse volunt, quam sint nobis commendati; nam expostulavit cum illis gravissime scholaster scripta omnium praesidum collegii nomine epistola. Iussus est et Bibliander graviter cum ipsis agere, rursus Christophori diligentiam et obsequium laudare. Opinor illum omnia fecisse pro offitio. Quid, quod novae literae obiurgatoriae Froschouero datae sunt una cum 44 coronatis, quos Christophoro, Wickio, Christiano et Sutero dare iussus est et partem Christophori et aliorum duorum numerare Basilęae? Praeterea iussus est, ut Christophorum secum ducat Francfordiam, inde Marpurgum ableget. Et ego Christophorum peramice commendavi 3 adulescentibus agentibus Marpurgi; nam quartus, Gvaltherus, domum est revocatus. Iam vero audio et ex tuis literis intelligo, quod Froschouerus, forte mole negotiorum oppressus, insalutatis illis abiit ac pecuniam illorum Franckfordiam avexit. Fortassis sic voluit dominus. Nam Christophorus, quod scimus, apud te non negligitur. De Sutero consultabitur post pascha. Christianus a fratre suo, homine docto et honesto, vocatur Tubingam, et praefecti collegio iusserunt, abeat. Salutabis itaque Christophorum et consolaberis ipsum. Ubi redierit Froschouerus, haud dubie pecuniam creditam numerabit. Et fortassis consultius est, ut apud te maneat. Certe praefecti collegio libertatem ipsis concesserunt, ut vel Basileae haereant vel Marpurgum abeant, quod ipsis scholaster scripsit. Vale, colende mi Myconi. Tiguri, 4. aprilis 1541. Tuus H. Bullingerus.
Nicolaus Artopoeus Henrico Bullingero, viro docto atque humanissimo S. D. Praefectus coenobiorum nostrorum, harum baiulus, isthuc venit negotium habens cum domino Christophoro Froschovero. Quicquid id est, ex ipso cognosces. Vir est plane bonus et syncerus, qui et pedibus et manibus, ut adagio fertur, nostrum, imo Domini institutum fovet et tuetur. Is confidit iis meis literis se apud te nonnihil impetrabiliorem et gratiosiorem fore. Quae spes ne optimum virum fallat, mirum in modum te rogo; effice, quaeso, quo intellegat id, quod etiam persuasissimum habet, se et me tibi esse charissimos. Vale, vir doctissime. Curiae, 28. Octobris, ex scholio coenobio. Henrico Bullingero, viro et eloquentia et eruditione praestantissimo.
Furgeliepter herr und br[uͦder], es hat min l[ieber] v[etter] C[onrad] Z[wick] uff gesstert mitt mir gereddt, er trage groß sorg, der bischoff habe ain untrüw wider die statt im synn. Dann vorhin, wie sy vom Granvella uff ain antwurt gewartet, seyen die mandata ussgangen. Yetz aber, so sy sich der aussönung halber entlich erpotten und wartind abermal uff bschaid und antwurt, so komme nichts. Dieweyl dann yetz die Spanyer gen Ravenspurg schon kommen und in ainer nacht byß her auch kommen mögind, so furchte er nitt unbillich, man berathschlage ain überfal Peterßhaussen unser vorstatt halber, und darum bedunckt inn, es were wol von hochen nöten, das sych unsere herren mitt ainem zuͦsatz by zyt versechind, damitt sy dem find seinen anschlag brechind. Diewyl er aber nitt gedencken kan, wa sy ainen uberkommen kondten dann allain usß den Aidgnossen, so ist syn gantz fruntlich bitt, ir wellind ewer hofliche nachfrag haben, ob nitt möglich were zuͦ erlangen, das man minen herren vergundte, aintweders ire gerichtsleut, die sy im Turgöw habend, zuͦ inen in die statt ze nemmen, oder ob sy by euch ain mann, zwayoder dreihundert, uff iren costen ankommen mochten, kainer anderen  ursach, dann sich vor ainem uberfal zuͦ beschirmen. Und diß thuͦt myn lieber vetter usß getruwer fürsorg und für sich selb, on aller menschen vorwissen. Das ist so war, alls es vormals etwan auch war gewesen, ir aber oder die ewern nitt haben glouben wellen; darusß dann in ettlichen sachen vyl unguͦts missverstands gevolget. Aber, so war gott lebt, so war waist ouch min aigner bruͦder, noch nieman, nichts davon, etc. Aber min lieber vetter wolts darum gern wissen, dann so er vermainte, das es möchte erlangt werden oder das ain sölich pitt ewern herrn nitt zuͦwider were, so wurde er allsdann darzuͦ rathen und es uff die ban bringen. Vermainte man aber, es möchte nitt erlangt werden und das besser were, ain solich ansuͦchen bescheche nitt, so wurde er schweygen, und wann dann vylicht sölichs von anderen angeregt wurde, wellte er, sovyl im möglich, davor sein, das es nitt bescheche. Und das were für ewere und unsere herren, das sölich ansuͦchen nitt geschäche, wa es sollte abgeschlagen werden, dann usß dem abschlag wurde ain grosser unwill erwachsen, der mitt der zeyt weder den ewern noch unsern möchte zuͦ guͦtem, aber wol zuͦ vyl unrath kommen. Ich schick euch hieruff disen aignen potten, dann gewisslich euch und unß etwas an disem uberfal gelegen. Es möchtend die reuter ainer nacht  lichtlich von Ravenspurg byß zuͦ unß her kommen und all kuntschafft uffhalten. Nemmen sy dann Petershusen in, so wirts mitt unß gethon sin. Ich hab allweg diß untrüw besorgt. Furcht nun, es seye mir allso vorgesein, der bischoff wurde disen possen reyssen. Gerieths im, so wers dem k[aiser] wol gemacht. Wa nitt, so wirt sich der k. entschuldigen. Es ist warlich gantz argwönig, das meinen herren als gar kain antwurt kompt. Gott well unser wächter, schutz und schirm seyn hie und ewigklich! Dem sind sampt den ewern allen getrulich bevolchen und bittend on uffhören für unß. Datum den 9. Novembris zuͦ zeche uren vor mittag. Den botten mögt ir uffhalten oder hinziechen lassen, nachdem euch die sachen ansend. Ich hab gegen dem botten dergleychen thon, alls ob ich euch brieff von Augspurg zuͦschicken muͤsse. Sagt dem h. S. Schärtlin und Marcellen vyl dienst, guͦtz und gruͦtz. Lasst mich wissen, ob die drei Ort gen Pellitz gezogen. Dem ehrwirdigen, hochgelerten herrnn Hainrich Bullinger zuͦ Zürich, meinem fürgeliepten, vertrauten herrnn und bruͦder.
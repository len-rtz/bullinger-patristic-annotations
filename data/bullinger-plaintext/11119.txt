Salus et pax Christi. Pro literis tuis gratias habeo, charissime in domino frater. Caeterum, quod illis respondeam, nihil opus est uno hoc excepto, quod fratri foelicissimum nuntium fuisset, si permisissetis Clausero operam suam nobis aliquandiu locare. Venamur enim undique, si talis aliquis contingeret; sed frustra. Rogo autem te quam plurimum, ut, si quis alius apud vos esset, quem pueris instituendis praeficeremus, ne graveris talem nobis indicare. Iam iam vero abiturus est tabellio, ut non possim quicquam addere quam me tuum esse. Leoni etiam statueram scribere, sed totum diem in visitandis Ä™grotis absumpsi, iamque domum rediens adest tabellio paratus ad abeundum. Tu ergo roga Leonem, ut, quam primum possit, describat mihi ingenium, mores, iuditium, doctrinam et si quid huius generis, Mihaelis istius. Baro enim ille a Khienring iterum atque iterum urget ad mittendum ministrum verbi. Quod si ille Mihael videretur esse alicuius iuditii, statuerem forte illum mittere baroni, sed expectabo Leonis sententiam. O we, der bott will zum thor uss. De aliis alias. Vale, cor meum. Tuus Io. Zwick. Libellum de iuramentis non legi; lectum remittam et ipsum. Domino Hainricho Bullingero, observando suo et charissimo fratri.
S. in Christo domino. Calendis demum ipsis mihi vestrae humanissimae literae redditae sunt. Utrum auspicatius novus mihi annus ordiri potuerit, non scio; nam in summa felicitatis parte posui semper magnorum piorumque amicitia frui. Vehementer ego mihi congratulor, cui longe praeter meritum eorum offertur amicitia, quos pietatis studiosus quisque passim nunc ubique gentium certatim veneratur merito. Placere nunc demum mihi aliquantulum incipio, cum video nugas meas bonis et doctis non improbari. Velim tamen Christophorum a recusione abstinuisse, nisi in emendatum exemplum, quorum aliquot Basileam tam ad amicos quam discipulos miseram, incidisset; piget enim editionis vehementer, quod praeter aliquot turpes errores personarum nomina suis locis quandoque signata non sunt, id quod pro vestra sagacitate facile deprehendere, imo reprehendere potuistis, et est sane vestra quam nostra editio emendatior. Dominus Pellicanus, venerandus olim mihi praeceptor, facile animadvertit, quid sibi ea in lucubratiuncula debeam; id optimo iure tanquam suum sibi vendicare mea pace potest. Quod ad humanissimam vestram invitationem non venerim, causa, ut dixi, est, quod calendis demum ipsis literae sunt redditae. Nec etiamsi tempestive maxime eas accepissem, licuisset partim propter coniugis morbum, quae quintum iam mensem laetaliter decumbit, partim quod peregrinandi copiam a magistratu non facile impetrare potuissem; alioqui nec itineris molestia nec sumptus impedivisset, quippe qui alias Basileae satis negotiorum iustorum habere obiter potuerim. Amicitiam porro, imo benevolentiam vestram amplector; dignamini ergo deinceps Xystum aliqua vestrae amicitiae parte haerere. Susanna utrinque et arrabonis et pignoris loco esto. Et studiosis illis gratiae foedus mecum ferire cupientibus, quicunque illi sunt (sunt enim, nisi fallor, boni omnes) amorem mutuum hac epistola stipulor. Quibus singulis meo nomine salutem precamini et officium offerte. Ego interea curabo, ne fumigans recentis amicitiae linum per silentium extinguatur. Quod tardius respondeo, in causa est, quod nunciorum Tygurum proficiscentium copia non fuit. D[omini] Bonifacius et Musculus resalutant. Rellingerus consulatum propter valetudinem abdicavit; consularis ergo is nunc vestrae humanitati salutem et benevolentiam vicissim nunciare mandavit. Valete. Augustae Vindelicorum, 23. ianuarii. Vestri nominis studiosissimus Xystus Betuleius. Theologotatis viris d[ominis] Heinrico Bullingero, Conrado Pellicano, Georgio Bindero, Tyguri verbum domini literasque bonas docentibus, dominis et amicis observandis.
Gratiam et pacem. Festinavit nuncius, colende mi Ambrosi, et sero nimis indicata est mihi profectio. Ego quoque multis et prolixis sermonibus ad ecclesiam hisce diebus habitis admodum defatigatus, cum alioqui non robusta valentique sim praeditus valetudine, aegerrime haec scribere potui. Proinde tuam humanitatem oro, ut haec qualiacunque boni consulas. Amici charissimi d. Martini Frechti epistolam remitto et ago gratias maximas tuae charitati, quam omnibus numeris erga me absolutissimam esse video, non tantum, quod tam frequenter et familiariter scribis, sed quod omnia tua mihi communicas. Ergo hoc mihi crede, nihil porro tam arcanum me habiturum, quod non sim communicaturus tuae charitati, si vel petas vel alias putaverim e re tua fore, ne id ignores. Efficiam item, ut secretorum sim continentissimus, neque effuciam temere quicquam, quod vel tibi vel amicis possit esse fraudi. Scriberem quaedam de quibusdam eius epistolae capitibus, si otium et temporis brevitas permitteret. Libellum aeditum pro Maria regina contra Iuliacensem de bello illo infelici Brabantico ac Iuliacensi in praesenti mittere non licuit; nam legit illum nunc consul Habius. Dominum Röystium, virum sanctissimum et prudentissimum, febris affligit. Tu, quaeso, dominum ora, ut cor urbis nostrae nobis cito restituat. Libellum Coccii legi, ac placuit dictio et argumentatio viri et docti et pii, quanquam verba quaedam illi exciderint parum circumspecte collocata, quae haud dubie suggillabit C[aspar] S[chwenckfeldus], homo lubricus, dicax et ad calumniandum natus. Me nihil offendunt nec offendent quemquam bonum virum; sed ille revera non est vir bonus; ergo calumniabitur. De iis aliis in literis, si ocium et opportunitas tulerit, scribam. Qui autem has tibi fert, Nerobergam per Ulmam contendit. Habet negotium, quod ipse tibi exponet. Oro itaque per charitatem et amicitiam nostram, ut illum commendes d. Frechto, quem meis quoque salutabis, et ut Frechtus et tu d. Osiandro eundem commendetis, quo ipse causam eius iuvet. Gener est d. Steineri. Quod si alios habueris Nerobergę amicos, quos putas admonendos, oro, hactenus te mihi impendas. Vale cum omnibus tuis. Ora, quaeso, pro me et nostra ecclesia deum. Die paschae 5. a meridie 1543. H. Bullingerus tuus. Clarissimo viro d. Ambrosio Blaurero, amico et fratri incomparabili per omnia suo.
S. Adeo turbulenta scripta sunt his proximis diebus ex Argentina, ut festum hoc natalitium egerim triste vehementer, donec dominus me mihi nonnihil reddidit. Saxo Maguntinum valde adflixit, unde gravem hostem habiturus est eundem. Hessus esse dicitur adhuc apud Mauritium, malorum istorum au-thorem. Ex Hala scribit Brentius exercitum cęsaris divisum esse et Burensem proficisci ad defendendum Maguntinum, cęsarem contra Wirtenbergam. De Palatino nemo bene narrat. Wirtenbergensis misisse dicitur Georgium fratrem ad cęsarem pro pace. Ulmam et Augustam aiunt idem cogitare, imo facere, quae res ita me consternatum facit, ut de novo non sim apud me. Video namque eos omnes esse in desperatione, quod quidem dum verum, ubi est Christus eorum, ubi evangelium Iesu Christi? Quid didicerunt? Quamobrem exprobrant eis recte filii Belial: „Ubi est deus vester?“ Tentatio illa graviter etiam me divexat secundum carnem; spiritum adhuc salvum spero. De morte cęsaris heri me Dryander una cum Oporino sic erexerat, ut suaviter dormirem per noctem sequentem. Hodie mane literas legi, quibus ita deiectus sum denuo, ut parum abfuerit, quin clamassem: „Eheu domine deus, ubi sunt promissiones tuę, ubi est potentia tua, ubi auxilium tuis addictum in necessitatibus? An papa non est antichristus, an cęsar non est antichristi minister? Annon militant omnes contra regnum tuum? Peccavimus, quod constat, sed petimus misericordiam, rogamus vitam iuxta voluntatem tuam credimusque te fore propicium! Quur ergo differendo auxilium nos ita adfligis? Adsis ergo, adsis misericorditer, vel periimus!“ Dum hisce me crucio, venerunt alię literę de Turca et eius consilio: Parare se contra reliquam Ungariam, contra Austriam, Boëmiam et Saxoniam adeo fortiter, ut nemo putetur ei posse resistere. Nova perturbatio, quę tamen longe minus me vexat quam antichristiana! Ita, quocunque me verto, non occurrit spei vel tantillum, si dominum excepero. Is etenim protinus dicit: „,Et tu vis discedere a me?’ Mox ego: ,Domine, quo ibo? Verba vitę habes ęternę!’ Des modo spiritum perseverantiae et patientiae, ut victores evadamus per te et servemur ad vitam.“ De Burensi dixerunt aliud Constantienses apud tuos et hi apud nostros. Durat sermo ille adhuc, nempe proficisci ipsum in Belgicum et vehere secum cadaver hominis, quod episcopi sequantur satis multi. Ignorari tamen, cuius id sit. Adhuc magis me exagitant, quę sequuntur: quod videlicet civitates se dedunt sponte (ibi non credo Christum fuisse unquam); dein, quod foedus a multis dicitur rescindi. Nam hoc, si sic habet, devoverunt se, qui id faciunt, antichristo et omnibus huius blasphemiis, omnes! Dominus Iesus respiciat ecclesiam suam. Si quid est consolationis, communicato, per Christum oro! Vale cum tuis, Gvalthero et aliis in domino. Basileę, 26. decembris anno 1546. Tuus O. Myc. D. Heinricho Bullingero, ministro Christi, fratri ac domino suo in Christo venerando. Zü[ric]h.
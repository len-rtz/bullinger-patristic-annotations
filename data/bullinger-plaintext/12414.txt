S. Binas a te, frater observandissime, literas per Hallerum, communem amicum nostrum, omni amicitia et pietate refertas, accepi. Utinam ad eas pro rei dignitate et decoro respondere queam! Sum profecto iam nunc fere per integrum mensem perpetuo valetudinarius. Maxime vero ex capite, unde meę opellę stillare deberent, laboro. Recipe igitur, quę imbecillitas nostra dictat. Principio noveris universam ecclesiam ad Halleri adventum valde gavisam esse. Excipitur etiam hilari fronte, nec dubito, quin et ecclesię nostrę et ipsi hac sua ad nos profectione plurimum sit consultum. Clementissimus ille rerum parens hunc nobis servet! Amen. Ego id, quod in me erit, penes res suas, pręsertim domesticas, prestare diligenter studebo. Excepi ipsum cum uxore et infantulo in aedes meas, donec domus suę structura satis commoda et venusta in calcem (quod intra paucos dies futuram est) deducetur. Quantum ad Hilpertum Zoller pertinet, dominum Sebastianum Schertlerum, virum vere fortem et strenuum, cuius cor in manu mea est, facile permovi, ut ipsum suo sodalitio et contubernio asciscat atque absque impensis per annum alat, ea tamen conditione, ut, si opus fuerit, magistratui nostro inserviat Zollerus, interim vero a latere Schertleri stet eiusque contubernio domi et foris belle fruatur. Ita enim decet senatum nostrum inclyto magistratui Tigurino gratificari. Discedentem d. Erasmum Fabritium vehementer lugeo, singularem siquidem fervorem ipsius erga religionem deprehendi. Sit ergo ille nobis faustus pręcursor in patriam illam cęlestem. Amen. Orationem tuam ab Hallero repetam eamque avide legam tanquam librum ab eo, qui nihil indignum scribere possit, manantem. Gratias autem tibi et debeo et habeo immorituras, qui nunquam mei non memor esse soles, imo qui accumulatis offitiis me opprimis. Unde autem, obsecro, rependam? Repetam etiam ab Hallero librum tuum de ratione sacramentorum iuditiumque meum te non celabo, quantumvis sutor de Apellea arte iudicem. Consilium meum super dedicatione Lucę tui proxime tibi per longum scripsi, nec in eo scripto virorum statum et habitum neglexi. Neuter horum literas callet. Welserus tamen, Gallica, Italica et Hispanica linguis bene imbutus, etiam olim earum regionum perlustrator fuit et ob id civilior altero. Estque antiquissimę nobilissimęque stirpis. Vidi ego literas testatrices suos attavos ante 400 annos hic consules extitisse. Puritatem religionis impensissime tuetur, maximus anthilutheranus. Alter primus ex suo stemmate consulatum gerit. Vir est magnanimus, facundus et fere precox. Utinam ostentationem nimiam moderetur! Id quod post aliquot annos, ubi thaurus cornua aliquantum attriverit, futurum spero. Uterque dives est tam liberis quam opibus. Nonnihil emulationis inter eos sentisco. Verum utrique simul an alteri solum dicaveris opus tuum, error nullus est. In priori mea epistola me forsan planius intelliges; iam mihi ipsi obscurus esse videor. De Lutheri scriptis adversum vos et nos nihildum audio nec puto nunc quicquam proditurum in lucem, pręsertim si verum sit Lutherum vita defunctum esse, quemadmodum heri ex Norinberga ad nos scriptum est. Credo firmiter plęrosque gigantes inde mitiores futuros. Fiat tamen voluntas domini. Postquam de hoc mihi certo constiterit, tibi significabo. De Ioanne Voglero Sangallensi diligenter disquiram illique benevolus et officiosus esse tui causa non desinam. Quod tibi commendabile est, mihi iure observantissimum esse debet. Communicatio consilii sive instituti cuiusdam viri spectabilis et docti manebit apud me. Experiri autem solutionem super propositis questionibus nec vires neque negotia hoc brevi tempore passa sunt. Quamprimum vero fieri poterit, gnaros earum rerum accedam et consulam suppresso tamen nomine, etc. Ego nihilominus, quantum ex quorundam olim relatione intellexi, institutum eiusmodi non modo periculosum, sed ne possibile quidem esse duco, ut assequatur aliquis, adeo Mahometistę omnem aditum ad hęc pręcluserunt, etc. Dehortandus igitur mihi potius vir tantus ab illa quantumvis laudabili profectione esse videtur, ne incerta sectans certa perdat et amittat sibi et nobis. Nodum Gordium, lepidissimam nimirum questionem, mihi obiecisti, sed quia iam Davus, non Oedipus sum, alias tibi respondebo. Interim alios pari modo de hoc Spingis negotio sollicitaturus. Gratias autem tibi habeo maximas. Placet mihi similiter anthiphona contra Campani, mali hominis, scomma, et nisi ultra modum nunc dolore capitis gravarer, adderem etiam aliquid. Authorem penthametrorum voluisti mihi detegere, sed preteristi, oblivione forsan, quanquam ego d. Bibliandrum esse artificem mihi persuadeam. Scripserunt mihi viri optimi d. Gvalterus, Gvolphius, item egregius iuvenis Ulricus Zvinglius, quibus singulis quam lubentissime rescriberem; sed profecto cerebrum hoc modo non tulit. Oro igitur te per nostram fidem, ut me apud illos, ut potes optime, excuses. D. Gesnerus dignatus est me, quemadmodum audio, magno et immortali honore; id quod me tam anxium facit quam hilarem. Norunt me multi, qui etiam mecum fatentur et sciunt, quam curta mihi supellex sit, quam, inquam, parum ingenii habeam. Oro igitur te per charitatem nostram, ut prohibeas, ne mihi preconia fiant. Resalutabis utrunque consulem, d. Bibliandrum, archigrammateum, Gessnerum, Pellicanum, Gvolfphium, Gvalterum et singulos, quotquot Lęto benevolunt. Vale, decus meum. Celerrime. 2. martii 1546. Tuus ex animo G. Laetus, etc. Amplissimo viro domino Henricho Bullingero, etiam amico et fratri omnibus modis suspiciendo. Tiguri.
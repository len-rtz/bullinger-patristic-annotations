Min fründtlich grůts unnd alles gůts zůvoran, wirdiger, hochgelerter unnd achtbarer, günstiger herr, meyster Heinrich. Wiewol ich ungern sömlichen bevelch üch zů handen stelle, nüt destminder aber, diewyl ich versich, daß ir söllicher gstalt sind, daß, wo die eer gottes unnd die tugendt der jungen antryft, keyn arbeyt ansehendt, hab ich den gegenwürtygen bryeff wellen üch zůschryben. Durch welichen wil ich üch zů verston geben, daß hie ist ein min vetter, der warlich ein man ist, der vor den byderber lüten erschynen mag, ein gůter, christlicher, als kein in unserem Velthlyn sye, der die eer Gottes lieber sůchet denn die eer der welt. Der hatt vil sünen, under welichen einer ist, der dem vatter glych sehet, warlich tugendthafft, der 13 jar alt ist. Den wolt sin vatter die ewangelischen leer lernen loßen, unnd darumb, daß niemant hie ist, der ein sömlichen leer denn knaben zu leeren komlich sie, so hatt er vermeynt, ob ir, diewyl ein gůter diener gottes sind, im in üwerem huß annemen weltindt unnd im in die schůl schicken mit üweren knaben, dann er würdt gern üch bezalen, was üch geffellig ist. Unnd darumb wil ich üch betten han, ir welind mit im das bäst thůn unnd (wen das müglich were) im by üch annemen. Deß knaben unnd sins vatters tugendt wirt üch lüterlicher schryben der meyster Camillus Renatus, den ir durch die bryeffen wol kennt habend. Nüt mer, dann wil ich aber ein mal üch betten han, ir wellind das bäst thůn unnd im annemen unnd ein jor, zwey unnd mer, wie denn Gott würdt. Unnd deß ongefferdt warten ich antwurt. Behůt üch der almechtyg Gott. Datum zů Caspan, am 27. tag hornungs, als man zält 1548 jar. Euer weisheit dienstwilliger Barthlyme Perawixin, dazumal deß Barthlyme aman Köchly tischgenger.
Recepi tuas 25. ianuarii scriptas, ex quibus intelligo te non accepisse meas litteras, quanquam non dubitem te iamiam meas saltem ab affine tuo accepisse. Mature satis meum tibi consilium scripsi. Consulo, ut tamdiu haereas, quamdiu salva potes conscientia, quamdiu regnum Christi promovere potes. Hic, hic amor et studium erga gregem domini declaratur. Caeterum, quia ipse Christus dominus et divinus ille Paulus frequentissime fuga furorem hostium declinarunt, nollem te ipsum et fratres reliquos tres con-iiceres in flammam. Quod si divina dispositione contigerit te in manus incidere hostium, invoca dominum, fortis esto et cogita veritatis sententiam illam pronunciatam a domino: „Nolite timere eos, qui corpus occidunt, animam occidere non possunt“, etc. Nosti doctrinam salvatoris nostri Mt 10. Ego tuas heri recepi et consulibus suas tradi curavi. Illi omnem operam pollicebantur et recta ibant in consilium consultaturi, quid tibi, fratribus et Augustanae urbi responderi possit. Sederunt autem solicite diutius usque ad 10. Iam quid consultarint, certo scire non possum. Spero tamen tibi et fratribus recte esse consultum et reditum apertum, si amplius non libeat libere praedicare verbum veritatis. Interea este fortes in domino. Cogitate, quid prophetae et apostoli sint passi, et ipse dominus noster, et perseverate in confessione veri in finem usque. Dominus Iesus servet te et reliquos.
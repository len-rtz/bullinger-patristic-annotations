S. Est hic Ferus, ludimagister aliquando Scafhusianus, qui literas de incendiario Brunsvicensi descriptas - nam commodato dederam - dicit se misisse ad Binderum. Vidisti nimirum iampridem, quę pollicitus eram me missurum. Unum addo: 19. iulii bellum a Saxone et Hesso indictum; nunc geritur. Nihil adhuc tamen certi habeo, quid aut qualiter agatur. Constat militum satis adcurrisse. Dominus bene vertat. Ex castris Viennensibus indies magis misera et calamitosa audiuntur. Exercitus nondum totus adest; plerisque deest pecunia, in multis licentia infanda. Prędicatur tamen Christus palam in castris. Nemo fere non queritur Germaniam esse sine pastore. Rex puer est et omnis felicitatis expers. Perturbat hęc res admodum viros cordatos. Ut revocem vobis dilectionem erga regem Francię, historiam, quam proximis literis coeperam, nunc totam expono. Venit exercitus eius ad oppidum et arcem in terra Lutzelburgensi Dannwiler nomine. Bombardis percussit, usque dum satis erat ad obpugnationem. Quater invasit ac toties repulsus est. Ventum est ad colloquium, et dum hoc duravit, milites, quos liberos vocamus, ex altera parte oppidi muro transscenso irruerunt, viros ad unum omnes occiderunt paucis captis, mulierculas ac virgines stuprarunt, tum direptum oppidum et arcem incendio plane perdiderunt. Ita discit agere a deo suo Turca cum hominibus. Mox adgressus oppidum Werdon occupavit, sed nondum incendit. Nunc tertium obsidet Ivois, et nisi subveniatur, actum est de toto territorio Lutzelburgensi. Exercitus Ferdinandi congregatur in Diedenhofen. Dux Geldrię 10 millium habet exercitum in itinere ad dictum Galli exercitum, sed impeditur a militibus Inferioris Germanię. Summa: Insanit Gallus et sperat occasionem se nactum, ut sese vindicet, eo quod captivus olim ductus est a cęsare in Hispaniam. Hoc postremum ego adiicio: Iactat legatus, qui Salodori fuit hactenus, non multo post regem suum futurum cęsarem. Hac spe fovetur a Turca. Sic ferunt omnes boni et prudentes viri. Gulielmus comes Furstenburgensis discedens a Gallo munus accepit, abbatiam Gortze nomine, cuius census est in singulos annos 7½ millia coronatorum. Eiecit ille mox monachos, omnes nobiles, et domum fortissime structuris munit pro voto. Ubi venit Argentinam, vocatus protinus ad Hessum festinavit prius tamen evocato ad se duce quodam veteri, cive nunc nostro. Qui quidem morem gessit, postquam libertas concessa est a magistratu nostro, verum haud aliter, quam ut contra Brunsvicensem eat et bello finito redeat ad nos, nisi quid amplius a nostris permittatur. Ad praefectum Ensheimensem nunciatum est nihil certius esse, quam quod Turca Gallo miserit et pecuniam et naves cum militibus. Dum hęc scribo, rumor advolat Geldrium obsedisse Antwerpiam et thesaurum illic quęrere mercatorum, quem aiunt immensum esse. Et profecto, si illum obtineret, posset Germanię multis modis et longo tempore obesse. De Mediolano scribitur Gallum hac tempestate desperasse. Ob eam vero causam Helvetios reduxisse usurum eis contra Hispaniam. Et recrudescit sermo de Quinquepagicis, qui primi exierunt, occisis. Cupio de hoc certificari. Hęc potui significare per ocium. Vale per Christum cum tuis omnibus. Theodoro sint hęc (si talibus delectatur) tecum communia. Basileę, 6. augusti anno 1542. Os. Myconius tuus. Appianus, de quo scripsi per Butlerum, Maguntię impressus est. Domino Heinricho Bullingero, in domino suo.
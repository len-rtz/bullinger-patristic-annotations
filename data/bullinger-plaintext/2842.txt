S. Nihil scribo in pręsentia, nisi quod Lutheranos conspirasse video ut librorum mole nos obruant. Nam me iam aggressus est Snepfius cuius liber si paulo maturius venisset, adiunctus fuisset sodali suo Westphalo. Sed dum illi nos eminus opugnant vides quibus angustiis intus premamur. Intellexisti haud dubie quam comiter excepti fuerint trium urbium legati, imo quanto fastidio eorum deprecatio repudiata fuerit. Nostri certe se contumeliose acceptos referunt. Ego quanquam ad istas iniurias pridem obdurui, vereor tamen ne animi plus ęquo exacerbati erumpant quo nollem. Sed quia remedio iam non est locus apud homines me ad preces conferam, hucque alios etiam hortabor. Non desinam tamen nostros, quoad licebit, mitigare, ut tolerando vincant. Paucis verbis in summa festinatione te salutare malui quam vacuum nuncium dimittere. Vale, ornatissime vir et venerande frater. Dominus tibi semper adsit teque tueatur et confirmet. Saluta symmystas et familiam. Clarissimo viro et fideli ecclesię Tigurinę pastori D. Henricho Bullingero fratri et symmystę observando.
Gracia tibi et pax a deo patre et domino Iesu Christo. Quod tam officiose me tuis literis erga Bernenses ministros ac meiis comodis tantopere studuisti, gracias habeo et habiturus immortales, Heinrice humanissime. Tua in me multa, cum apud te Bremgarten agerem, et maxima. Quibus sacrarum literarum muneribus me non donasti? Quibus me salibus inter ambulando non alloquutus? Quibus me refectionibus in edibus tuis non saciasti? Quibus honoribus non honorasti? Denique animum tuum erga me tuis salutationibus, quamvis non literis, detinere non potuisti. Huiusmodi omnium nulla unquam deletura erit oblivio. Item, ut eciam te de meo statu cerciorem reddam, me scias adhuc Zofigen inhabitare, iuventutem lingua vernacula ibidem instituere et aliquantisper evangelii ministris in oppido et circum me dei verbo, ut solitus tecum, inservire. Uxor vero proxima partui, quatuor puelle, annona exigua, onus ad laborandum vel lucrandum quasi nullum. Tamen auxilium a domino et spes fortissima in deum, qua me et domum meam hactenus mirabiliter enutrivit. Domini Bernenses me in Zofigen manere iusserunt ad expectandum etc. Quare multum t[uam] h[umanitatem] rogatam facio nostre mutue familiaritatis memor, uti non diffido te fore: Mihi et meiis in adiumento tanquam dei instrumentum esse, ubi comodum et faciendum, velis, iterum oro. Quod autem me adhortatus es per certos nuncios, videlicet Sebastianum Oeconomum et Iohannem Bryttnow, tuis expensis circa autumnum deo favente fiet, vel quo tempore me tuis literis expostules: Mox tuus Guͤtschenckel et tue uxori Fenderli praesto ero. Ceterum est, ut salvere iubeas, flagito tuam dilectissimam Pęnolopen [!] ac Syrenem, parentem illum Griseum, den wyldpret verjäger, den vogel schöcher, den visch verderber, et episcopum Iohannem fratrem tuum de valle lacrimarum von Ottenbach, dilectissimam ac suavissimam matrem tuam, dominum Wernherum Steyner, prothonotarium civitatis, Iacobum Funck, denique totam familiam tuam. Vale incolumis et me commendatum habe. Iterum vale. Raptim ex Zofigen, 21. die mensis augusti servatoris anno etc. 32. Tuus humilis Georius [!] Cardelius Eripolitanus. Sepe ad me scribe, ut ansam scribendi ad te habeam. Venerando ac fideli M. Heinrico Bullero [!], ecclesiasti Tygurino, praeceptori suo multum colendo etc.
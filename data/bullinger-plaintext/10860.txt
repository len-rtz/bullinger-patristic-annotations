Ersamen, hoch und wol gelerte, insunders günstig, lieb herren und christliche bruͤder, ich hab all min läbtag, sid har das ich zur vernunft bin kon, nüt hochers und werders geacht, dan versprochne trüw und gloub zehalten. Des hab ich mich ouch alweg gegen yederman geflissen - die wil ich sust weder rich nach gschickt -, das ich min trüw leistete, weiches mich biß har nit wenig genutzt. Des halb bin ich nach des sins, was ich verheisse gegen der welt, das will ich leisten, als wit min lib und guͦt langt. Darum, gunstig, lieb herren und christliche bruͤder, sond ir kein zwifel han: Was ich üch zu gesagt, will ich trülich leisten. Ich hoff ouch, ich habs nach biß har in unser sach than und wils, ob gott wil, nach witer thuͦn, das kein schuld an mir erfunden werd. Des meitlis vogt ist ouch nach des sinns, das er üch halten well, was er üch verheissen hab. Ist aber etwas ein wenig geyrt; daran tragen wir kein schuld, und ist unß nit minder leid dann üch. Wir truwends ouch Meister Heyrichen nit, deß halb hett es keiner entschuldigung bedörffen Mich dunckt aber, der sach were nach wol zethuͦn, namlich uff die wiß: Han ichs recht verstanden, so wirt der obervogt nach diss meyens zuͦ üch uberhen kon. Da were min rat, das man in anstrangte mit bitt, das er von üwert wegen an die früntschafft wurbe von des meitlis wegen, und so ers üch verheiß, das ir dann mit im uberhen ritten und selbs underougen bi der handlung weren. So han ich kein zwyfel es wurde, gan. Was wir dan bed, ich und der vogt, guͦtz können handlen, wend wir unß nüt sparen. Solichs hand wir üch vor mals und yetz verheissen, wentz ouch trülich leisten; des sönd ir üch gentzlich zuͦ unß versächen. Wüssend ouch, das mins herr burgermeisters schriben an obervogt wol hat erschossen; dan die sach hatt umb ein guͦtz gemiltret. Des halb wer min rat, wie ob erlütret. Demnach, gunstigen, lieben herren, ist unser gar ernstlich bitt, ir wellen mirs und dem vogt nit zu ärgem uffnemen, das wir nach dem meitli schicken; dan das selbig gantz und gar nit gschicht darum, das wirs dem eerenman, dem burgermeister, entziechen und neißwan anderschwo hin vermächlen wellen, dann niemants, von gottes gnaden, dan des burgermeisters sun darum wirbt, sunder alleinig darum, das wir des ober vogts ougen erfüllen. Wir hands ouch Heyrichen zum Elsesser gschriben, warumb wirs bschicken; der wirts üch wol anzeigen. Zuͦ letst bitt ich gott den allmechtigen, unser aller vatter, sye es sin wil und diene es zuͦ siner eer, das er den handel mit sinen gnaden zuͦ eim guͦten anfang und zuͦ eim glücklichen end bring. Amen. Gott bewar üch zuͦ allen zitten. Nach umb ems, hatt ich schier vergessen, und ist doch das fürnemst: Namlich minethalb bitt ich üch bedsamen, so ir mich üwer brieffen mer wirdigen wellen, das ir üwere hoffligkeit der grossen titlen halb - "gelerter" und "herr" - massigen wellen; dann die mir nit, sunder üch zimmen. Ich bin ein armer, gemeiner, unkönnender und unwirdiger diener und deßhalb nit wirdig, das ich ein provisor genempt werd, ein glerter herr. Datum 16. maii anno etc. 36. Ulrich Wirtz, uwer armer underdienstiger. Den erwirdigen, hoch und wolgelerten Meister Heyrich Bulli und her Josen Meyer, minen gunstigen, lieben herren zuͦ Zürich.
Gratia domini tecum. Hunc libellum mihi dono dedit Vitus Theodorus, ecclesię Sebaldine concionator apud Norinbergum. Luctatur cum larva, atque illo prętextu schwirmeros, quos Lutherus schwermeros vocat, calumniatur, ut liber ipse loquitur. Rescripsi illi gratias agens pro tam magnifico munere, atque miris salibus taxavi, praecipue de adoratione Christi, qui est in coena. Exemplar epistolę misissem, sed non vacavit, ut describerem. Dum responderit, mittam et meam epistolam ac illius, forte Dares Entellum, etc. Quod vero tibi nunc mitto ac Gvalthero, ideo fit, ut intelligatis, qualis ille adolescens futurus propugnator erit Lutheri. Maxime de adoratione nova comminiscetur, ut scilicet panis et vinum ac signa non sunt adoranda, sed is, qui adest corporaliter, Christus. Quę incomoda ac absurda sequentur, facile intelligis, id quod ego illi simpliciter indicavi, etc. Videtur mihi bonus ille Theodorus ex rationali divinorum suxisse quasdam opiniones vel, ut solent hominum ingenia, novum aliquid parturivit. Oro ergo per dominum Iesum Christum, ut me de iuditio eius libelli certiorem fatias. Ego veritatem in eo agnosco, ubi scripturis sua probat. Ubi vero lutherissat ac adorationem Christi in coena docet, nil videtur mihi verisimile esse, quod veritati, vel utcunque conveniat. Vale. Raptim, urgente tabellario. Erbius. Suo Bullingero. Theodoro Vito, 8. novembris 1545. Gratia domini tecum. Epistola tua, optime Vite, per Ulstetterum a difficili peregrinatione redeuntem mihi reddita est, verum absque libello tuo, quem miseras. Reliquerat enim illum Argentorati d. Bucero, ut postremas quattuor quaterniones legeret, quemadmodum commiseras. Tandem etiam Hedioni lectus mihi veluti postliminio redditur. Ago vero tibi gratias immortales hoc muneris. Simulac libros edidero, olim tibi (nisi Alsatico vino rescripserim) maiori cum fervore relaturus. Metuo praeterea, ne fallam tuam expectationem. Adeo sum homo incompti et ineruditi ingenii, ut mea omnia premam in novum usque annum, dum expoliantur. Curabo ergo alio qualicumque modo tibi respondere. Placuit duellum, quod susceperas cum adversario Reginospurgano ob plures calumnias, quas homo valde et impius et superstitiosus in sacrosanctum Christi coenę institutum impudenter expuit. Quando is iamdudum sub umbras ierit, forte in die domini, si benignus deus id permiserit, tibi responsurus, etc. Est tamen aliquid prodire tenus magnanimique et intrepidi spiritus, cum larvis et umbris luctare, et erga mutum esse scribacem. An non magna virtus cum hostibus exermibus iamque pridem gladio spiritus confossis dimicare, tametsi quidam horas melioribus exercitiis putaverint non inepte locandas? Tu ergo vide, quid aedideris! Ego sane (modo recte intellexerim libellum tuum) tibi, unico Herculi, contra duos litem et bellum esse puto: Prius in schwermeros (qui nunc Noricis vocantur schwirmeri gratia euphonię et bonę voculationis), alterum cum larva illa Reginospurgana, quę omnia deinceps, etiamsi Stentorem egeris, surda aure advertet. Schwirmerorum vocabulum superioribus Germanis (qui Germanorum linguam recte callent) insolitum est, imo barbarum et Gothicum, quamvis apud calumniatores sit sacrosanctum. Putant proinde quidam a barbaris et Gothis (et qui veluti saxi sunt duri, et, ut ita cum venia tamen dicam, indolabiles), esse inventum. Alii putant id vocabuli ideo esse inventum (quod tamen mihi non fit verisimile), quo videri velint se omnem exuisse humanitatem, et id, quod hactenus ceu irreconciliabiles adversarii testati sunt, supra omnem feritatem inauditis calumniis hoc quoque ignoto ac odioso vocabulo improbent ac vituperent. Manifestum est omnibus plures vestrorum, qui nil pensi habentes simię sunt suorum preceptorum, nil aliud pro rostris et boare et crepare quam schwermeros et schwirmeros, quum tamen institutum, confessionesque ministrorum et nostrarum ordinem ecclesiarum, quę omnia damnant et proscribunt, nunquam vel viderint vel audierint! Bruder Vit, es gat ubel mit den deinen zu! Denique volgus ab hisce malevolis persuasum est superiores ecclesias non habere homines, sed alere monstra portentosissima. Mihi non fuerit difficile id uno atque altero exemplo, sed pluribus probare. Tu proinde, si amator es fratrum (ut audio) et populi Israel, cogita, scribe et doce, quę faciant ad pacem Hierusalem! Noli ad preceptorum verba ceu ad Syreneos scopulos praesenescere! Cave ea, obsecro, quae charitati et fidei Christianae parum profutura sunt, sed potius omnis dissidii seminarium! Stultescunt nonunquam preceptores. Stultescunt nonunquam et discipuli preceptorum vestigiis addictiores, contemptaque solida veritate adfectibus humanis serviunt. Ideoque fit, ut cęcus cęco dux sit. Siquidem sumus omnes mortales, cęci et ignorantes, decipimur philautia, sumus praediti multis adfectibus. Suum denique cuique pulchrum. Raro aliquis a semel imbibita saliva (etsi etiam nonnihil a conscientia redarguatur) recedit. O Vite, Vite! Parum hactenus probastis mit den durren worten. Orandus deus, ut nos ex ista Charybdi liberet! Quod ad adorationem sacramenti pertinet, non possum te non rogare, unde vel quibus scripturis velis eam probare, tametsi neges sacramentalia signa illic esse adoranda, sed Iesum Christum (qui cum suo corpore reali, substantiali ac naturali sub signis latet) adorandum. Quę hec doctrina nova? Missastę olim in publicis liturgiis apud Grecos et Latinos populum ad veram adorationem exhortantes „Sursum corda“ populo respondente: „Habemus ad dominum apertis tibiis“; et quidem recte canebant. Et tu nunc non sursum, sed ad altare iubes intendere corda et dicis: „Ecce, hic est Christus in altari substancialiter et localiter, aut, si mavis, corporaliter“. Alius vero in alio templo: „Ecce illic!“ Putabam Christum adorandum simpliciter ad dexteram dei sedentem, quemadmodum docuit idem Christus adorare patrem in spiritu et veritate: „Vos autem“, inquit, „orabitis sic: ’Pater noster, qui es in celis’“ [Mt 6, 9]. Vel putas patrem adorandum in celis, verbum vero patris, Christum scilicet, verum deum et hominem, quum adsit corporaliter et localiter, ut dicitis, in altari adorandum? Aut ego tuum libellum plane non intelligo, vel tu non admodum luculenter et perspicue negotium pietatis summum exposuisti, ut intelligere possim. Quare admodum te rogo, optime Vite, ob communem electorum salutem, ne aestimes haec a me gratia disceptandi scripta, sed investigandi. Ad hoc me urget gloria unius dei et filii eius Iesu Christi. Scio etiam, ac perinde mihi ipsi certo conscius sum curtę suppellectilis ac stultitię. At cogita stultum nonunquam oportuna loquutum... Hoc in epistolio observatione dignum neglexeram: Communicantes persuasi sunt, ut in genua procumbant; hoc quod hactenus non fuit in usu. Quid hoc aliud est quam vene-rari Cererem et Bachum? Id figmenti commentus est ante aliquot annos d. Vitus Theodoricus Noricus, quocum expostulavi. Viden, quo tandem res ecclesię devergant! Significabis id ridiculi fratribus, etc. ME.
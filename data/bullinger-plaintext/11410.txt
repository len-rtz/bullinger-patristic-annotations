Gratia et pax. Scribunt ex Londino Angliae D. Richardus Hilleus et Guilhelmus Peterson in hanc sententiam: «Sanior et integrior est regni status a reginae nuptiis, quam fuerit hactenus. Regina pia est, timens deum et quam credunt evangelii doctrinam promoturam plurimum. Persecutio in illos versa est, qui hactenus cecinerunt classicum in evangelicos. Horum coryphaeus D. Wallis, qui ubique in regno contra evangelicos contionabatur, nunc Cantuarii in pistrino epilogum meditatur. Barnus vero cum symmystis strenue praedicat evangelium. Praeterea omnium Germanorum libri, Tigurinorum praesertim, publice iterum veneunt. Princeps ipse praecepit ante quadragesimam ad unum omnia coenobia per totum regnum diruere. Opulentissima exstitere Glasenber et Reding. Horum abbates accusati lesae Maiestatis supplicium dedere; nam in partes dissecti prope ianuam, ubi regnarunt hactenus, suspensi emarcescunt etc. Datae sunt literae ad Idus Ianuarias.» Haec habeo ex Anglia. Myconius scribit, Caesarem Mastrich urbi omnem ademisse libertatem et accensuisse domui Burgundiae. Addit, Gandavum sese dedidisse Caesari magno cum dispendio aerarii publici. Quae si vera sunt, facile licet coniectare, quo tandem vergat illud hominis ambitiosissimum dictum PLVS VLTRA: certe ut monarchiam constituat. Oro ergo dominum, ut conversa sententia impetret PLVS MINVS. Germani si sapiunt, aperient oculos. Aiunt alii, indutias esse pactas et brevi consultandum fore de exercitu in Sarmatas ducendo. Alii credunt, Martis aleam auspicandam fore colloquiis et disputationibus, terminandam tormentis et armis bellicis. Dominus, quod sibi optimum esse videtur, faciat. Vale. 5. Martii 1540. H(einricus) Bullingerus tuus. Doctissimo viro D. Ioachimo Vadiano, domino suo colendissimo.
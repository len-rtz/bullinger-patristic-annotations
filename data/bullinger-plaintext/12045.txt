Gratiam et pacem a domino. Adeo non offendit me tua illa admonitio fraterna, ut magis pro ipsa tibi, Bucere dilecte, gratias agam. Consolatur interim nos nostra conscientia, quae sibi nullius criminis ea in re conscia tranquille agit. Ac mirum est, quomodo per opera Zvinglii in nos potuerit inflammari Lutherus, cum nondum sint vulgata. Si vulgatio eorum librorum, quos illi effuderunt in certamine de coena, iustam pugnandi causam suppeditat, iustas ob causas nos instaurassemus pugnam ante annos aliquot, cum libri contra Zvinglium scripti a Luthero vel suis saepius sint recusi. Quid, quod in singulis fere libris a certamine illo editis Zvinglium Lutherus notavit? Id quod ex ipsis libris demonstrare licebit. Praeterea nosti, quae scripserit de nobis ad Froschouerum. Scis, quam obstinate ad illa omnia compresserimus et ora et calamum. Proinde non sumus reparatae pugnae authores. Nihil nunc dico, quales nos in sarciendae concordiae negotio praestiterimus. Non metuimus Lutherum, rursus non contemnimus. Non descendimus libenter cum illo in harenam, rursus non fugiemus trepidi, sed alacres, bonitati causae freti et superno muniti auxilio summa cum modestia respondebimus homini, siquidem illi respondendum erit. Certo novimus nos tenere catholicam et orthodoxam fidem, doctrinam et religionem; hanc deo iuvante ad extremum usque spiritum contra papam, Lutherum, Schvenkfeldium, anabaptistas et caeteros eius generis cervicosos doctores confitebimur. Noli aegrius ferre, quod Lutherum illis annumero. Nam si ille perrexerit nostram doctrinam, quae pietatis est, oppugnare, illum non possumus non inter illos numerare, quatenus scilicet oppugnat veritatem. „At nondum evicistis“, ais, „vos tenere et tueri veritatem.“ Iudicet ecclesia, quae etiam intelliget, cuius vitio pugna haec reparata sit. Oro te, mi frater, ut haec quoque nostra benigne consulas et ores pro nobis dominum, in quo solo omnis spes nostra figitur. Vale cum omnibus tuis. Salutant te fratres. Tiguri, 29. septembris anno 1544. H. Bullingerus. Clarissimo viro d. Martino Bucero, domino et fratri colendo atque dilecto. Straßburg.
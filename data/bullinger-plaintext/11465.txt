Gratiam et vitae innocentiam a domino nostro. Wolgelerten, frommen und getrüwen, lieben herren und vätter, wir habend vernommen, wie Benedictus Finßler mit eyner feyßteren pfruͦndt versorgt und derhalben das diac[o]nat zu Gosßow abermals ledig sy. Diewyl dan Wolffgangus Meyer (so ettwan gon Matt in Sernfftal gesandt was) jetzund vil jar by uns in grosßer armuͦt herumb mit wyb und kinden in hochster gedult gewonet und sich (als vil uns wüssend ist) alzyt wol und fromblich gehalten, darmit er nit allein by uns allen und jedem besonder, sonder ouch by dem gmeynen mann gunst und mitlyden erlangt hatt. So nun wir in Wetzickomer capitel sonst mer diaconos habend, also das ein diacon zu Gossow villycht nit so vil predigens wurde bedörffen, mochtend und woltend wir uns an dem ende mit obgnanntem bruͦder Wolffen wol lyden. Ist deshalb an uch, unser lieb hern und vätter, unßer früntlich und dienstlich bit, ir wollind in der wal und fürstellung uch den armen bruͦder günstiglich lassen bevolchen syn umb gottes und unßer bitt willen; darmit er mit gottes hilff einmal uß dem ellend gehept wurde. So wollend wir uns gern mit im lyden und solichs umb uch gmeinlich und sonderlich zuͦ verdienen allzyt geflissen syn. Hiemit sind dem herren bevolchen. Datum Buͦbicken, 23. septembris anno etc. 1540. Gmeyne diener der kilchen Christi im ampt Grüeningen, Wetzickomer capitels.
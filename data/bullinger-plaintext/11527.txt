S. Vogleri ingenium quale esset, satis ostenderat Theodoro nostro Myconius, itaque ex illo poteras scire omnia; ad hęc pater ipse iampridem advertit, quale sit, ut me post illum tibi de hoc dicere sit supervacuum. Tamen, quia iterum postulas, dicam, quod sentio: Est ob flexibilitatem nimiam nimium incertum; ut enim omnia potest percipere momento propemodum, ita potest nusquam consistere, sed quicquid tulit praesens animi impetus, hoc sequitur. Itaque custode eget certo, perpetuo et firmo, eget etiam non[?] omnigenarum et novarum artium exercitatione, sed certarum et graviorum, quarum congressu discet animi incertitudinem propemodum instar harundinis mobilem. Etiam hoc in eo malum est, quod non credit nec advertit monentem. Porro qua maxime in re sit exercendus postea, meum iudicium patri dixi. Non obiicerem artem novam; erit ea nova materia patrem fallendi. Sed in iis studiis, in quibus coepit bene, cogerem progredi, nec diversum hic argumentum, sed unum idemque praescriberem tantisper, dum in eo se intelligeret profecisse, et simul de moribus, de constantia, de fide, de veritate certa praecepta quottidie in certis et illustribus exemplis meditanda proponerem et illorum contrarium aeque illustribus exemplis declararem. Hęc disciplina si illum revocare non potest et continere, ad stivam alligarem toto biennio. Hęc de illo paucis. Utinam tantum mihi vel pater vel is, qui eum ad me adduxit, Hospinianus, dixisset de eius ingenio, quantum ego nunc tibi; potuissem curare iuvenem melius, quanquam me absente fere plurimum deliquit. Video Theodorum nihil ex me beneficii admittere; quid beneficii dicam? Etiam non leve indicium benevolentis erga se animi fert itaque omni me officio humanitatis excludit. Nova, quae Ratispona ad nos Bucerus scribit, habes hic per Myconium. Hęc allata sunt hodie. Itaque videre licet, hii homines quantam reipublicę curam gerant. Vale in domino. Leonem orabis, ut ad Bessererum Ulmensem Hartman[?], qui graviter decumbit, scribat diligenter et virum optimum literis consoletur; hoc Frechtus orat. Vale iterum. Ultima marcii. S. Grynęus tuus. Domino Heinricho Bullingero, fratri colendissimo suo. Tyguri.
Gratia et pax a deo patre per dilectissimum dominum nostrum Iesum Christum sit cum omnibus nobis. Accepimus, frater in domino charissime, litteras tuas, quas ad nos hisce diebus nomine Galli µεταγινώσκοντος ἐκείνου dedisti, quibus etiam officium ei a vobis pręstitum adnuntias, quę omnia nos mirum in modum affecerunt, ac gratias agimus Christo domino nostro, qui hoc nobis donum elargitus est, ut eiusmodi non aversemini. Qui faciat, ut per spiritum sanctum perpetuo talem operam navemus, ut ipse solus extollatur, nos autem magis ac magis desideamus. Quod in nobis est, si aliquando et vobis (licet nostra sint admodum ęgena et vilia) gratificari potuerimus, vestrum erit imperare, nostrum autem per omnia obsequi. Furtmüllerus in manibus habet eius negotium tractandi cum ęcclesia quadam in Tugiis, quę Gallus ipse refferre coram potest. Quę ubi peracta fuerint, celerrime vobis transscribemus. Vestrum interea erit (quod facitis, scio) monere, hortari, corrigere, quicquid in eo foret ad hoc munus minus habile, quo synceriter hanc provinciam ingressus eam cum magna nominis dei gloria ac ęterna papismi et omnis inpietatis ignominia administret domino sua gratia adminiculante. Cęterum et hoc te rogatum velim, si per negotia liceret, charissime Bullingere, ut Anabaseos libros Arriani Basileę Gręcis typis excusos, si eorum copia apud vos esset, commodo nuntio, Gręce solum, ad me transmitteres. Prętium, quod exigunt, ubi significaveris, mox restituetur. Et Vitas Plutarchi, si extarent Gręce, meo nomine licitareris, ac quid inpendendum foret, ostenderes, si forte et earum facultas emendi foret. Et quia scio te non gravari ob humanitatem tuam eo onere, facilius iniungo ac impudentius. Vale in domino, et Furtmülleri et meo nomine sis cum cęteris fratribus iugiter εὐλογητός. In Sancto Gallo, 18. octobris anno 1539. Dominicus Zili tuus. Clarissimo viro Henrico Bullingero, Tigurinę ecclesię pastori fidelissimo, fratri suo charissimo.
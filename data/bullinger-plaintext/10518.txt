Confessio Tigurinorum. Martino Bucero. Gratiam et vitae innocentiam a domino. Tametsi saepe alias, Bucere, frater in domino venerande, de fide et doctrina nostra, quam in eucharistiae negocio profitemur, testati simus, idem tamen denuo quod antea semper nunc etiam ex corde syncero tibique bene conscio coram deo et toto mundo testamur et confitemur. Nempe: In eucharistiae sacramento, hoc est in gratiarum actionis coena sacrosancta verum corpus Christi, quod pro nobis in cruce fractum est, et verum eius sanguinem, qui in remissionem peccatorum nostrorum effusus est, vere adesse, dari, distribuique fidelibus, qui verum corpus Christi verumque eius sanguinem fide edunt atque bibunt. Sacramenta enim, quae dominus instituit, divinae erga nos gratiae symbola, signa testimoniaque sunt, quae divinas promissiones et gratuita in nos dei benefitia non solum significant, sed suo quodam modo sensibus subiiciunt ac repraesentant. Haec summa est sententiae nostrae. Iam, ne qua verbis insit obscuritas aut amphibologia, nos nostraque simpliciter et bona fide ad hunc modum exponimus: Cum corpus Christi in coena adesse dicimus, idem illud corpus intelligimus, quod pro nobis in mortem est traditum. Non enim spirituale aut imaginarium quodpiam corpus fingimus. Neque enim Christus aliud habet corpus, quam quod cooperante sancto spiritu de intemerata sumpsit virgine, quod pro expiatione delictorum totius mundi in mortem dedit, quod a mortuis redivivum resurrexit non exuta iam natura humana aut conversa in divinitatem aut spiritum, sed defecata, ut sic dicamus, sive ut alii dicunt, glorificata. Verum enim corpus, sed clarificatum palparunt apostoli, verum corpus coelos conscendere suis ipsorum viderunt oculis, verum corpus considet ad dexteram patris inde denuo venturum ad iudicandum vivos et mortuos. Vere adesse corpus Christi affirmamus propter eos, qui aiunt nobis in coena nihil post panem et vinum, inania quippe signa absentis scilicet, non etiam praesentis Christi, superesse. Quae opinio certe nunquam nobis vel in mentem venit, tantum abest, ut sic docuerimus unquam. Non enim asserimus hanc domini coenam ita μνημόσυνον aut memoraculum esse, ut nonnisi absentis Christi commonefaciat, imo praesentis magis. Quid enim egregii aut augusti celebraremus, si pane dumtaxat nudo gloriaremur? Aut quomodo coena domini diceretur, quae esset sine domino? Credimus ergo ipsum verum domini corpus in coelos ab oculis nostris receptum sedere ad dexteram patris in uno aliquo loco coeli propter veri corporis modum, in coena vero eo interim modo eaque ratione adesse, qua ille ipse dominus se suis praesentem exhibet, qua se suis fruendum distribuit et ipsa mens fidelis ipsum capere et edere potest. Palam ergo nunc enarrabimus, quomodo suis praesens sit, quomodo se suis distribuat et quomodo hi vero eius corpore et sanguine pascantur ad vitam aeternam: Diximus ergo vere Christum praesentem esse, denique verum eius corpus distribui credentibus adeoque hos verum corpus et sanguinem domini edere et bibere. Christus enim est ille summus et verus sacerdos, qui solus virtute sua hic agit. Is promisit se nobis affuturum, se nobis corpus et sanguinem suum distributurum in cibum vitae aeternae, atque idem suis ipsius verbis declarat, quo pacto se nobis distribuat et quo pacto caro eius edatur esaque credentes vivificet: «Panis», inquit, «quem ego dabo, caro mea est, quam ego dabo pro mundi vita» [Joh 6, 51]. Hunc ergo panem dat manducandum nobis, cum intus per spiritum suum docet nos imolatione carnis suae a peccatorum morte in vitam assertos esse. Ipse enim est panis vitae et vivificans, qui aeternum saciat, ubi vere ipsum edimus, id est vere per fidem agnoscimus. Caeterum salvator agnosci non potest, nisi intelligatur is pro nobis satisfecisse. Satisfacere non potuit, si mon ac pati non potuit. Pati autem non potuit, si veram carnem non adsumpsit. Ipse ergo panis dat nobis panem, id est ipse vivificans et satians mentem in vitam aeternam nos reficit, liberat, absolvit et vivificat, idque hoc ordine: Primo nostri gratia incarnatus est et assumptam carnem tradidit pro nobis in mortem, ut scilicet per imolationem sui satisfaceret deo patri pro peccatis nostris. Deinde resurgit [!] a morte et coelos ascendit, ut palam deprehenderemus cum mortis tum peccati vires adeoque et damnationis catenam esse confractam, vitam vero restitutam. Hinc vero donat nobis fidem, per quam istis rebus fidamus distribuentemque se isto more nobis suscipiamus edamusque. Per edere ergo et manducare corpus aut carnem domini nihil aliud intelligere possumus quam per spiritum et fidem in animo persuasum esse et firmiter credere Iesum Christum, dei filium, pro nobis esse crucifixum carnisque suae imolatione salutem nobis adeptum esse. Hic autem cibus animae, non corporis, cibus vivificus est dum illa fide, expendit hoc tantum, domini benefitium, quod scilicet ab aeterna morte redemit et aeterna vita donavit. Hic cibus et ad omnem pietatis functionem et ad aeternam vitam vegetat. Quis enim non summe diligat eum aut quid non faciat aut patiatur pii animus eius gratia, quem videt se totum impendisse sibi, pro se mortem oppetisse, ut aeternum viverent fideles? Hoc est ergo carnem Christi edere atque sanguinem eius bibere: totum rapi ac transmutari in Christum, huic gratias agere perpetuas, huic uni immori. In eo vicissim, qui tali Christum dilectione complexus est, agit et vivit Christus omnia in eo spiritu suo operans et perfitiens. Hoc ipsum est et in Christo manere et Christum habere in se manentem. In summa: Distribuit se nobis Christus semel, cum corpus et sanguinem suum pro nobis in mortem tradidit. Distribuit se nobis quotidie, cum fidem dat, ut illum edamus et bibamus. Edimus autem corpus eius verum vere, cum verum corpus vera fide pro salute nostra credimus traditum et sanguinem eius pro emundatione nostri effusum. Aliam corporis et sanguinis Christi praesentiam ac distributionem quam veram et spiritualem, aliam corporis Christi manducationem quam eam, quae vere et per fidem fit, non agnoscimus. Et fides quidem verarum, non falsarum rerum est. Et quanquam Christi corpus et sanguis ad eum, quem exposuimus, modum fidelibus semper, etiam citra symbolorum usum, praesentia sint, distribuantur et iis vescantur pii, attamen nonnisi per fidem eandem nec per aliam quam hac ipsa ratione praesentia sunt, distribuuntur et manducantur, etiam cum in symbolis celebrantur. Non quod frustra instituerit dominus symbola, sed quod haec sine fide inutilia sint incredulis. Credulis quid prosint, quid et quanta sint, sequitur. Proximum enim est, ut nunc de symbolis dicamus, quomodo divinae promissionis bonitatisque testimonia sint et quomodo benefitia dei - ipsas inquam res -, quorum signa sunt, non modo significent, sed suo quodam more subiiciant sensibus et repraesentent. Summa illa maiestas deus nullibi non nostrae infirmitati condolens humana imitans divinas illas res suas involucris quibusdam vestit, cum quod divina per humana exposita magis fiunt nobis intelligibilia, tum quod industria nostra ad indagationem contemplationemque rerum divinarum per visibilia et externa pia quadam excitatur curiositate. Iam apud homines cuiuslibet rei traditio efficatior quodammodo videtur, cum non verbis modo, sed et signis transigitur. Id quidem videre est in foederibus, contractibus, venditionibus et multis aliis id genus similibus rebus. Volens ergo Christus ecclesiam suam in contemplationem benefitiorum dei, maxime vero mortis suae inducere, praeterea illam reddere certam et indubitatam, quod pro fidelium salute corpus suum in mortem tradiderit frangendum et sanguinem in emundationem nostri effundendum, sacramento panis et vini id quidem fecit. Nam cum dixit: «Accipite, edite [Mt 26, 26]. Hoc est corpus meum, quod pro vobis traditur [Lk 22, 19]. Accipite et dividite inter vos [Lk 22, 17]. Hic calix novi testamenti est in meo sanguine [Lk 22, 20; 1 Kor 11, 25], qui pro multis effunditur in remissionem peccatorum» [Mt 26, 28] - oportet sane verum et firmum esse, quod dixit, corpus pro nobis traditum et sanguinem fusum esse in remissionem peccatorum nostrorum -, accedit his fractio panis externa et visibilis, accedit effusio vini sensibilis. Quae omnia vera et firma esse coarguunt, quae ipsa coenae verba referunt fidesque ipsa piae mentis recolit. Iam et sensibilibus evocantur sancti in consyderationem rerum invisibilium. Quod ergo pia mens coram in pane et vino fieri videt, in ipso corpore Christi et sanguine effuso facta credit, illa scilicet confracta et effusa esse. Videt item sacramenta haec sive signa cognationem quandam habere cum re ipsa. Sicut enim corpus humanum pane potissimum et vino alitur et ad opera sua vegetatur, ita animus, qui fide in Christum et per Christum vivit, non aliunde in vita conservatur nec ad opera pietatis vegetari potest nisi per ispum corpus et sanguinem domini, per vivificam redemptionem et spiritum Christi sanctum. Porrigens ergo panem ait Christus: «Accipite, comedite [Mt 26, 26]. Hoc est corpus meum, quod pro vobis traditur» [Lk 22, 19], quasi iam dixerit: «Ut panem vobis ore corporis edendum porrigo, ita animo corpus meum dono ore mentis et fidei manducandum. Panis hic symbolum sive memoraculum est corporis mei, et quo vobis mortis meae fructum indico. Ut enim pane confortatur cor hominis, ita solius mortis meae benefitio aeternum vivetis.» Sic, inquam, agnoscimus sacramenta a deo instituta esse, ut praeclarae istius gratiae, de qua nobis paulo ante longus sermo fuit, forent symbola, testimonia et memoracula. Gratia autem illa intus per spiritum et fidem efficaciter alit, in anima operatur, res ipsas praesentes facit spiritualiter, sicut ipsa mens cupit et potest comprehendere. Sacramenta autem visibiles quaedam formae sunt, quae foris imaginem habent rei, quae per spiritum intus operatur, illamque nunc suo illo more sensibus obiiciunt. Ex his autem colligimus et confitemur incredulos quidem signo participare, at non re ipsa. Scimus enim, quod panem domini ad mortem ac iudicium edit, qui sine fide edit. Scimus, quod in Christo manet, qui in fide edit. Iudas non mansit in Christo et tamen sacramento participavit. Recte ergo Paulus consuluit dicens: «Probet se ipsum homo et sic de pane hoc edat et calice bibat» [1 Kor 11, 28]. Itaque non qui premunt dente, sed qui edunt corde, manducant corpus Christi, qui visibilem cibum spiritaliter intelligunt, spiritualiter esuriunt, spiritualiter gustant, spiritualiter saciantur. Colligimus item gratiam sacramentis non esse alligatam neque haec ceu instrumenta et canales esse, quibus gratia adeoque ipsum domini corpus vel incredulo infundatur. Fides enim sumentis gratiae et corporis Christi capax est, non circumscriptio signi. Ipse dominus sese nobis distribuit. Eides ipsum capit et edit. Uni enim salvatori nostro omnia competunt salutis. Ipse dat spiritum, docet, pascit, vivificat et instaurat omnia. Nulla creatura hoc potest. Recitat minister verba Christi. Nihil inde percipiet, cui defuerit fides et spiritus Christi. Haec ubi adfuerint, sentiet panem esse corpus Christi, hoc est sibi id esse corpus Christi, quod corpori est panis, nimirum cibus salvificus et verus animae cibus. Interim vero ministerium cum verbi dei tum ministri et iustam sacramentorum administrationem iusto dignamur honore. Agnoscimus enim ministros ministros esse dei, dispensatores mysteriorum dei, cooperarios dei. Hos ut Christum excipimus, illorum verbum et ministerium ut verbum et operationem dei, quod est, suscipimus. Verba Christi omnia ideo et ipsa coenae verba attente et piis animis excipiemus. Hic tamen omne incrementum et fructum omnem uni Christo acceptum feremus, qui certe sacramenta frustra non instituit, etiamsi unus spiritus agat omnia. Presicatur enim iis salus nobis a deo data, pronuntiantur cum authoritate et confirmatione quapiam promissiones dei, sensus convertunt a visibilibus ad invisibilia, fidem exercent, quam et proximo pollicentur, et ad charitatem mutuam invitant. Atque haec omnia dum fiunt, unus atque idem operatur spiritus, qui inspirando nunc citra instrumentum trahit, nunc per instrumentum, quo, quantum et quomodo vult. Ita et sola fides vim iustificandi obtinet, quam non possumus tribuere symbolis, quae benevolentiae dei in nos testimonia sunt. Rursus, cum sacramenta sint verba visibilia, quae docent sensibiliter, nomenque ipsum, quorum symbola sunt, sortiantur, nihil offendit nos, cum audimus panem dici corpus Christi. Circumcisio enim foedus dicitur, agnus transitus, adeoque ipse Paulus panem adpellat corpus Christi. Quas locutiones nolumus mutatas. Exponantur autem fide et more scripturae sancto et, gratiam non modicam splendoremque habebunt illustrem. Nec offendunt nos veterum picturatae et augustae sententiae, quibus rei vel excellentiam suffigurarunt vel adversarios et carnis Christi negatores urserunt. Non offendit, quod ait Chrysostomus, eum, qui supra in coelis est, omnium manibus teri inque huius carnem dentes nostros infigi. Hoc illorum tempora ferebant, forte expostulabant etiam. Nos illis perraro aut nunquam utimur, utpote quibus ecclesiarum nostrarum ratio habenda est, ad quarum aedificationem Paulus omnia institui voluit. Utimur ergo claris, disertis et simplicibus verbis, quae rei, ecclesiae nostrae et temporibus nostris accommoda scimus quaeque fidei consentanea et scripturis sacris consona non dubitamus. Ex istis, opinamur, colliget aequus lector a nobis non asseri symbola nuda celebrarive festum diem sive coenam absque Christo rege. Mysteriis enim nostris assistit Christus, rex et sacerdos noster Distribuit se suis manducandum, sed eo modo eaque ratione, qua fidelis anima cupit et comprehendit, et sicut ipse dominus dixit: «Caro non prodest quicquam. Spiritus est, qui vivificat. Verba, quae loquutus sum, spiritus et vita sunt» [Joh 6, 63]. Vere ergo, sed spiritualiter adest et manducatur, non carnaliter. Unde coena non qualiscunque praefiguratio et repraesentatio est, sed memoriale vivax et verum. Tremendum ergo simul et iucundum est illud nostrum mysterium, in quo sacrificiorum omnium consummator ipse Christus praesens est, verus sacerdos et hostia unica, ara vere placens deo certissimumque propiciatorium, primogenitus ex mortuis, primitiae resurrectionis nostrae adeoque et massae nostrae. Huius iucundam vocem in cordibus nostris praedicantem audimus: «Qui edit carnem meam et bibit meum sanguinem, in me manet et ego in eo» [Joh 6, 56]. Stupendo enim commertio iam deo per Christi, capitis nostri, carnem et sanguinem coniungimur virtute spiritus, per quem Christo consepulti vivificamur. Sumus os ex ossibus eius et caro de carne illius. Quanquam enim propter naturam carnis nostrae corruptioni obnoxii simus, participatione tamen vitae ab imbecillitate nostra revocati iuxta proprietatem illius ad vitam reformamur, dum scilicet fide manducamus carnem verbo aeterno unitam eoque vivificam, quae potens est reformare ad immortalitatem sui participes. Hanc assertionem nostram tam multis proponimus, ne quem vel dubia in nostris remorentur vel suspitio nescio quae de nobis cuiquam oboriatur. Nolumus cauponari verbum dei neque dolo aliquo malo in re sacratissima uti. Interim non sumus in quenquam animo gladiatorio, sed quod fidei sanis rationibus et scripturis adversatur, declinamus. Sumus enim Christi, non hominum servi nec in ullius iuravimus verba magistri. Veritatem canonicam sequimur, veneramur, suspicimus. In illis porro erimus. Ista hactenus ecclesiis nostris bona fide sanaque tradidimus conscientia. Idem ante nos tradiderunt antecessores nostri, viri optimi, de pietate et literis optime menti. Quae et syncera et pura fide susceperunt, nihil in hisce recantabimus, nihil mutabimus, nisi quod mutare iusserit scriptura. Imo et animas nostras, si vires suppeditarit Christus, ad confessam veritatem ponemus. Firma enim fide novimus hac in re id nos fateri, quod scripturis conforme et quod toti ecclesiae semper catholicum fuit. Quod Lutherum cum suis adtinet, nullam in illos simultatem exercemus, imo pacem cum illis in veritate et ex corde cupimus habere. Ferimus, ut iamiam diximus, patres vetustos, qui de hoc sacro disserentes vehementibus usi sunt loquutionibus. Verum hi, ne quis impingeret, protinus sese exposuerunt et aliis in locis testati sunt hic se omnem reiicere servitutem carnalem. Nulla ergo nobis super verbis cum Luthero erit contentio, modo nostro saeculo insolentia, obscura aut ambigua verba exponat, ut cernere liceat in re ipsa nobis - quod tu adseris, Bucere; nos enim nulla viri huius scripta etiamdum vidimus - convenire, licet in verbis discrepare videamur. Exponat ergo ipsam Christi carnem nonnisi tide manducari, ipsum Christi corpus in aliquo coeli loco circumscriptive agere, quanquam secundum divinitatem cum patre sit ubique, in sacra vero coena fide adesse more scilicet sacramentis proprio, qui modus res quidem vere praesentes facit, non tamen carnaliter et ut sensibus prehendi queant, sed spiritualiter, ut fide sola percipiantur. Si igitur eo modo se exponat, iam per nos quidem licebit illi suo uti loquendi genere. Nos enim et nostro utimur non alieno neque a scripturis neque sanctorum patrum loquendi more. Nobis certe in hoc pravo et perverso saeculo circumspectius loquendum, ne novo errori ullam suppeditemus ansam. Interea illas ipsas loquendi formas non omnino horremus, sed expositas per fidei ac veritatis regulam merito ferimus. Neque enim sumus, qui videmur, seditionum turbarumve authores, sed, quantum fieri potest, cupimus adeoque semper cupivimus pacem habere cum omnibus, qui ex puro corde dominum invocant. Testamur item per ipsum domini nostri Iesu Christi adventum nos in hac causa per contentionem aut inanem gloriam agere nihil, sed onmia sobrie in gloriam nominis Christi et ut perspicua veritatis lux pure excipiatur et sine omni obscuritate et verborum ambiguitate quam simplicissime proferatur in medium. Facimus autem tibi, Bucere, frater in domino charissime, potestatem haec nostra vulgandi, typis excudendi, praeterea Luthero, Philippo, Brentio, Osiandro, Agricolae, Schnepffio aut cuilibet proponendi. Et quanquam de fide tua nihil dubitemus, Bucere, adiuramus tamen te per salutiferam domini Iesu Christi crucem ut haec nostra his, apicibus, notis, verbis et sententiis ita aedas ac proferas, ut accipis a nobis, utque veritatem tibi in sarcienda concordia habeas commendatam, necubi illa periclitetur. Nos nihil perinde quam sanctam concordiam optamus fatemurque tibi multum in Christo deberi laudis, si sancta, iusta et vera tuis auspitiis coaluerit concordia. In quam et nunc et iam olim consensimus iis, quas hactenus recensuimus, conditionibus salvis. In quibus si quid desyderatur, indicetur bona fide ascriptis rationibus et scripturae authoritatibus, quibus haec nostra adversari videantur, et gratissimo id animo excipiemus. Dominus Iesus misereatur nostri et ecclesiae suae. Amen. Leo Iudae, Heinrychus Bullingerus, Heinrich Engelhart, Conradus Pellicanus, Theodorus Bibliander, Beatus Gerungus, Ruͦdolfus Tumisen, Nicolaus Zenderus, Erasmus Fabritius.
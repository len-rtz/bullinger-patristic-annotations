Gratiam et pacem. Optima fide per lanios accepi, quae misisti, Ambrosi honorande et dilectissime frater. Nemini quicquam dixi de Metello, ut non opus fuerit vel retractatione vel declaratione. Certe qui a Bavaris nomen habet, dixit, quod voluit, non quod debuit. Gratissimum fuit, quod de fratre tuo scripsisti. Perge et alia communicare, quae is submissurus est, quae videlicet mea scire refert. De aliis non sum curiosus. Lutheri, Melanchthonis et Pomerani consilium expecto, si videlicet utile putaris, quod legam. Colloquium ita finietur, ut coeptum est. Affectus coepit, finiet affectus; nascetur affectatio nimia. Dominus bene vertat! Caesarem audimus in Belgis parare bombardas, et parari ad Martis ludum. Ratisbonae interim expectatur litaturus Minervae. Ego caesarem Diocletiano peiorem, atrociorem, crudeliorem esse scio. Dolet et mihi Isnacensi ecclesiae hominem praefectum esse, qui multis ecclesiis servivit, nullam reliquit in pace. Dominus servet suos. Sed et ipse gratias ago domino Iesu, cuius spiritu effectum est, ut Hallerus a celebri Augustanorum ecclesia sit receptus ac tanto quidem cum consensu et concordia. Vix credas, quanta attulerit cum publica a senatu amplissimo, tum a privatis testimonia, praesertim a doctis. Redibit eo post mensem aut ubi per coeli tranquillitatem licebit. Ora dominum, ut, quod feliciter coepit, felicissime absolvat. Lutherus denuo dicitur scripsisse in nos librum, in quo semetipsum superet conviciando; dicas ergo plena convitiorum plaustra. Ubi is ad te fuerit perlatus, oro, ut mature mittas. Scripsit et contra Lovaniensium putidissimas propositiones furiosus homo; certe plus destruit quam aedificet. Commendas mihi Curionem et Mezlerum. Sunt autem commendatissimi. Ac Curio ita obtemperat et se gerit, ut magnam de eo spem conceperim. Concionatur aliquoties. Metzlerus bonus est iuvenis et satis studiosus; verum plus sibi tribuit et magis sibi ipsi placet, quam studioso prosit. Iussus nuper a scholarcha Germanice decla-mare et specimen theologici studii aedere coram doctis; verum noluit et audacter satis dixit se hoc non facturum. Id quod et scholarcham et praefectos collegio male habuit. Dissimularunt hactenus rebellionem; sed revera plus hac in re patriae illius, nobis charissimae, datum est quam illi. Inobedientes enim hactenus in schola nostra non tulimus. Haec libere tibi scribo. Puto enim mei esse officii, ut maioribus iuniorum errores indicem. Vellem homini, alioqui nobis charo, scriberetur, ne sibi plus nimium tribueret et placeret. Nondum enim eo devenit, quo putat. Utque in rebus sanctis et utilibus scholarchae pareat, serio autem scripto opus erit. Prodesset et illud, si scholarchae d. Ioanni Iacobo Ammiano eadem de re scriberetur. Verum hic tu, quod tibi optimum fuerit visum, facies. Scripsi praeteritis duobus mensibus librum De sacramentis, cuius summa capita in chartam coniecta tibi mitto, rogans, ut eadem cum proximo tabellione remittas. Librum forte ipsum quoque videbis, ubi fuerit transcriptus. Valebis cum omnibus tuis. Salvi sint frater tuus germanus, d. consul, d. Zviccius, viri et amici colendissimi. Tiguri, 14. ianuarii 1546. Bullingerus tuus.
S. P. Revocat nos clarissimus Tigurinę urbis magistratus, et profecto in tempore! Nam Romanus alias intra paucos dies discessisset. Ego mansissem aliquanto tantum tempore. Retinere cupit nos amplissimus senatus Augustanus honoris gratia multa agens. Scribunt senatui Tigurino eo solo tamen praetextu, ne commoveatur simplex plebecula in eos. Facient et ipsis et nobis gratissimam, si priorem vocationem ratificent et praetendant rationes (quas possunt) honestas. Neutiquam enim mansuri sumus! Coguntur enim et ipsi confiteri reducendos cum sua religione (imo superstitione) sacerdotes, futura hic universalia comitia et fortassis etiam concilium Germanum. Id quod ego data mihi divinitus tanta occasione et vocatione non expectabo! Est praeterea rumor non inconstans Helvetios bello quaerendos esse a caesare. Volo ergo meae ego adesse patriae eamque consilio, facultatibus manuque (utut res expostulat) defendere. Vix dedimus eis hoc, ut scriberent Tigurino senatui et ut ad eius nuncii reditum differremus abitionem. Promiserunt se nos honorifice dimissuros, si  denuo repetamur a vobis. Si ergo iuvisti prius, fac, etiam nunc iuves! Nolo, mihi credas, quomodo se res habeant Augustanae (scio te non credere, quam sit mutatus ab illo Hectore L noster!), sed credas clarissimo viro d. Maiero et Cellario, qui tibi scribunt et idem de ipso quaeruntur mihique cum omnibus sani iudicii viris congratulantur, qui in tempore ex hoc liberer purgatorio. Describam aliquando coram tibi liberius mores Suevicos alienissimos a simplicitate et integritate Helvetica. Tu, rogo, insta, ne mutetur vocatio! Ego tuus ero totus perpetuo. Vale. Raptim ex collegio divae Annae Augustae Vindelicorum, 25. mai anno 1547. Saluta familiam et fratres. Expectabit responsum dominorum interim affinis meus, quia videt praeter praetextum esse nihil! Ioan. Hallerus. Dum has concludo, venit ad me tribunus, vir honestus et syncerus, qui et ipse senatui adfuit, cum proponeretur nostra revocatio. Is ait meras esse nugas, quas agant nobiscum consules. Si velimus nobis consultum, ut scribamus Tigurinis, ne mutent sententiam! Clarissimo viro d. Heinrycho Bullingero, Tigurinae ecclesiae pastori fidelissimo, domino suo observando. M. Heinrych Bullinger zuͦ Zürich.
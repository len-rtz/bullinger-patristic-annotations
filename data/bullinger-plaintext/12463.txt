Es hat herr Uͦlrich Hafner, so gen Martella, Rynow unnd Benken verordnet, mynen herren angezeigt sin alter und ubelmugende, und das er sollichen dienst nit nach noturfft versechen moͤchte, mitt demuͤtiger bitt, inn by den biderben luͤthen zuͦ Trüllikon fürer wie bishar bliben ze lassen. Diewil dann gedacht myn herren des vermelten her Haffners bitlich ansuͦchen sovil bewegt, das sy im darinn gnedigklich gewilfaret, so habent sy angesechen, das die verordnetnen herren angents widerumb zuͦsamen keren, gen Martella, Rynow unnd Benken an bemelts her Uͦlrichen Hafners statt ein anderen furschlag thuͦn, daruß myn herren reth und burger einen predicanten erwellen mogind, damit die biderben luth allenthalben volgender österlicher zyt mit predigen unnd dem tisch deß herren versechen werdint. Actum mitwuchen nach lethare anno, etc., 46, praesentibus her Hab, statthalter, und beid reth. Stattschryber. [Meister] Heinrichen Bullinger.
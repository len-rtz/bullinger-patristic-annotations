Die gnad gottes durch Chrystum ewig mitt unns. Amen. Min herr, gelieptter bruͦder, min armen dienst üch beraitt. Wissend och unsser gsonthait, welches wir, so es gottes will, gernn von üwerm gantzen hus vernämend etc. Von erstenn so belangt mich (so erst wir mügen, als ich hoff nitt lang), zuͦ üch zuͦ komen. Ich welt och gernn wünschen, ain stund by üch zuͦ sin, mitt üch zuͦ reden allerlay. Mins bedunckens grosse gottes werck vorhanden, in künftigem jar beschechen, mir in trüwen zuͦ Lindow eroffnett (alls ich üch sagen wird); das ich in mir in dru jarnn nitt vermain, die sunnen erschunen zuͦ fürdrung gottes eer und fromen zu erlösen ain mal, und one zwiffel unsser baider underreden, so wir mitt ain andern ghept, darinn ir gehandlett, wie gott die sinen von bösen zuͦ guͦtten verainbartty. Hoff götliche hilf; desshalb ich mich mitt gottes hilff gernn umziechen lassen; dann ich hoff das hail zuͦ sechen. Wol hin, ich spar es, muntlich mitt üch zuͦ reden, ursachen, ich hab zuͦ Lindow genadett mit miner husfrowen um die guͦttat für gethon etc. Ich hab Vadian, dem trüwen, och allain anzaigtt. Darab er hoffnung empfangen und frolicher worden etc. Ittem Vadian hat mir hütt befolt, als wir vernomen durch Berweger, by mir gsin, den tag, so uff sonttag gen Zürych glegt (villicht von Bernern in still begert) üch za schriben, das uns verwundre4 ursach, das jr und ander frome gegen im und mir oft mercken lassen, daß grosse sorg syge, wenn die tag by üch gelegtt, alls ir wol wist (wie wol wir guͦtz hierinn hoffend). Ittem Thoman, der trüw prediger zuͦ Lindow, befolt mir, uch sinen dienst zuͦ schriben. Sagt mir daby, wie im docter Hans Zwick zuͦgeschriben hab und grosse sorg tragen, also geredt: "Ach gott, liessest uns den guͦtten man Bulliger nach, hie im chrütz." Ittem min frow ist im Rinthal mitt minen kinden zuͦ wimen. Es gipt vyl win, dess drittals mer dann jemand geschatzt. Alle alte fass bindt man. Es ist das gschray, der Zürych win syg hür frisch und gsund, gott syg lob, welches min frow vernomen und daruff 2 fuͦder in fass gschlagen, willens, mitt ir zuͦ nemen. Er ist guͦtt worden. Uff morn, mittwochen, wirt erst der bott zuͦ Appenzell geben; wais nitt wer. Ich acht, Berweger wurd es, wenn er sich nitt so fast widrette. Er sicht die untrüwe der puren. Ittem disse frow, ain burgery zuͦ S. G[allen], wirt wider usher komen. Ob ir uns zitung schriben by disser oder bim botten von Appenzell, stadt üch haim. Gruͤssend mir üwer hus, zway seltzamy wiber, üwer muͦtter und üwer frowen, wend wir ain am andren lassen. So lossot[?] üwre zuͦ, sy ist noch jung. Actum Sant G[allen], uff zinstag, den 12. tag october anno 35. jar. Pitt üch, das brieffly Maister Werner Stainer zuͦ geben. U[wer] williger Hans Vogler. An minen hernn und frundtt, M. Hainrichen Bulligernn, prediger zuͦ Zürych, zuͦ handen.
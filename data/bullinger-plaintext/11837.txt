S. Quod novi nihil scripserim, in causa fuit, quod certi nihil hactenus potui ab illo mercatore expiscari. Geldrus in gratiam caesaris est receptus iniquissima conditione, quam fortassis connubium mitigabit illud futurum cum Ferdinandi filia, ut fama fert, vel cum regina vidua demortui regis Danorum. Dux Brunsvicensis, evangelii acerrimus hostis et homicida multorum piorum, in magno pretio habetur in aula caesaris. Inservit servitium diligentissimum, adstat caesari, quum inscendit equum, stapedes tenet; quum descendit, idem officium subit, ut ne locus sit nobilibus tale offitium caesari offerre. Summo mane vigilat ante cubiculum caesaris illius adventum expectans. Eandem humanitatem dominus de Müß caesari exhibet; nihil absque illorum consilio agit, verum non in omnibus, solum in hiis, quę contra evangelicos et civitates sunt. Caesar paucorum est verborum, minis et irarum plenus erga Germaniam. Heildesheymensibus edictum misit satis atrox, quod prelo excusum est; reor te iam olim vidisse. Geldriam totam in fidem accepit datis obsidibus. Quid actum sit Francofurti, ignoro; nam adhuc comitia habentur a praecipuis, qui ad bellica negotia ordinati sunt. Timor enim invasit omnes civitates. Argentoratenses insimulantur a caesare, quod Gallo faveant; incusat eos, quod praesidia mittant et consilia communicent; an ita sit, nescio. Brevi erunt comitia Spirę; ob id oremus dominum, ne suis desit, ut et nobis vitam dignam christiano populo det. Vale in domino. Fortassis Myconius plura scribet, quę me latent. Quum libri ad nos venerint e mercatu Francfurtensi, habebis indicem. D. Vadianum, virum pium et optimum, nomine meo salutabis, si ad illum quid scripturus es; Theodorum similiter, virum divinum, plurima imparti salute. 1. octobris 1543. Tuus Gastius ex animo. Cellarius noster publico scripto purgabit se, quod falso insimulatur haereseos neque vult sectarius dici, et si plenus opinionum sit; specimen dedit editis libris. Ambit lectionem theologicam, quod egre fert Wolfius noster, doctor primus evangelicus in nostra academia. Videbis brevi illius purgationem; timeo, ne plus seipsum accusaturus sit quam excusaturus, si verum dicere aut scribere vult. In Gallum partem exercitus caesar mittit, partem in Danum; exercitum ingentem habet et externum militem etc. Vale iterum. Vero theologo d. Heinricho Bullingero, domino suo observando. Zurich.
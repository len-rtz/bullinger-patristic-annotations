Sonders vertrauwter, geliepter bruder. Ich hab ewer getreuw schreiben wol vernommen und die ainen schrifft, wie ir begert, gleich by dem potten uff Augspurg geschickt, dahin ich dann sonst vyl brieff verfertiget hab. Wellt gern meines thails, und sovyl an mir, nichts versummen. Ich bedanck mich ouch ewer getruwen sorgfeltikait fuͤr unß und die unseren, wiewol es yederman gilt. Der Hyspanier und Italianer halber habend die unsern auch stäts ir kuntschafft. Dann der bischoff von Trient, ouch vicerey zu Naploß, des hertzogs zu Ferrer bruder, sind uff Rom abgefertiget, gelt und leut ze machen. Man wirt sorg haben, damitt sy nitt ins land komend. Der papst soll tötlich kranck sein. Sorgend ettlich, er seye schon tod. Möcht das interregnum ouch etwas bringen, wann gott der herr hertz und gluck darzu geben wellt. So ist gewisß, das ob Ynspruck kurtzverruckter tag ain blutiger stern gestanden, den vyl leut gesechen habend. Wurt etwas grosser sachen bedeuten. Gott well die seinen im blut Iesu Christi vätterlich erhalten! Sachsen und Hessen sind in grosßer rüstung. Landtgrauff hat sich gegen unsern stenden empotten, es solle inen haimgestellt sein: Wellen sy, so belybe er in seinem land und were daniden, oder er welle sein land besetzen und versechung thain und dann verlassen und heruff ziechen. Allso wellend sy inn hie oben haben usß vyl beweglichen ursachen. Ich bedanck mich ewers beschaids uff mein frag. So ist das war, das der Reckenrott dem lantgrauffen den frantzösischen fuszug ouch zufürt. In summa: Man wirt leut gnug haben, wann nun sonst nieneran mangel were. Es soll, hoff ich, den pfaffen der brey wol gesaltzen werden und der hagel, den sy lang gesotten habend, sy selbs treffen. Gott verleich, das es alles im zu lob und unß zur besserung gerathe. Wann ewer eidgnossen gar kainer partey zuziechen wellen, ist sovyl dest lydlicher, wann sy nun kain pasß noch furschub gestattend unsern widerwertigen. Ist gnug und vyllicht vyl besser dann das ander uß vyl ursachen, etc. Wellt mich by nechstem berichten und nitt vergessen, ob Martin im Hof zu Uri, der im Rintal landtvogt gewesen, darfür, das er dem gotteswort gunstig und hold seye, gehalten werd. Hat ursach, darum ichs gern wisst. Die unsern habend vyl guter und mancherlay kuntschafft und warnungen von namhafften leuten usß Italia und anderschwaher, die all dem papst find sind, deren etlich wäg anzögend, wie dem papst in Italien ain gegenfuhr möcht gemacht werden, das im zu schaffen wurde. Dann es ist im nieman holdt, dem teufelskopff. Die unsern habend kundtschafft, das kaiser unnd papst mitt ainander certiert haben, was für ursachen sollind offenlich fürgewendt werden im uberzug der Luterischen. Kaiser hat geacht, das best sein, das er die ungehorsame etlicher stend fürwende unnd der religion geschwige; so mög die sach dest baß hindurch truckt werden. Hinwider der papst gewellt, man solle on alle fürwort die religion an die hand nemmen, etc. Allso zuletst hat es sich trent und ist für das best angesechen, das hie ussen, da die Lauterey als weyt um sich gefressen, die ungehorsame ettlicher stend anzogen werde, damitt die anderen still sytzind. Dinnen aber seye es plausibilius, die Lauterey und religion fürzewenden, wie dann glouplich kuntschafft ist, das an ettlichen orten ain ruff gangen seye, das man wider die Lutherisch[en] ziechen welle, und was die knecht eroberind, sölle alles preyß sein; welcher dann umkomm, der soll gnad und applasß für pyn und für schuld haben und on all mitte[l] mitt dem teuffel gen himel faren. Aber gott hab lob in ewigkait, das man all diser ding gewar wirt. D[er] geb gnad, das man zytig insechen hab, dann der find ist emsig, umsichtig und geschwind. Was ir vom kaiser schribt, dem ist allem allso, und hat man wol uffzesaͤchen, will man nitt mutwillig blind sin. Die unseren sind frutig und unverzagt. Das schreibt man mir allenthalb her, ouch von Lyndaun, Ysni, Kempten, Memmingen, Biberach, Ulm, Augspurg, etc., Essling[en], das man wol getröst seye uff gott. Den bittend für uns und grützt all gut herrn und freund. Euch grützend min lieber bruder und vetter C. Zwick mitt andern. Ich schick disen brieff unserm stattschriber. Waiß nitt, wie bald er euch wirt. Datum 3. iulii, etc., aubends zu 5 ur 1546. Tuissimus.
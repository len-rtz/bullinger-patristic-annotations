Gratia Christi tecum. Mihi quoque supra modum dolet, non solum quod editus est hic liber idque Germanice, sed quod omnino principum quorundam libidinosa intemperies bonos viros ad portentosi istius argumenti tractationem, vellent nollent, pertraxit. Quibus det dominus meliorem mentem, ut digna christianis heroibus meditentur hac longe periculosissima tempestate, ubi sic habent Germanię res ut nunquam peius. De libri authore facilis est pronunciatio. Est Argentorati non Lenignus, quemadmodum tu scribis, sed Lenglius quidam, evangelii minister doctus est pius; sed longissimum abest, ut ille dialogum hunc vulgarit. Ego sat scio non solum hunc authorem, sed alios nonnullos etiam primi nominis viros in eadem esse de polygamia sententia, atque hinc valde metuo, ne atrox ac plane cruentum futurum sit bellum, si imprudentius moveatur hoc, quicquid est seu mali seu ineptię valde intempestivę; ut satius putem dissimulatione prudenter praeterire quam irritare maiore forte ecclesię malo crabrones, quum praesertim nusquam extent paucissimis exemptis exemplaria. Dominum anxie precabor, ut summi ecclesię suę proceres cuncta sua studia semel ad proroganda regni sui pomeria conferant et, quę ędificationis sunt, toto pectore sequantur. Tu, mi venerande et charissime frater, recte facis, qui tam diligenter caves, ne lectio quoque infamium istarum materiarum fraudi sit optimorum commentariorum tuorum ęditioni; sic enim omnia praestat constanter pergere quam ad odiosas istas remoras, quas transilire licet, resistere. Dominus te nobis et ecclesię suę diutissime valentem et integrum conservet; quem pro nobis fideliter interpella. Saluta uxoris meę pariter et meis verbis castissimam tuam coniugem cum tota domo. Commendat se vestrum omnium precibus charissimus noster frater Zviccius, qui valde lento morbo tenetur, quamquam, ut speramus, extra periculum vitę. Vellemus autem hunc quam primum suo ministerio, cui longe utilissimus est, a domino restitui. Quod ut fiat, vestris quoque precibus diligenter efficite. Saluta amicos et fratres nostros omnes. Salvere te iubent nostri omnes idque officiosissime. Bene vale, mi observandissime Bullingere. 9. ianuarii 1542. Tuus Ambr. Bl. Praestantissimo viro d. Heinricho Bullingero, venerando suo in Christo longeque charissimo fratri. Tiguri.
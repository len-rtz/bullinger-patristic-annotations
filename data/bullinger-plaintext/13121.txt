S. Tua omnnia accepi bona fide et omnia obiter perlecta hocce nostro tabellione remitto magna cum gratiarum actione. Tuis vero e literis, quid sentias et quid tibi factu optimum videatur in his tam diris turbis rerum ac periculorum, satis clare intellexi. Verum quia iam nunc primum senatus a me dimissus est necdum prandium sumptum et certas ob caussas retinere tabellionem non fui ausus. Proxime indepto nuntio affatim tibi, quae mea omnibus de rebus sententia sit, significabo. In confesso est nos, non uno nomine caesari et suis invisos, magna, ne dicam extrema libertatis et fortunarum periclitatione volutari, ut plane, si unquam alias, necesse sit iam nunc de servanda libertate et patrię salute meditanda Helvetiam longe circumspectissime providere. Senatui nonnulla ex tuis recensui, sed authore praeterito. Scripsit ipse et ad tuos nonnihil, quod, quale sit, te non celabunt consules, quibus me commendabis. Vale et brevi longas expecta. S. Galli, postridie nonarum novembrium anno 1547. Ioachimus Vadianus. Praestantissimo viro d. Henrycho Bullingero, clarę urbis Tiguninae episcopo, domino et amico inprimis colendo.
Salve iterum atque iterum, venerande et charissime frater. De tua erga uxorem meam et me summa officiositate et munificentia, qua totum me tibi prius obstrictissimum magis tamen obstringis, alia[s]. Nunc mitto, quę summa festinatione partim ego partim alii descripsimus ex iis, quę Ratispona nudius quartus Zviccius huc misit; ęgre, scio, leges, sed leges tamen. Rogo vero, ut remittas per hunc nuncium, cuius ad vos profectionem serius rescivi. Nullum aliud exemplar habemus. Videbis, mi charissime frater, prodigiosas vanitates filiorum hominum, quorum tamen consilia divini spiritus veritate pulchre hactenus eluduntur, quantumvis etiam ex nostris sint eruditissimi alioqui et prudentissimi nec minus pii viri, quibus nescio quas nebulas offundunt impostores isti, qui vario tortuosoque suo artificio quidlibet ex quolibet in speciem fingunt, ut periculum nobis non mediocre ex illis impenderet, ni domini benignitas simplicem interim veritatis faciem aliis ostenderet simulque commonstraret, quantum mare malorum exundaturum sit in nos, ubi semel vel tantillum cum adversariis, quos velut antichristos et perniciosissimos dei hostes apud ecclesias nostras magna constantia iamdudum traduximus, colludere cęperimus. Decies ego emori quam tale quiddam designare aut designantis suspicionem meis movere malim. Sumus hic, deo gratia, senatus et plebs tanta constantia tantaque in dominum fiducia praediti, ut rem et vitam et omnia pro tuenda fortiter semel recepta veritatis cognitione periclitaturi videamur, quos animos dominus nobis esse velit perpetuos. Amen, amen. Ah, advolvamur supplices cęlesti patri, ne ecclesiam suam in tentationem inducat, strenue faciamus nostram officium, solidam urgeamus penitentiam, extorqueamus vel ab invitis meliorem frugem, antequam ira dei nos opprimat! Bene vale, mi cor et suavissimum pectus, nec unquam mei apud Christum nostrum memoriam pone, quo ministrum me suo beneficio felicem aliquando, hoc est vere idoneum evangelio suo ministrum reddat. Multis instat uxorcula, ut te tuamque coniugem suis verbis accuratissime salutem, nec unquam tuam humanitatem depraedicare cessat. Gratissimum est argenteum illud munus, non quia argenteum, sed quia optimi principis imaginem exprimit, tum vero, quia ab optimo amico missum, cui utinam vicissim sit unde, quantum volo, gratificari aliquando possim! Commenda me summis viris amicis et optimis fratribus. Iterum vale. 29. Iunii 1541. Tuus Amb. Blar. Ignosce, per dominum obsecro, indiligentissimae scriptioni. Cave, mi frater, ne, quę hic scripsimus, fraudi nobis aut cuiquam ex nostris sint. Nihil te celare possumus, quantumvis Ratisponę ista velut Eleusina sacra secretis arbitris tractentur. Addet Zviccius noster alia, quę frater ad ipsum perscripsit. Remitte hocce nuntio.
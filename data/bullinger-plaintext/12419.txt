S. in domino. Catalogum librorum nunc non mitto, quia nondum perreptavi typographias omnium. Mittam autem brevi non solum librorum indicem, sed etiam quicquid volueris. Boethii opera in vas inclusi, quę recipies cum libris Froscophori. Simul etiam accipies literas Gilberti nostri et ad te et Gvaltherum; cui si vultis scribere, potestis ad me mittere ante paschatos festum. Nam in ipsa paschę die reversurus ad nos est Gilberti frater coempturus libros nuper excusos. Novi nihil habeo nisi quędam incerta. Sparserunt mercatores quidam Tuneti regem esse captum a Barbarossa et Argeriam insulam obsessam ac Hispanos periclitari. Propterea cęsarem properare Ratisbonam, compositurus ecclesie negotium aliquo modo, dein per Italiam Hispaniam aditurus. Utinam nunquam reversurus eo animo, quo hactenus fuit praeditus! Calamitatibus obruitur variis, cruce premitur in ipso corpore, attamen omnes dei minas et plagas parvi facit. Consiliarios pessimos habet et impios, qui bonum consilium non admittunt; timent, ne aliquid decedat eis. Dominus illuminet illos luce veritate, ne in perpetuis tenebris pereant. Amen. Vale in domino. Basileę, 7. martii 1546. D. Theodorum cum Pellicano et Gvalthero salutabis. Tuus Gastius ex animo. Docto et pio m. Heinrycho Bullingero, Tigurinę ecclesiae pastori diligentissimo, amico suo et domino perpetuo colendo. Zurich.
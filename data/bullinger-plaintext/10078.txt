Edlen, vestenn, ersammen, frommen, fürsichtigen, wysen, gnedige und lieben herren, min willig dienst und was ich üch ze guͤten und gefallen wüste bevor. Erstlich sagen ich gott danck durch Jesum Christum [Röm 1,8], das er üwer ersamm wyßheyt in sinem wort behallten hatt, und bitten inn von hertzen, er welle üch fürohin sterckenn. Demnach das üwer wyßheyt mir kleinfuͤgem, unnwirdigem und unverdientem so demuͤtig und trostlich zuͦschrybend, minen ouch zuͦ üwerem predicanten begärend, sag ich ü[wer] w[yßheyt] hohen danck, will ouch üwer eeren trüw und liebe ind eewigheyt nitt vergässenn, sunder mitt allem vermügenn, wo ich möchte und könde, mitt trüw, ghorsamme und bestem flyß beschulden. Wellt ouch, das es gott also gefuͤgt hätte, das ich üch, minen gnedigen herren vonn Bernn hätte dienen mögen, zuo denen ich alle zyt, allß zuͦ wysen, gotsförchtigen und getrüwen, ein besonderbar hertz getragen hab. Dann hett es ouch nitt gheines bittens bedörffen, und noch nitt, wo ich ü[wer] w[yßheyt] willfaren möchte. Nun aber hatt es gott also gefuͤgt, daß mich mine herren vonn Zürych angenommen habend, denen ich vonn ettwas jaren har mitt eydspflicht, allß ich ouch M. Frantzen ze Bremgarten eigentlich vorgemeldet hab, verbunden bin. So habend sy ouch iro predicanten alle zyl dem göttlichen wort uffgenommen und fry befolhenn ze predgenn, luth der gschrifft h[errn] Berchtolden zuͦgeschickt. Dorumb bitt ich, üwer ersamm wyßheyt welle nützid an mich zürnen, dann ich eerenhalb nitt hab anders handlenn mögen. Wellind mich ouch nützid minder üch befolhenn haben; dann hatt es glich jetzund die gestallt, will ich doch allwäg ein Berner und der üwer sin mitt gunst und trüwen diensten, wo ich kan. Deß botten halb, hat er nützid versumpt, sunder ylends und getrüwlich gesternn zwüschend 7 und 8 morgens die brieff überantwurt. Damitt sye ü[wer] w[yßheyt] gott befolhen, der welle üch in eeren, fryden und wolstand lang behallten. Datum Zürych, 14. decembris anno 1531. Ü[wer] w[yßheyt] underthäniger Heinrych Bullinger. Den edlen, vesten, frommen, fursichtigen und wysen herren schuldheyssenn und radt der statt Bernn, minen gnädigen unnd liebenn herrenn.
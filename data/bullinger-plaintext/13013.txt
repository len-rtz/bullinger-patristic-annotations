Gratia et pax a domino, etc. Eüwer fründtlich und notwendig zuschriben hab ich nach üwerem gheiß mim her burgermeister Heym und andren vertruten mitgeteilt. Die hand mir üch zum höchsten und trüilichisten zu danckn bevolhen. Zum andrn schick ich üch hie die zwo copyen, welche ich us gheiß mins her burgermeisters abgeschriben. Die würdt er wyter uff jetzigem bytag gueten herren mittheylen in hoffnung, es werdi zu guetem dienen, dan der bytag umb der jetz schwebende löuff angesehen ist, etc. Uß Italia würdt anzeigt, wie der papst, die Venediger mit dem k[üng] us Franckrich ein pündtnus getroffen habendt; wyter wie der keiser den Petrum Loysium (hertzogen zu Parma und Blasentz, filium pontificis) zu Meyland offentlich für ein vereter habe lassen usrüeffen als den, der im Genua hab welln verraten, etc. Ein züg hat sich söllen zu Meran und Potzen versamlen. Und ist ein anfang bschehen und aber onversehenlich wider abkündt, etc. Der brieff herren burgermeister Habn zugschickt ist mir nit worden. Hab im aber py den kornfüerern nachgefragt. Sprechendt, sy achtend, er hab yn schon entphangen von einem, der zu Fidris daheymen ist, etc. Es habend mine herren mit ernst umb ein gwild geworben, damit den herrn burgermeister Haaben wellen vererren. Hat aber noch pishar gfelt. Do habend sy unsren burgermeister mit sampt einem som welschen win, in damit zu vereern, gen Fidris geschickt und in, hiehar gen Cur zu komen, ernstlich geladen. Derglichen hat ouch ghandlet des küngs us Franckrichs botschafft, also das wir achtend, er werde ein rit hiehar thüen. Und hoff dapy, so er kompt, er werde von den unsern eerlich (wie er dan werd ist) entpfangen und gehalten werden, etc. Datum Curię, 25. iulii, anno 1547. Jo. Blas., totus et ex animo tuus. Comander ceterique omnes te resalutant.
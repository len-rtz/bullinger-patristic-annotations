Unser früntlich gruͦß sammptt erbiettung aller erenn, liebß und guͦtz zuͦ befor. Wolgelertt, fromm, fürnämm, ersamm, wyß, insunders günstig, lieb herrenn und guͦtte fründt, eß hatt der allmächtig, ewig gott unseren gelieptenn bruͦder und predicanttenn, herr Hansenn Relican, uff dem fiertzächenden tag jenners nächst verschinenn (zuͦ besorgenn ummb unser übell und sünden willenn) uß diser zitt beruͤffet, im zuͦ ruͦw und ewiger säligckheit (doran wir nitt zwifflen) geholffenn, unß aber und unser kilchen zuͦ mercklichemm schadenn und nachtheil reychen mag. Derhalbenn ist unser, ouch der gantzenn kilchen, ernstliche und demiettige pitt durch die barmhertzigckheitt gottes, ouch sunderliche liebe und trüw, die ir unß und unser kilch bißhar alwägen erzeygtt, wellentt unß mitt einnem andren fromenn und geschickten predicanttenn, deßglichen mitt einemm geschickten schuͦlmeyster, nach üwerem besten vermügen versorgen und den predicanttenn, so baldt eß müglich, zuͦ unß khomenn lassenn. Wie er dann gesinnett und gebärdett sin sol, ist nitt von nötten zuͦ beschribenn, üch selichs baß dan unß kundt ist, wie so mencherley oppinioneß zuͦ diser zitt vor ougen schwäbentt und waß sich noch in künfftigem zuͦ tragen mechte. Dorum sindt ernsthafftt in diser sach ze handlenn, alß wir üch vertrüwennt; dann nütt gefelligers mag unß üwer lieb bewysen, umb die wir selichs früntlich gern verdienen und günstlich beschulden wellenn mitt hilff deß almächtigen, den wir bitten, üwer würde säligcklich zuͦ bewarenn etc. Datum donstag, deß 19. ianuarii, anno etc. 42. Meyher und rhatt zuͦ Biell. Dem wolgelertten, fromenn, furnämmenn und wysen herrenn Meyster Heinrich Bullingern sammpt andren predicantten und gelerttenn der statt Zürich, unseren lieben und guͦtten fründen.
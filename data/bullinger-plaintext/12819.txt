S. D. Advenit imperator nostri exercitus, B[ernhardus] a Kam, a Kyburgo, ut imperium capesseret et omnia una cum bello deputatis ordinaret. Id, ubi perfecisset feliciter, me accessit et, quae illi scripseras, communicavit. Quanquam vero ipse scripturum se recepit, postulavit tamen, ut et ego tibi diligenter cum suo, tum meo nomine significarem displicere nobis per omnia consilium vestrum de revocatione vestra. Quod si scripseritis ad amplissimum senatum Tigurinum, adeo impetrabitis nihil, ut praeterea faciatis foetere nomen vestrum (loquar enim scripturarum more) apud pios pariter et impios, praesertim cum epistola tua nuper socero missa per omnia senatui displicuerit. Sunt, qui iam dicant concionatores evangelicos sereno  tempore audaces esse, nubiloso pavidulos, et inter primos inveniri, qui meditentur fugam suaeque consulant saluti. Nosti, quales inter bonos quoque inveniantur. Suadeo ergo modis omnibus, indures animum tuum adversus omnia pericula, ut aliud cogites quam mori in hoc negotio. Caeterum, si quid indigni admiserint, fac tu quoque tuum, quod optimos facere videris. Non praecipites sese dabunt in impietatem. Consulent sibi etiam in tempore. Tunc vero ex re capito consilium. Quod si interire necesse est, fortiter sustine casum. Non occidetur anima, tametsi caedatur corpusculum. Tandem res ista tota devolveretur in vos. Ubi enim receptae fuerint iniquae conditiones, sunt sane tam maligni homines, ut in vos culpam reiicere ausuri sint dicentes: „Pepigimus, at vidimus prius duces verbi concidisse metu.“ Quod si pro vestro officio adhortati fueritis ecclesiam, fortiter sustineat periculum ac propter veram religionem morti sese exponat. Testabitur bona conscientia et excusabit iusta innocentia. Si occumbendum est, gloriose occumbis! Sin secus egeris, occumbes etiam sic, sed cum dedecore. Resumito ergo spiritum. Orato dominum. Constanter pergito et officium fortis viri facito! Vale cum symmistis, etc.
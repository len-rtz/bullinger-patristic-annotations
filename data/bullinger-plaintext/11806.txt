Gratiam et vitae innocentiam a domino. Hodie tuas, venerande mi Blaurere, literas accepi scriptas de calamitosissimis regnorum totius orbis christiani bellis. Undique angustia, undique labor et dolor; sed sunt illa extrema tempora. Utinam mox nos liberet glorioso suo in mundum adventu dominus Iesus, salus, spes et consolatio nostra. Immontani, id est Moabitae, Amonitae et Idumaei expectant, quando infoelix Aegyptiorum rex Franciscus signum det et classicum canat. Nostri vehementer dolent. Ego pro tuis illis maximas ago gratias; exhibui, quas misisti, d. Habio consuli et Lavatero quaestori etc.; nam d. RÃ¶ystius lavat Badenae, quod ipsi et familiae eius felix et faustum sit, oro. Dolent illi sortem nostri saeculi; sed forti et infracto per Christum animo haec ferenda sunt. Fortassis dolorum initia sunt. Quaeso, ne desis nobis, sed perpetuo ea fide et diligentia nobis scribere digneris, quae a fide dignis hominibus accipis, sicut consuevisti hactenus. Quae in Ioannem scripsi, habes. Oro, ne quid in his dissimules. Mone, quaeso, et siquid videtur mutandum, indica. Reliqua, ubi absoluta fuerint, mittam. Vertor nunc in 14. capite; illi in 10. imprimunt. Vix tantum scribere possum, quantum insatiabile praelum devorat. Ignosce, quaeso, parum diligenti scriptioni. Coenare incoeperam; indicat se abiturum tabellio; nox ingruebat. Paucula haec amico et fratri amantissimo et semper colendo scribebam. Vale, charissime mi frater, una cum uxore castissima et fideli familia. 7. iulii 1543. H. Bullingerus tuus. Levemus in hisce turbis capita et clamemus ad deum nostrum clementissimum. Clarissimo viro d. Ambrosio Blaurero charissimo suo.
S. Non est, quo[d literis tu?] is respondeam, nisi quod boni consulo, quicquid iniectum est remorarum huic, quod nosti, instituto, mi venerande pariter et charissime frater, neque dubito, quin singulari cęlestis patris consilio factum sit, quod non potuit successus aliquis esse tot annorum in hac re conatuum. Olim, tamen, puto utrinque videbimus consilii huius non obscuram rationem. Valde me solatur in istis dubiis temporibus, quod non certa solum, sed optima quoque de nobis constituit, qui solus rerum, velit nolit mundus, potitur; illi nos, quam feliciter possumus, tam etiam, quanti quanti sumus, permittamus. Bene vale, mi Bullingere, nosque sanctissima pertinacia perpetuo ama, Christo nos et nostros piis votis diligenter commendans. Mitto Musculi literas; ad quem si quid forte rescribere volueris, mitte. Saluta omnes fratres et amicos cum tota tua domo. Commenda nos optimo consuli Röstio. Gvalthero scribam, ubi primum vacabit; tu hominem mea vice amantissime saluta. Iterum vale. 29. iulii. Pecuniam accepi. Tuus Ambr. Praestantissimo pietate et eruditione viro d. Heinricho Bullingero, amico modis omnibus summo. Tiguri.
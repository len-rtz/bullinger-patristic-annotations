Domino Heinricho Bullingero H[einrichus] Lutius s[alutem] d[icit]. Quod nova auctus es prole idque sane filio, ni fallor, tibi equidem plurimum congratulor. Puero opto felicitatem maximam, tibi vero parenti fore filium obsequentissimum, deos precor immortales, quorum beneficio favoreque fiat, [u]t filius iste tuus parentem cum pietate tum doctrina pulchre aliquando referat, exprimat per omnia tanquam vivum exemplar itaque tanto parente dignus reddatur filius. Puerpere muneri mitto galinas duas, turdos quinque, donum equidem parvi momenti, si id ab ipsius rei magnitudine estimes, multo vero maximum, si animum eius, qui dat, spectes, tibi, ita me dii bene ament, addictissimum, devinctissimum adeoque quavis in re tibi gratificandi propensissimum. Id ipsum me hercle vicissim mihi de te polliceri ausim. Vale et vive quam diutissime idque salubriter. Anno 1541, calendis februariis. Domino Heinricho Bullingero, Thigurinorum ecclesiaste vigilantissimo doctissimoque, domino suo ac fratri cum primis observando.
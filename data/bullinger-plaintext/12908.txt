S. Mirum, cur ita luseris in literis per Froschoverum missis. Cum enim eas ad me et ad Gastium inscripsisses et Froschoverus protinus mihi reddidisset, postquam ad finem legendo pervenissem, hęc invenio: „diß zeigend an d. Myconio“, et paulo post: „Libenter scripsissem d. Myconio; nihil possum.“ Coepi ridere (ut qui mox videram errorem et lapsum memoriae), nam oblitus eras et mihi literas inscriptas! Volui hoc indicatum, ut et tu rideres. Pręterea qui redeunt ad vos ex Marpurgo, non fausta dicunt de Hesso. Miror, nisi forsitan, quae habet in animo, non vult esse nota. Ego de principe bonam spem concepi ab initio, ut mala de ipso non facile credam. Confirmat me, quod, dum rogavit sententias suorum, quid in his turbis putarent sibi faciendum, et unus ex his consuleret pacificandum cum cęsare, eundem pugnis satis contudit. Videtur enim mihi vir dei, qui a pace, qualem dat cęsar, abhorret. Consentio itaque non difficulter Augustano, qui scripsit: „O pacem, non pacem, sed multarum calamitatum parentem!“ Non mirum igitur, abitum si minantur Musculus et alii. Sed papistę vicerunt, et pars longe maior victus est! Ferant igitur, quę libenter, imo nemine petente, receperunt. De Argentinensibus nondum accipio praeter rumores, sed plane falsos. Quę vera sunt, expecto in dies. Anglum, qui venit ad vos, habeto commendatum. Habet enim speciem pietatis et doctrinę sanę; quamobrem dignum arbitror, ut cui a vobis bene fiat. Uxor multo piissima est. Vellem itaque maritum haberet per omnia respondentem; quod dico non ob aliud, nisi quod non ita multis diebus cum eo familiaritatem contraxi, unde ad plaenum potuerim nosse ingenium viri. Foedus, quo de a tergo literarum tuarum, utinam ictum foret! Non quod ita faveam foederibus pro evangelio, sed ut Carolus haberet, quos cogeretur timere, si forte aliquando casurum esset istud „Plus ultra“. De navibus quatuor non recte scripsi. Venerunt ex nescio qua Indię parte naves tot, onustę auro et argento, in Hispaniam, et ex Hispania paulatim per mercatores importantur Antwerpię in damnum Germanię. Manet tamen adhuc dubium, si ita sit, ob avariciam cęsaris incogitabilem. Qui hinc abierunt Argentinam, nondum redierunt. Adhuc ergo ignoro, quid rei sit. Plura non habeo. Vale in domino cum tuis et Gvaltero, cui scribam, cum primum fuerit ocium. Basileae, 44. martii anno 1547. Os. Myconius tuus. D. Heinricho Bullingero doctissimo, episcopo Tigurino dignissimo, fratri ac domino venerando suo. Ti[guri].
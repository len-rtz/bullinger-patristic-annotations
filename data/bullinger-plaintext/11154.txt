Gratiam et vitę innocentiam a domino. Accepi in preterito mense octobri epistolam tuam, charissime frater, Tiguri calendis septembris prioris anni scriptam, in qua ais me tibi probe referre animum candidum et talia nunctiare de Bohemis fratribus, que prorsus animum tuum exhilarabant. Quanto vicissim nos gaudio simus perfusi inspectis tuis litteris, nolo ego huius gaudii preconem agere. Per amanuensem communicavi eam et d. Chonradi Pellicani epistolam multis fratribus. Idem fatio de confessione Hul[drici] Cz[vinglii], sancte memorię viri, mihi dono missa, pro qua ago gratias quam plurimas. Agnosco plane ex hac epistola animum tuum vere vigilantem, sincerum, ferventem ac indefessum in provehenda gloria Christi. Imo penitius eum deprehendo ex pientissimis commentariis tuis, quę in utilitatem reipublicae christianę non sine celesti revelatione emisisti. Primum nomen tuum ex libello De prophetę offitio mihi cognitum est, ac mox Commentaria in acta apostolorum gratis ac muneris loco misisti. Adeptus sum vere aureum libellum tuum De testamento seu fędere dei unico et eterno, item commentaria in aepistolas ad Romanos, in utramque ad Corinthios, ad Galatas, Ephesios, Philippenses, Colossenses, ad Tessalonicenses, Timotheum, Titum et Philemonem, ad Hebraeos, in divi Petri epistolas, item Assertionem tuam orthodoxam utriusque nature in Christo tam divinę quam humanę etc. Haec omnia has aediculas, quam diu spiravero, non exibunt. Ago deo nostro gratias immortales, qui nobis suam sacratissimam scripturam claram dignatus est fieri tuis laboribus. Non arbitror necessarium ad omnes articulos, qui in tua sunt epistola, respondere, et certe mire vererer has meas impolitas litteras et plane barbaras ad tantos viros mittere, nisi summa pietas vestra, quę mihi iam aliquot annis ex scriptis vestris cognita est, hunc timorem ad vos scribendi abigeret. Fit mentio libelli cuiusdam de providentia dei divi Hul[drici] Tzving[lii] in prefatione, quam Theodorus Bibliander prefixit quatuor libris, in quibus continentur divine prorsus epistole Iohannis Oecolampadii et Hul[drici] Tzving[lii], quem libellum utinam liceret legere. Alia quam plurima habeo, que doctissimi illi viri scripserunt, libellum De genuina verborum domini: hoc est corpus meum etc. interpretatione, unum et alterum ad Pirckheymerum, In Hiobum, et multa alia, Amicam exegesim, De vera et falsa religione, insuper in Esaiam, Hieremiam, disputationem Bernensem, responsionem ad confessionem Luth[eri] germanice. Male me habet litteras meas, quas ad Martinum Bucerum misi, ad vos non pervenisse. Cogitabimus de ratione, qua certus aliquando nunctius Tigurum veniat, neque tutum est incertis hominibus in tam longinquam regionem committere litteras. Epistolam tuam et Pellicani una cum confessione uxoris meę frater, qui modo agit Wittenberge, misit ad me nullis additis litteris. Omnia tamen pulchre erant obsignata. Bis iam scripsi adfini meo, ut saltem indicaret, a quo accepisset litteras, nam opus esse responso. Impetrare potui nihil. Has litteras tradidi cuidam ex nostris fratribus, qui hic sunt, Norinbergam perferendas, qui bona fide promisit sese curaturum, ut illinc per socerum suum Francfordium perveniant; nam is frater, huius urbis cirurgus, uxorem duxit Norinbergę, licet hic sit natus. Scripsi et germanice Christofero Froschovero, ut litteras vobis reddat. Parce, pręcor, ruditati meę. Salutant te pii tum ex Bohemia, Slesia et Lusatia fratres. Valde petimus nos adnumerari vestris fratribus. Orate deum pro nobis. Vale in Christo Iesu, omnium salvatore, cum omnibus ecclesiis vestris. Amen. Datum Zittę, 12. die mensis martii anno etc. 1538. Tuus in domino Osvaldus Pergenerus, scriba etc., et fratrum. Domino Heinricho Bul[lingero, apud Tig]urum ecclesiaste [observando et] charissimo fratri.
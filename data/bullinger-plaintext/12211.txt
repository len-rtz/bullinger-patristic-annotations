S. Literae, quas una cum Tygurinę ecclesiae confessione sacrosancta ad me iampridem dedisti, vir extra omnem aleam posite, perpetuum inter te et me amicitiae pignus erunt, et id quidem multis nominibus, presertim vero ea ratione, quod me, tam ignotum tibi quam apud plęrosque obscurum, insigni illo mnemosino dignaveris. Iube et manda deinceps, quicquid volueris (nihil enim quam pia et honesta velle soles), Lętum habiturus es ad vota tua facilem et morigerum, quandoquidem ergo et pietas et eruditio tua nihil nisi optima et maxima mihi pollicentur. Nolo te celare me studio singulari a quodam non indocto cuiusdam confederatorum civitatis theologo iuditium super edita Tygurina confessione literis petivisse, qui respondendo mihi inter cętera hęc scripsit: „Utinam tacuissent Tygurini! Fęlitius multo habitura esset ecclesia. Sententia eorum Christum eximit cęnę“, etc. Id quod magnam mihi admirationem, ne dicam stuporem, iniecit; nam longe aliud iuditium ab eo viro expectaveram. Tu autem haec longius propalare caveas; sint in sinum tibi effusa, ne balantes oviculas lupus propinquior audiat. Sed ad quid, ais, Lętus mihi hęc? Forsan et ipse erroris me insimulat? Absit! Nam si me teste vel iudice ille vester labor, illa opera et industria stare deberent, non profecto morarer coram toto mundo et fateri et asserere fidei vestrę reddita ratione nihil me vel exactius vel verius vel sanctius hac nostra tempestate editum vidisse. In hoc autem tibi haec scripta sint, ut ne vobis quidem defuturos esse vicinos calumniatores sciatis, quamquam illi nihil nocere queant. Maximum tandem ad te scribendi iam argumentum mihi hoc est: Ecclesiam habet Augusta frequentissimam, ministros autem paucos, qui populo satis experto et probe imbuto, prout res et tempus expostulat, digne preesse queant. Suntque nonnulli ex eis, qui nimium ad Lutheranas partes declinant, quorum gratia tam apud plebem quam alios synceriores rara est. Hinc metus mihi subit, ne novum schisma in urbe religionis sane amantissima oriatur. Oro igitur te per Christum, ut de probo et erudito theologo vestrę adeoque verę doctrinę nobis circumspitias eumque ad nos mittas, ita tamen, ut nulli alteri nisi candidissimis id instituti manifestetur, donec is, quem nobis selegeris, tanquam peregrinus urbem nostram invisurus hic audiatur et cum illo super functione ecclesiastica tractatum fuerit. Utinam tu in hoc nobis gratificeris unumque ex vestris communices! Beatiores nos multo quam antea esse affirmabo. Ne quoque te ratio boni pastoris apud nos lateat, nolo multa polliceri. Certum est populum hic esse ductilem, pacis amantissimum, tum et liberalem et humanissimum, presertim vero valde inhiantem confessioni Tygurinę. Ministri ecclesiae nostrę foventur satis liberaliter; quidam ex altari vel potius aerario publico percipiunt quottennis 250 aureos, quidam plus, quidam minus, secundum dona et operas eorum. Hoc sane ausim promittere: Si nobis contingeret talis aliquis, quales Tygurum nobile plerosque habet, non defuturum illi id, quod viro bono et christiano dignum sit. Salvum esse cupio et precor totum musarum chorum, d. Pellicanum, Bibliandrum, Megandrum, Gvaltherum, Gesnerum atque alios, apud quos Lęti nomen bene audit. Boni consule insulso meo scripto. Vale, decus ecclesiae, et perge constanter. 21. maii anno 1545. Tuus Georgius Laetus, archigrammateus Augustae Vindelicorum, subscripsit. Vos Helvetii, ut audio, cęsaris arma timetis, nos vero concilium Tridentinum et ipsius defensores; nec ego inanibus ducor argumentis adversarios hac adhuc estate in nos gladium stricturos. Quod si deo omnino ita visum fuerit, spero Helvetios nostras partes foturos. Vale iterum et semper. Effigiem meam mnemosini loco tibi d[ono] d[abo]. Dem christlichen, hochgelerten herrn Hennrichen Bullinger, vorgeeren der kirchen zu Zürch, meinem besonnder gunnstigen herren, zu aigen hannden. Zurch.
Gottes gnaud erhalte unns alle. Amen etc. Min sonders gliepter herr und bruͦder, von erst danck ich minem gott, der mir, gott waist es, durch üwer filfaltig schriben und muͤg, wie ich das erfunden, trost empfangen, wie wol es mich bedurtt, das ich üch mytt minem ellend alsso hoch lang bemuͤgen. Aber doch wais ich üwer gottsälig gemuͤtt, das üch gott us gnaden geben nach siner maß, damitt ir mich fürnämlich alls ain klinglöbigen schwachen, och ander, trösten, dulden und tragen mügend. Pitt üch um gottes willen, wie ich wais, min ängstigen und zablen zuͦ verzichen, doch mich in gedächtnus, angesechen min lieb husfrowen und kindly, zuͦ haben. Suma, so es gott zuͦlast, bin ich willens, in stille zuͦ üch gen Zürich zuͦ ritten nach ostern, so sich diewil nitt anders der löffen halb zutrüge, und üch zuͦ überloffen, villicht mitt üch ain entlichen ratschlag in trüwen zethuͦn. Gott wise mich etc. Witer werden ir von minem hern burgermaister von Wadt ettwas haben, daran glegen. Davon ich üch nitt schriben. Doch bedenckends wol; dann das ich glob, das der von Müss vergebens zu Ämptz ligge, by dess von Ämptz son etc. Zu dem so ist er zu Dutlingen über die nacht gsin; wais nitt, ob in der von Hewen gwist hat; yetz waist ers wol. Item ain schneller tag zuͦ Ulm gsin; zerritten, sagt man, und uff 10 tag nach dem hailgen tag ain andrer zu Ulm. Ittem der adel und ander ain tag gesetztt in die statt Loyngen, ain herrenstatt, 4 mil under Ulm. Item zuͦ Essligen ist der tag zergangen. Der hertzog von Wirtemberg hat den botten von Costentz, hör ich, zuͦ gast gladen vor usher. Ittem gwisse sag megen ir villicht vor wissen, das ain brieff usgangen an hertzog Ulrichen, als ob er vom küng im rich usgangen, darin der hertzog gscholten, als ob er nitt halte oder handle etc. Uff das soll der hertzog botschaft zum künig gschickt haben, ob er den brieff lassen usgon, sich zuͦverantwurten. Sol der küng nichtz vom brieff wissen, sonder sich gegen im erzaigt als ain g[nedig]en küng etc. Item der kayser sol gwüss den stetten und fürsten fürnämlich gschriben, abglaint haben etlich verunglimpfen dess gloubens, sich gegen inen erbotten als ain g[nedig]en kay[ser], mitt dem anhang, sy by dem richstag, abredung dess gloubens halb, bis uff ain concylum zuͦ bliben lassen. Item zuͦ Tonnenwerd habend ettlich ain punt gmacht, darinn ich kain statt hör dann Nürmberg gangen, welches ich hör, von andren von inen übel zuͦ gutt. Dann zuͦ Essligen, hör ich, habend die Nürmberger och ain abschaid mitt in haim bracht, doch darinn nitt alles erofnett und inen nitt als anzaigt, so die andernn fürgenomen. Dann ich acht, ain jeder sunst zwen abschaid mit im hann, Nürmberg nun ain. Item von Lindow hat uns Thoman, der trüw prediger, zuͦgschickt; achten nun, herr doctor werd üch och davon schriben etc. Item der vogt von Glaris hett die tag die unsers globens abgstelt, verbotten, daß sy zur bredig nitt lüten dörffent. Ain guͤtz wibly, sy und er alles, zum messtisch gangen. Lutziffer wurd ab der kettinen loffen; er ist entrunnen etc. Item min pitt, by üch selb zuͦ ratschlagen uff künftig, so ich zuͦ üch kom, ob üch und mich villicht guͦt bedunckte, ainen gmainder anzuͦnemen, mit mir zuͦ handlen, ob ir etwa uff ain person zwo gedencken. Dann ich wol werben win, korn, tuͦch, das ich lang getriben. Doch dörft ich ains kontmans; also loff ich aber fürs zil etc. Ich acht, ir habend ghört, daß der hertzog Wyrtemberg sine prelaten zuͦ gast ghalten, inen halb fisch, halb flaisch geben, ain tracht und die ander, und zur kolatz gsagt, daß sy zway jar den halbtail irer nutzig nemen, mitt dem andern dess lantz beschwärd retten. Diesses zway jar weren etc. etc. Item uff sampstag by uns habend die äptischen uff dem kilchhoff gwicht, mit dem wadel wiewasser ins für gsprengt. Also ist ain Appenzeller pur darfür gangen. Do er sach ins für sprengen, sagt der pur: "He, he, das ist recht, daß dich botz diser schend mit dem zober und kätzer werch." Do rett Peter Weber, der das ghört, zuͦm puren: "Istz nit recht?" Ret der pur: "Nain, warum thon sy es, dann darum, daß sy lüt beschissen und den buch füllend" etc. So fil üch guͦtt bedunckt, pitt ich üch, minem getrüwen Jacoben Rordorffern och ettwan fil zitung von dem puren oder sunst zuͦ sagen. Item von dem züg an der Etsch wirt uch min herr doctor schriben; dann unser burger air von Botzen komen etc. Min husfrow danckt üch fast, pittet, och ich, uwre, och die muͦter, zuͦ gruͤssen. Ob üch minthalb etwas zuͦ fil, so not wäre, emals ich inhe käme, pitt ich üch, mitt mir zuͦ arbaiten und zuͦ wissen thon. Alls ich aber wol acht nitt nott etc. Actum S. G[allen], zinstag nach dem ostertag anno 35. jar. U[wer] armer, williger Hans Vogler, yetz zuͦ S. Gallen. An min insonnders geliepttenn hernn und fründt, M. Hainrichenn Bullingern, prediger zuͦ Zürych, zuͦ aygnen handen.
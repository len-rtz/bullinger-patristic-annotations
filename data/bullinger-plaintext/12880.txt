S. D. Accepi literas tuas et cum eis ea scripta, quae, cum isthic essem, te missurum promisisti; in quibus legendis et bona fide apud me conservandis ac remittendis idem ego vicissim praestabo, quod tuis in literis a me postulas. Salutavi tuis verbis amicos omnes et a Myconio accurate rogavi, quod de Wirtembergensi nostro suspicabare. Is autem negavit se a quopiam certi quiddam intellexisse neque etiam suspicione verum esse, quod putabas, assequi potuisse. Ego vero diserte accepi in literis Saileri et seniorem et iuniorem ducem Wirtenbergensem suam utriusque provinciam certo quodam precio in potestatem regis Galliae transtulisse; neque desunt hic, qui arbitrentur fore, ut ab Helvetiis ea provincia incolatur, cuius erit quasi praefectus ipse dux nomine atque autoritate regia constitutus. Quodsi fiat, ut sapienter cogitanti neque absurdum neque alienum a vero esse videtur, Helvetiorum crescet potentia, et eorum, qui hodie adversantur, superbia minuetur. Quid interim futurum de Argentina putas, quae media inter utranque regionem interiacet et sua quasi sponte manus utrique dare velle videtur? Sed haec humana praesidia sunt, quae ut fortassis adversus dei voluntatem comparata videri non possint, ita pius animus ab uno servatore nostro debet pendere neque istiusmodi virium humanarum propugnaculis securus vivere. Quicquid est, cupio tuis literis certius cognoscere. De archiepiscopo Coloniensi deposito atque in eius locum eo, qui antea fuerat designatus collocato arbitror te iam accepisse. Quo ex facto in suspicionem venio fore tractationem pacis, quae cum Suevicis civitatibus est constituta, infirmam et fraudulentam, nisi depravatam Caesaris voluntatem impediant multa et maxima exterarum gentium periculosa negotia, quae in caput caesaris videntur conflata. Si quid istarum rerum alicunde accepero, tibi communicabo, idemque ut tu facias, oro. Myconius laboravit hactenus adversa valetudine, nunc incipit rectius habere. Dominus Bernardinus te salutat, cuius ego consuetudine unice delector; haeret adhuc in aedibus Oporini, quia nondum potuit invenire propriam domum; tanta est istius urbis difficultas in domicilio inveniendo. Excepit illum amice atque honorifice civitas. Ego vero quoties gentis istius asperitatem, ne dicam inhumanitatem considero, toties opto illum apud vos firmas sedes collocasse, quos equidem, ut ingenue dicam, quod sentio, magna doctrina, singulari pietate vereque amabili morum suavitate ornatos esse iudicavi. Quodsi parentum meorum non mihi esset habenda ratio, apud nullos suavius (testor ipsam pietatem) vitam me posse traducere existimarem. Proinde magis optarem, ut Bernardinus noster hac ipsa commoditate frueretur. Quodsi putares rem fore vobis fratribus ac magistratui vestro gratam, id quod ego minime dubito, vellem, ut constituto negocio apud magistratum de tuo privatim iudicio deque gubernatorum voluntate me certiorem faceres. Nam si ea voluntate excipiendus esset, quae a virtute ac pietate vestra debet expectari, fortasse migraret ad consuetudinem vestram optimus Bernardinus. Hominis virtus notissima est et pro sua innata pietate nemini molestus, omnibus gratus atque utilis esse consuevit. Sunt et aliae praeterea causae, quae illum ad migrandum in contubernium vestrum hortarentur, humanitas vestra, doctrina, religio, quibus omnibus hic est destitutus. Ad haec Augustani ipsi, quorum sub patrocinio in Helvetia est, ad eum literas scripserunt, quas ego vidi, in quibus clare significarunt fore illis multo gratius Tiguri eum apud vos quam alio in loco permanere. Magnopere igitur te oro, Bullingere doctissime, ut hanc rem et meo et Bernardini nomine cures diligenter, idemque ego abs te in hoc negotio postulo, quod tu a me in conservandis scriptis petivisti; videlicet ut cum nemine omnino res communicetur, donec universa fuerit apud magistratum transacta ac de eo, quod Bernardinus facere statuerit, a nobis fueris admonitus. Bene vale, doctissime Bullingere, et fratres omnes meis verbis diligenter saluta. Basileae, calendis martii 1547. Tuus Franciscus Dryander. Clarissimo viro domino Henrico Bullingero, docenti evangelium in ecclesia dei, quae est Tiguri.
S. Gratissimae fuerunt mihi literę tuę vel ob hoc, ne perpetuo sit querendum, dum quis me rogat de vobis, nullum e Tigurinis vel salutem adscribere mihi. Dolet cordi meo, quod incommodum est ferendum, unde nihil unquam utilitatis abstuli. Dominus adsit nobis. De adulescente non est, ut quid denegem, sed nescio, quam tutum sit hac tempestate esse Basileae, praesertim illi aetati; pestis enim se prodere incipit, cuius causa mallem etiam eis carere, quos mecum habeo. Aufugiunt nobiles quidam et alii ex studiosis; vix iucundum erit eis, qui foris sunt, nos adire. Caeterum, quod visum fuerit, facito; per me licebit. Cum Grynęo nihil hac de re contuli. Alterum ex libellis, quos tabellio tulit ex Wittenberga, precario acceperam, usque dum legissem ad finem. Placuit adeo mihi, ut vertendum dederim in linguam Latinam, quo libentius hic imprimerent, ut sic multis innotesceret et prodesset. Interrumpit versionem tabellio et tam inciviliter libellum repetit, ut reddiderim, postquam precatus eram, ut acciperet ipse tuum et Sangallum mitteret; me enim, quem hic haberem, ad te propediem daturum non sine foenore. Verum iis verbis utebatur, ut carere illo videretur melius. Crassus homo et ineptus non cupit a me ferre, quod pater eius tulit. Hęc queror apud te, nil aliud. Mirum vero, quod nihil scribis de responsione Lutheri; fieri potest enim, ut a senatu non veniat ad nos, usque dum petiverimus. Hoc quando fiat, nescio; non sumus enim petaces, praesertim, cum ultro deberet fieri, quod petendo accipitur. Maluissem igitur iudicium tuum de illius responsione quam hic totam epistolam. De iudicando libro tuo frustra mones. Qui iudicarem alios, qui vix meipsum intelligo? Placet mihi et gratus est, et gaudeo inter meos libros istum reperiri. Pax inter cęsarem et Gallum confecta per papam quid, putas, est adlatura? Liberum concilium papa ferre non potest; caesar huic devotus est, etsi dicatur omni diligentia huc incumbere, ut concilium transferatur in Germaniam. Aiunt nominasse Constantiam, Basileam et Genevam; nescio vero, quid papa. Concordiam veram animorum si dederit dominus, non est, ut quis sit timendus nobis. Vale cum tuis. Theodorum et Pellicanum bene valere percupio. Basileae, 29. iulii anno 38. Os. Myconius tuus. Domino Heinricho Bullingero, antistiti Tigurino dignissimo, domino et fratri in Christo suspiciendo.
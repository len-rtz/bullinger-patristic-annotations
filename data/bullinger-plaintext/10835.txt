S. Ex Basilea habes, qua occasione conventus Saxonicus praecipitatus sit, ut verear, qui vos poteritis adesse. Itaque rogo per Christum, ad me et Bucerum amicas literas scribas, quibus nobis ecclesias tuas Luthero et suis commendandas iniungas cum significatione animi, quam doleat non satis superfuisse spacii constituendi et comparandi vos ad iter, adeoque aspergas toti epistolae studium concordię, sine tamen delibatione causae, quo nobis integra facultas quęque suo loco proponendi; nam aderunt ingenia aliqua turbulentioria. Non licet pluribus. Nam hac hora sum scribendis undique literis occupatissimus. Dominos fratres iubeo salvere plurimum. Comenda me dominis senatoribus, legato praecipue vestro, quocum tu aderas Basileae, et consuli vestro. Argen[torati], 18. aprilis anno 1536. V. Capito. De pharmacopola sępius scripsi. Hoc tempore hic nullum habemus, cui adolescentem concrederemus. Bucerus mecum quosdam appellavit. Ornatissimo viro d. Henrico Bullingero, pastori ecclesię Tigurinę, sibi in domino observando.
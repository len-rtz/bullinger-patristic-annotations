S. Cupio te valere, vigere ac crescere florereque in domino. Bucerus cum Capitone profecturus his diebus Bernam ἀπολογιζόμενος apud senatum nostrum literis effecit, ut Myconius et ego eodem una proficisceremur, ac impetravit, arbitror; sic enim nostris videri video. De eo articulo, in quo nobis cum Luthero dissensio est, nihil agetur, puto. Non enim potest, prius ille ad confessionem nostram respondet. Sed quia gravis est de Bucero querela et gravis etiam inter fratres dissensio, erit, arbitror, non inutile, si illi sententiam suam nobiscum suspendant tantisper, dum a Luthero respondeatur ac liquidum fiat, conveniat nec ne. Certe reclamare studio eorum, qui conciliare ecclesiam tempore tam periculoso cupiunt, nulla ratione possumus, antequam manifeste constet aut ipsos nobis aut nos ipsis tollerabiles non esse. Siquidem potior esse veritas omni necessitudinis vinculo debet. Hac de re scribere ad te volui, ne eo nos profectos esse intelligens aliud institui putares. Officii senatus nos noster illis magis quam negotii gratia adiungit. Tu interea valebis cum charissimis fratribus, quos diligenter in domino mihi salutabis. Gryneus tuus semper in domino. Domino Bullingero, amico charissimo. Tyguri.
Gratia et pax. Lectis tuis literis, vir doctissime idemque charissime frater, nullo modo tibi succensere potui. Video enim in omnibus te gloriam aeterni dei spectare et ecclesiae suae incrementum et incolumitatem. Perge sic ad hos scopos omnia tua dicta, studia et facta dirigere! Interea senatores inclytae illius urbis valde doluerunt, quamquam interim non displicuerint ipsis tuae rationes adeo, ut propter has magis magisque tui desiderio capti sint. Caeterum non cupiunt, ut cum detrimento eius ecclesiae, cui praefectus es, ad ipsos concedas. Reciperent te quidem et libentissime sane, si citra damnum illius ecclesiae fieri posset. Ergo, si quando ea tibi oblata fuerit occasio, fac sciam. Non ego tibi nimium tribuo. Requirit ante omnia apostolus in ministro, ut sit fidelis; eam virtutem cum abunde tibi concessam non nesciam, cur non commendarem in te dona dei? Tu ora, ut his bene utaris ad gloriam nominis eius et ecclesiae salutem. Libellus tuus excusus est ante septimanas aliquot, sed inopia tabellionum effecit, quo minus mittere potuerim. Adieci tuo meam praefationem in Marcum De sacerdote et rege Christi. Addam paulo post et praefationem in Ioannem De iustificatione hominis Christiani. Puto enim multis nonnihil utilitatis allaturam. Tu vero, quid sentis de coepto bello (utinam Brunsvigico, non Germanico!)? Non usque adeo periculosum videtur, si solus ille bellum gerit contra nostros. Metuo ego, ne hic lateat, qui putatur esse patriae pater. Quod si incendiarius ille dextra usus fuerit fortuna et modico exercitu magnas straverit copias, intelligent omnes pii, id dei iusto fieri iudicio. Mira enim est nostra iniquitas, ingratitudo, malicia, impietas. Si se pessimo nebuloni coniunxerit potens aliquis princeps, certum est iustissimum deum velle nostram nobis socordiam excutere. Interea convertuntur ad dominum omnes pii, apud quem solum est gaudium, sequritas, vita et tranquillitas. Sciunt illius iudicia esse iusta et aequa; orant itaque: „Fiat voluntas tua, quemadmodum in coelo, sic in terra quoque.“ Vident abusum victoriae praeter animi elationem ingentia et infinita progerminare mala; orant itaque: „Et ne inducas nos in tentationem; sed libera nos a malo. Amen.“ Vale una cum bonis omnibus, praecipue autem cum Nicolao Regio, et, si quando vacat, rescribe. Valeat et scriba et puer noster Geroldus Maior. Tiguri, 30. octobris anno 1545. Tuus H. Bullingerus. Praestantissimo viro d. Matthiae Erbio, Richenvillae Christum praedicanti, amico et fratri semper colendo et amando. Rychenweyler.
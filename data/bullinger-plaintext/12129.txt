Gratia et pax a deo. Amplissimum ostium nobis apertum est semel expellendi Lutheranismum, sed quanto amplius, tanto periculosius. Iussit senatus noster, ut catechismum, quem Bucerus ad turbandam ecclesiam nostram reliquerat nobis, corrigeremus, si esset, quod indigeret correctione. Hic inter nos timendum, ne dissensio oriatur, nam Ioannes abhorret a verbis, quae significent, ut aliquid ad nos redeat fructus et utilitatis (putans ante actionem ista omnia recepta esse; proinde non opus esse, ut in coena primum recipiamus) ex sumptione coenae dominicae. Ego vero puto magis nos debere circumspectos esse, quid recipiamus; nam toties hactenus confessi sumus in coena Christum dare nobis communicationem sui corporis et sanguinis et coenam non tantum constare pane et vino, sed maxime fructu et virtute passionis domini nostri. Igitur confessi sumus Christi corpus nobis adesse in coena, sed per fructum et efficatiam partam salutem per traditum corpus fidei nostrae offerri per sacramenta. Haec omnia constanter negat Ioannes. Ego cum negare non possim, dissentire cum Iohanne cogor et parti adversae in tantum accedere. Quid hoc apud nostros parere possit, ipsi iudicate! Etsi ego tantum concedere vellem Ioanni, timeo periculum totius ecclesiae; nam inde occasionem arripere possint adversarii vocandi Butzerum vel alium quendam Lutheranum, ut simul in periculum veniret tota religio. Proinde vos queso, fratres charissimi, si erro, indicate errorem; si non, monete Ioannem, ut prudentius agat et vos tantum audiat. Res enim dilata est in 20. huius mensis diem. Optarem quoque a Caspere moneri Gyronum et Sepinum, qui ferme eadem sententia laborant, maxime Gyronus, alias fidelis et constans frater. Ego ad vos mitto catechismum et pręceptum senatus nostri. Legite et ipsi ordinate; nam libenter ego in hoc vobis meam tradam potestatem. Valete. Datum 14. februarii die anno 1545. Erasmus Ritter. Meam valetudinem facile iudicare poteritis, quum iam tercia manus adhibenda esset, quatinus heę litere pararentur. Doctissimis et piissimis fratribus magistro Henricho Bullingero et Gaspero Megandro, ecclesie Tigurine pastoribus vigilantissimis.
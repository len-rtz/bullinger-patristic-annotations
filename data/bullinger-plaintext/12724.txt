Salus et pax. Scripsi proxime per Stephani Viti mercatoris famulum, per quem etiam te rescripturum puto. Hodie allatae sunt d. Laeto ex Constantia literae a d. Blaurero, in quibus etiam tuas mittit inclusas ad ipsum datas, quas legimus modo, cum apud ipsum pranderem una cum d. Bernhardino et d. Stanggaro Italo, viro doctissimo nostrarumque partium studiossissimo. Res belli mirabiliter procedunt. Utriusque partis consilia infringuntur et irrita fiunt (consilium domini promovet), sicque res hac hora et hoc momento se habet, ut, quid tibi scribam, certo nesciam. Indicavit hodie nobis d. Laetus proxima die sabbati, 13. scilicet novembris, caesarem cum selectiore equitum copia castra sua reliquisse integraque nocte, antequam nostri rescirent, procul adeo abiisse, ut difficile sit exercitui nostro, maxime peditatui, eum iterum assequi posse. Caeterum abiisse eum Noͤrdlingam versus et ducatum Wirtenbergensem. Impedimenta omnia simul cum tormentis in oppidula Dilligen et Laugingen disposuisse cum peditum, quae ei reliqua est, copia. Tantam enim ipsius castra invasisse luem et pestem et foetorem simulque coenositatem, ut impossibile ei fuerit illic manere inprimis etiam deficiente commeatu ex Bavaria, quae his tumultibus non modo exhausta, sed et disperdita est prorsus. Caeterum, dolusne subsit necne, dubitatur. Nostri tertio, antequam hoc factum sit, die castra eius aggressi sunt, 300 pecorum abduxerunt et eripuerunt plusquam 400 trucidatis tam equitibus quam peditibus. Nunc, quid agant (si verum est, quod de caesaris narratur discessu), adhuc ignoramus. Statuerant nostri principes apud episcopum Herbipolensem et Pabergensem hyemare, si caesar Ratisponam se contulisset. Quoniam autem res aliter evenit, consilium mutabitur. Quod in fine proximarum apposui de duce Mauritio, proh dolor, verum est! Occupavit aliquot civitates electoris ope Bohemorum, quamvis multi hoc factum in bonam ei interpretentur partem, quod scilicet hac ratione provinciae electoris consuluerit, ne ipso absente ab hostibus Bohemis diriperetur. Sed an hoc ita se habeat, valde dubito, cum non ignorem veterem illam inter hos principes, licet sanguinis propinquitate coniunctissimos, odiosam simultatem. Electorem quidam a nostris discessurum nugati sunt; sed nihil est. Turcam ad maximam praeparari expeditionem in futurum ver scribitur ex Pannonia. Bombardas suas omnes et commeatum ad Budam praemittit. Sic undique (hoc uno foelix, quod evangelii lucem habet - caetera infoelicissima) vexatur et impetitur Germania! Nec ullus malorum finis apparet, nec salus speranda, nisi dominus tandem cum hostibus suis iudicium suum ineat; id quod ipsum brevi facturum omnes pii sollicite exoptant et expectant. 9. novembris habend die fyndt gar nach uff ein myl wägs nach zur statt, gstreifft und plünderet. Incredibile est, quam misere regio haec vastetur. Continua plaustra hac septimana urbem ingressa sunt onusta liberis et suppellectile fugientium incursiones hostium. Exercetur non poenitenda profecto in ipsos misericordia. Deo optimo maximo sit laus! Sed, quid nobis acciderit cum exule quodam et profugo, audi! Est quidam, m. Georgius Caesar nomine, unus ex tribus fratribus (qui omnes et  magistri Wittenbergenses et eiusdem dogmatis, quod ibi sanctum habetur, acerrimi doctores), vir iuvenis adhuc et in literis aliquantulum exercitatus. Is cum tribus aut 4 aliis Augustam venit fuga elapsus, cum suus pagus prope Neoburgum, in quo pastorem egit, a caesareanis diriperetur. Huc postquam appulit, Musculum et Cellarium allocutus est et inter caetera etiam de sacramento contendere incepit ita, ut nec Musculus quidem crassam illius potuerit ferre ignorantiam, sed ad nos omnes detulerit, qualis ille sit. Is autem cum suis sociis honeste exceptus omniumque nostrum praesidio et intercessione a dominis etiam impetravit tantum, quantum hoc tempore ad vitam sustinendam sufficiat. Is Caesar heri, 14. novembris, cum quibusdam ex suis stans in foro de nobis quaedam male locutus est. Est autem ille locus, ubi steterunt, non procul ab hospitio Laurentii et Rodolphi nostri. His igitur una stantibus venit quidam ex symmistis nostris, Leonhardus Rivulus, qui se eis iunxit, quem Caesar, quo abiret, percontatus. Respondit se iturum ad dominos Tigurinos et visurum, si forte velint  ad concionem. Ille fel suum amarum comprimere ultra impotens in haec verba erupit: „Ecquis malus daemon vexat Augustanos, quod non sibi quaerant in Suevia praedicatores, sed subinde tales schvermeros ex Helvetia vocent?“ - Tunc ille: „O,“ inquit, „Helvetia est terra Canaan, optima ministrorum dei nutrix et alumna!“ - Tum Caesar iterum: „Est terra Belial, alumna haereticorum Zvinglianorum. Ostende mihi,“ ait, „unum ex omnibus Helvetiis, qui syncere doceat de sacramentis!“ - Ille vero commotus inquit: „Ostendam tibi Hallerum nostrum, qui, nisi solide et sane doceret, utique a nostro nunquam esset receptus nec collegio nec magistratu.“ - Tum ille: „Scimus,“ ait, „qualis sit schvermerus ille Hallerus! Is iam, licet iuvenis, 4 alios peperit primo anno: 3 Tigurinos et unum Basiliensem. Quid porro faciet?“ - „Ecquid ergo Zvinglius non recte docuit?“ - „Sicut docuit et vixit,“ ait, „ita morixit.“ Has ille audiens blasphemias ad nos venit; indicavit. Nos mox cum archigrammateo negotium contulimus et hodie ante prandium vocavimus eum soli nos iuxta regulam Christi adhibito uno Leonhardo teste, qui haec ab ipso audiverat. Allocuti sumus eum humaniter et fraterne mirantes, quod eum, hominem exulem nostris precibus promotum, non puderet talia in nostris ecclesiis, quibus inculpate praesimus et doctrina et vita, effundere; monere itaque eum, ne posthac similia effundat; praeterea eum petiisse unum sibi ostendi Helvetium, qui recte doceat de sacramentis; iam ergo ipsum videre tres, maxime me, de cuius peculiariter conquestus sit schvermeritate; cur hoc dicere audeat, cum me nunquam adhuc de sacramentis audierit dicentem? Praeterea ipsum damnare virum sanctum Zvinglium, cuius tamen nec opera legerit nec, si legerit, recte intellexerit! Agere ergo eum contra ecclesiae pacem, ad quam profugit; contra animas sanctas, quibus maledicat condemnando; contra totam Helvetiorum gentem eiusque ministros et ecclesias; contra nos item et universam nostram ecclesiam, in cuius membra nos recepti simus; hocque simus illo ipso sacrae coenae symbolo, de quo ille nos condemnet, testati. Orare ergo ipsum, ut ad meliorem frugem redeat, ne in se provocet crabrones. Ad quae  ille: se non inficias ire omnium horum. Se enim scire, quod Zvinglius damnatum sit κάθαρμα (haec eius fuere verba), omnesque eius complices ei similes esse seque velle nobiscum certare disputationibus publice et privatim, aliaque his similia, etc. Nos vero esse paratos respondimus scripturis divinis reddere rationem fidei et doctrinae nostrae non tam privatim quam publice. Scire vero nos illam ecclesiam tam solide esse institutam, ut non passura sit eum tales serentem turbas et seditiosas altercationes. Monere ergo eum, ut desistat et innocentes non ita contumeliose damnet. Ubi vero innumera ille reiiceret maledicta et inter caetera etiam hoc diceret: „Tamen nec Musculus vobiscum sentit!“ - „At vero maxime,“ nos diximus; „licet verba aliquantum adhuc discrepent, idem tamen est sensus.“ - „Tunc vestri quoque similis est!“ ait. Tam vero exacerbatum et morosum ubi eum esse deprehendimus, metuentes, ne sua clam contra nos diffundat venena suoque contagio inficiat vix ad sanam mentem reversos, adhaec non ferentes amplius (non tam nos sic calumniari et dehonestari, sed et sanctos viros alios, patriam venerandam omnesque ecclesias puras), iussimus eum omnium horum memorem esse verborum. Ad quae ipse: „Memor ero, nec aliter de Zvinglianis dicam aut sentiam, quoad vixero! Valete (addens) cum vestro Zvinglio!“ Et magna virulentia etiam postremum reclamitans „Dixi!“, quasi rem bene gessisset tam proterve in faciem nobis locutus. Nos negotium ad archigrammateum, inde ad Musculum detulimus iterum eumque nobiscum sumentes, ne soli hoc agere videremur, sed tanquam publica ecclesiae huius membra, consulibus rem exposuimus querentes nos ferre non posse, ut ulli liberum sit dicere neminem nostrum sane de sacramentis docere, cum simus ab ipsis dominis vocati habeamusque ecclesiarum, quibus praesimus, sufficientia testimonia, adhaec simus coaptati caeteris huius urbis ministris; aut ergo nos dimittant, si pro haereticis nos habeant, aut tales lupos amoveant a grege nostro. Quae res plurimum consules turbavit, sed tamen materiam dedit egregiam, ut omnium animi revelarentur. Hic etiam illi, qui alioqui nostris partibus parum sunt propitii, ne hiscere quidem sunt ausi. Imo alter consulum, qui maxime lutherizare videbatur, apertam habuit confessionem contra eorum crassitiem. Deferretur cras negotium ad  senatu. Quid futurum sit, ignoro. Laetor, nobis datam occasionem hoc unum agendi, ut posthac ab aliis tutiores simus. Svitzerus est supra modum temerarius et imprudens. Dicebat in praesentia Musculi: „Hett ich inn vor dem thor ghan, ich welt ein dolchen in inn gstochen han“; darab ich sach, das sich der Musculus hefftig endtsatzt (dicebat enim: „Nescis, cuius spiritus filius sis, q[uod] d[icis]!“ etc.). Praeterea statim omnem aestum in concione instante effudit inepta de ementita Christi praesentia garriens, ut me puderet haec eum effutire in huius causae procinctu. Metuo, ne vulnus antiquum refricet, quod vix aliquantulum summa modestia et gravitate sanavi nomenque Tigurinum, quantum in me fuit, omnibus gratum feci. Vereor enim, ne, dum suas ineptias aliquando defendam, sicut honestas exigit, importunitate aliqua multa destruam, aut, si eum suo relinquere velim capiti nec eum defendere, videar ipsam (quod absit procul!) veritatis deseruisse causam. Itaque magnum mihi imposuistis per illum onus. Nam locutiones illas sacramentales, dum non intelligit, ita importune damnat, ut metuenda sit contentio non parva. Scis enim, quam Musculus his adhuc haereat. Eas ei contentionibus eximere nunquam, mansuetudine et frequenti collocutione facile poterimus. Laurentius hac in re ut doctior ita prudentior est. Nec est, ut putes me forte pusillanimem aut tergiversari. Nihil minus! Aeque impatiens sum illius pludermenti quam illi, sed, qua optima sine offendiculo ratione hoc tolli possit, considero et meditor, et, quam maxime possum, caveo, ne Tigurinae ecclesiae nomen per me male audiat, sed ut omnes videant etiam nos de rebus spiritualibus spiritualiter, prudenter et ut convenit posse iudicare, id tamen tanta simplicitate, tanto candore, ut quam paucissimos offendamus, quam plurimos lucrifaciamus. Quo consilio quantum in hac ecclesia hoc uno anno effecerim, tota testabitur ecclesia, nec parvum eius est argumentum, quod denuo iam domini nostri a Tigurina ecclesia ministros vocarint. Haec ad te solum scribere volui, non ut illi modo quicquam scribas aut moneas (non enim consultum videtur hoc tempore), sed in hoc solum scribo, ut tuo mihi adsis consilio. Video enim, quanto labore opus sit, ut hunc hominem a temeritate destructrice cohibeam. Nec scribo, ut ei male velim, sed tanto magis ei bene volo, quanto magis communi negotio ecclesiae consulere cogito. Nihil ergo hac de re ad ipsum scribas, velim, priusquam moneam. Conciones eis destinatae sunt duę per hebdomadam in coenobio divae Catherinae, ubi multae obstinatissimae adhuc aluntur nonnae, quoad aut resipiscant aut moriantur. Habitationes eis in coenobio divi Martini parantur. A nostris quid interim sit actum (urbanis scilicet) miraris. Dicam: Schertlius 10. novembris cum 200 equitibus, 2000 bombardistis et δορυϕόροις egressus est habens etiam secum 4 falckanetli. Venit ad arcem Bocksperg, quae fuit civis cuiusdam avarissimi, Georgii a Stetten. Illa, cum prius a quibusdam esset occupata caesareanis, voluit eos ibi comprehendere Schertlius. Illi vero in arce eis adventantibus restiterunt emissisque in eos tormentis, plurimos ex nostris vulnerarunt et neci dederunt lapidibusque plurimos nostrorum dilacerarunt ita, ut re infecta discedere iterum sint coacti, ea enim arx cum non ita procul abesset a castris caesaris, metuentes, ne, si diutius illic oppugnando arcem moram traherent, superveniret caesaris equitatus eosque omnes disperderet. Regressi itaque sunt in urbem mitt großem spott und schanden. Hoc enim interim actum. Hodie iterum equites egressi. Venit etiam hodie buccinator caesareanus. Quid agat apud dominos, nescio, nisi quod audio eum de captivis redimendis agere. Norinbergenses gravissimo edicto cavere, ne quis caesareae maiestati maledicat. Hoc mulier quaedam transgressa 50 fl. multata est. Dixerunt tamen ei, si vir esset, ipsos alia poena eam punituros. Hoc illud semivangelium... Haec in praesentiarum. Porro, si quid novi habuero, quamprimum potero, scribam. Vale. Saluta d. Pellicanum, Theodorum, Gvaltherum aliosque dominos ac fratres charissimos, familiam tuam omnem socerumque meum. Salutant te fratres et Laetus. Augustae Vindelicorum, 15. novembris anno 1546. I. H. totus tuus. Praestantissimo viro d. Heinrycho Bullingero, Tigurinae ecclesiae antistiti fidelissimo, venerando suo domino ac patri. Zürich. An m. Heinrych [Bulling]er
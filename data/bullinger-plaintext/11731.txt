Quia tam diu tacuisti, subveritus sum, ne quid accidisset contra me sinistri, cuius ego tamen author essem. Ubi vero circumspexi omnia, nihil inveni praeter Matthaeum tuum, de quo dixeram, postquam rescivi ad Gastium te illum misisse: „Mirum, quod Bullingerus ne verbo quidem illius meminit apud me nec item Gastius. Quid hoc sibi velle potest?“ Cogitavi ergo: „Forsitan aliquis, qui verba tua audivit, ad Bullingerum falso retulit, ut est lingua humana res proterva ac lubrica.“ Scripseram nuper ea de re Theodoro nostro, si quid causę possem intelligere silentii tui. Quia vero stilo nunc es usus iterum consueto, id est amico, discessit suspicio. Reliqua sunt: Pridie, quam tuas acceperam, audieram ex domino de Rischach, ut de novo Gallus tuos accusasset apud Quinquepagicos et quidem gravissime. „Siquid est, ex Bullingero propediem intelliges“, inquit. Scripsisti, sed nihil de accusatione. Siquid intellexeris, nos edoceas, obsecro. Quod miseri redeunt milites, praeter morem est; utinam multos id doceat sapere! Nam vereor, ne mandatum nostrum contra inobedientes, ne dicam periuros, in nihilum sit evasurum. Rumor vero de exercitu Pannonico timeo ut non sit rumor; hodie enim hic palam dicunt nostros caesos, in primis autem milites a civitatibus datos, ut qui in aciem sint a principibus collocati. Quamvis his diebus advenerit ex Norinberga nuncians multos quidem periisse, sed Pestum obtentum. Ego fere cogor, ut nunc res habent, credere, quod infelicius est. Iuliacensis devastatio nimirum ad vos quoque pervenit, quam coepit exercitus Marię reginę. Timendum est itaque bellum novum in Germania. Coloniensis, Saxo et Hessus pro virili dicuntur intercedere, verum nescio, quo effectu. Interim viri etiam probatissimi et duces populi dei pereunt nobis. Quid putas deum instituisse consilii contra ingratos nos? Docti inter se dimicant odiis; populus negligit, si non vilipendit, verbum dei; dominantur adfectus ut vix unquam antea. Merito igitur adversum nos incandescit ira dei, merito adfligimur, merito perimus, quia non est poenitentia, sed omnium malorum pertinacia etiam post scripturam clamantem vocantemque, ut revertamur ad dominum deum nostrum, propicium eum fore, tantum revertamur. Age, in medio tribulationum constitutos nisi dominus eruat, actum est. Qui spiritum habent non superbum, sed humilem, non invidum, sed candore plaenum, non iracundum, sed placidum, orent iugiter, ut nostri omnium misereatur deus. Amen. Vale cum domo tua in Christo. Basileae, 6. novembris anno 1542. Os. Myconius tuus. Domino Heinricho Bullingero, theologo doctissimo, fratri in Christo perquam venerando suo. Z[üric]h.
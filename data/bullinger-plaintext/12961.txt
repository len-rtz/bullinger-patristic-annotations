Gratiam et pacem a deo patre per Iesum Christum. Amen. Lieber herr unnd bruͦder, meister Heinrich, alß unser gnedig lieb herren unnd väter unns zuͦ guͦtem widerum lassen beruͤffen (daß ich für ein sunderliche gnad unnd gunst von inen uffnim, unnd, wie ir geschriben hand, das ich an ein ander  ort verordnet sey - das ich alles für ein rechten bruͦff von gotten achten), so habend unns die herren von Augspurg nit wellen hinweg lassen, biß das sy wider antwurt empfahend von unseren herren, und bittend, daß man uns noch lenger da lassy. Diewil es aber nut da sol und sunst vil und nur zuͦ vil predicanten da by uns sind, und zuͦ dem frey heruß sagend, sy kündind uns nit vertrösten, daß die meß sampt den pfaffen nit in einer kürtzy in die statt kum und das nit ein zug wider die Eydgnossen geschehen werd, sunder sy habind uns allein dem gmeinen man vor, das nit ein unwil erwachsy wider sy. Also muͤssend wir ir deckmantel sin gegen der gmeind. Zuͦ dem habend die beid burgermeyster gsagt, es lige nit vil an mir, sy müchtend minn wol geraten, id est enberen, wen nun der Haller by inen belibenn (das ich keinswegs nit kunnd ratten, den er gar vil uffsatz hatt von den keyserischen). Hierum so ist minn hertzlich und fruntlich beger und bitt, ir wellend verschaffen, das man uns by dem beruͦff lasse bliben! Denn ich vor ghorsam byn xin, so wil ich aber uff minner g[nädigen] h[erren] schriben nit beliben, wiewol ich der antwurt um unseren herren wil erwarten. So hab ich doch darnebend minn ding alles ingeschlagen und uff den weg gefertiget sampt miner husfrouwen und kind, diewil sy sagend, sy mügend min wol enberen. Zuͦ dem ists alles zuͦ Augspurg verderbt by jederman, und ist das evangelium das wort und das interesse und alle laster der hort. Dem tuͦnnd, alß ich uch vertruw, denn mir hettind jetz vor gott und der welt rechtgeschaffen ursach. Vale. Saluta meo nomine omnes fratres. Datum zuͦ Augspurg, 25. tag may anno 1547. Ioannes Rhumanus, prediger zu Augspurg, euwer allzytt williger. Humanissimo et piissimo magistro Henricho Bullingero, Tygurinę ecclesię ministro, fratri suo charissimo.
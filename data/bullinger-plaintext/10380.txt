Gratiam et pacem a domino, charissime frater. Per deum sese michi praesentium lator obtulit. Etsi multis ocupationibus impeditus, tamen volui ad te meas dare litteras, quibus mearum rerum certior fieres. In primis vehementer doleo te hactenus meis privatum litteris, quas extorqueres, binas ad me scripsisti. Redeo igitur, quem plane hactenus sopitum putaveras, et ut prochrastinationis mee iustam causam habeas, te scire volo: Dum Memmingam decima ianuarii, vel ad quattuor septimanas negotiis tam variis, tabellionumque penuria praeventus fui, ut nec Ambrosio nostro velut, quod iter attinet, viciniori scribere potuerim. Postea vero adversa valetudine corporis per deum adobrutus ad 4 septimanas lecto plane decumbens vehementer ergrotavi non sine magno fratrum męrore. Posteaquam vero convaluissem, licet ęgre, iterum resarciendis hiis, que inter egrotandum neglecta fuerant, tam anxie oportuit laborare, ut iterum vix potui respirare plenius. O quotties, dum ęgrotarem, non sine lachrimis tuam presentiam inenarrabilibus votis optavi. Nec ausim veram corporis convalescentiam fateri, nisi ubi te mei charis velut presentem litteris introspexerim, ut plane putem, michi ad resarciendam pristinam sanitatem preter tuas litteras plane nichil defuisse. Fac igitur, amice inconparabilis, ut hisce meis litteris communis amicitie nostrę suspecta ruina tolletur e medio, nisi velis Gervasium tuum, tuum inquam, iterum egrotare et animo et corpore. Accipe has veluti παρασκευή ad alias, que mox incunctanter sequentur. Svenckfeldius, infausta avis, libellum ab Augusta ad me misit manu scriptum contra pedobaptismum, quem partim exscripsi - nam iterum Augustam, cum perlectus fuerit, mihi mittendum est -, non tamen plenius propter varias occupationes. Mox vero, ubi exscriptus fuerit, mittam ad te nonnullis aliis blasphemiis etc. Froschouerum nomine meo roga, ut parum temporis tolleret debitum neque putet sese fraudari. Ego nondum proprium oeconomum ago. Uxor cum liberis valet optime. Uxorem sane in Christo foelicem, parentem tuam de me optime meritam una cum liberis millies ex nobis saluta, in primis Leonem inconparabilem amicum nostrum, Chunradum Pellicanum, Erasmum, Theodorum Bibliandrum una cum uxoribus et liberis. Salutat te cum reliquis symistis Sympertus cooperarius meus in domino, nobilis praeterea seniculus Wilhelmus a Zell. Deus conservet te Tigurinae ecclesiae diutius incolumem. Vale, delitie mee, in domino. 4. aprilis anno 1534. Scribsit ad me Buzerus hisce diebus, nondum tamen Svenckfeldii praesentia [!] apud nos certus. Ich wolt von hertzen gern von wegen Svenckfelds ein tag by dir und Ambrosio Blaurero sin, wo eß ienen gott fuͤgen. Sane quam venerabili Tigurinae ecclesię episcopo Heinricho Bullingero, domino et fratri in Christo cum primis colendo. Gen Zürch.
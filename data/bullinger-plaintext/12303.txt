S. Qua expectatione et quo desyderio Tigurum appulerim, observandissime mi Henriche, scio, nec me fugit, quanta copia atque abundantia mihi omnia apud vos quęsita responderint. Nam si ad humanitatem spectavero, nihil humanius me unquam vidisse testor; si vero ad doctrinam et pietatem, iure obstupesco quosdam theologici nominis tanto intervallo a vobis post terga relinqui, ita ut deo optimo gratias agere pro tantis nobis donatis viris et conservandis illis nunquam cessabo interpellare - id quod nullo alio nisi veritatis et dilectionis affectu a me intelligas, oro. Post semifurtivum atque delectabilem tui et Gvalteri nostri comitatum extra Tigurum eo die ego et Funcklius salvi pervenimus Baden. Altera die prandium in Kaiserstul sumpsimus; post tempestive Schafhusium attigimus, ibi pernoctantes. Salutavimus Simprechtum, ministrum verbi illic, qui subrustice erga nos se gerebat. Nam cum inveniremus ipsum puerili admodum negotio, nempe cistulam quodammodo confractam resartiendo, nos non appellavit, imo et stare ante se passus est, donec absolvit opellam suam; id quod quartam fere horę poscebat. Sed nihil ego succenseo neque velim alicui revelari, cum forsitan viri mores et consuetudo illud absque sinistra affectione sic tulerint. Tertia die in Stein pransi sumus, ubi magister Georgius, minister ecclesię, nos familiariter convenit et mensam nostram ornavit. Deinde fausto gressu Constantiam redimus. Constantię duas noctes et sesquidiem trivi meque cum optimis viris Blaureris fratribus, Cunrato Zvickio et aliis oblectavi. Hodie vero ad horam primam pomeridianam in dei nomine oram hinc soluturus sum. In itinere, quod huc ex Tiguro arripui, foeci aliquot versus extemporales, quos Iacobo Funcklio Constantię reliqui, illos Tigurum olim transmissuros. Tuam super negocio conciliacionis perorationem describendam hic dedi, quod exemplar, si emendate exaratum fuerit, tibi ex Constantia cum his literis ad te dabitur; sin minus, id mecum Augustam veham, inde tibi remissurus. Literas d. Nicolai Maier et Mathię Erbii in pręsentia tibi mitto orans, ut meam oscitantiam non graviter feras et ipsi Maiero rescribas. Postremo, et quod maximum est, simmistas fratres congregato et de pio et constanti viro nobis [commun]icando consulito, nullamque operam omittito, quo sincera Christi religio amplificetur, tuque dilectionis opus in nos conferas, et id cito, ne Lutheranus quispiam lupus in ovile irruat. Vive et vale, vir ornatissime, et salutem ex me dicito celebri vestro Palladis domicilio, vivacibus, inquam, organis Christi singulis, viris vere spectabilibus et piis, quorum cathalogum scriptis mihi dedisti. Constantię, ultima septembris anno 1545. Tuus Georgius Lętus, archigrammateus Augustae Vindelicorum. Ornatissimo viro domino Henricho Bullingero, ecclesiastae Tigurino, amico et fratri perpetuo.
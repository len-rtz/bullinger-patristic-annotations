Unnsern früntlichen gruͤß unnd alles guͦtt zuͦvor, wolgelerter, wyser, sonders lieber unnd guͤtter fründ. Uns zwifelt gar nüt, du tragest noch guͤtt wüßen, was Meister Frantz Kolb unser predicant, mit dir zuͦ Bremgarthen geredt, desglichen was dir der Berchtold Haller, ouch unser predicant, nechster tagen zuͦgeschryben. Dwyl nun erstbemeltem Berchtolden vonn dir schriftlich antwurt daruff zuͦkhomen, daruß vermerckt wyrt, mit was fürworten und gedingen unser eydgnoßen von Zürich dich unnd ander verkhünder gottes wortt binden wellend, die äben schimpfflich und unsers bedunckens keinem prophettenn anemlich, deßhalb wir uß günstiger meynung, die wir zuͦ dir tragen von wegen dins erbaren wandels und christenlicher leer, dich hiemit pittlich anzesuͤchen verursachet, ob es dir anmuͤtig und als gern by uns sin wilt, als wir diner person begeren und haben wellend, das du dich mit disem unserm harumb allein zuͦ dir abgevertigotten pottenn verfuͤgest, unser khilchen in verkhündung gottes wort vorzestan; wellend wir mit dir dermaß diner libß narung und wolhaltung halb verkhomen, das du ein guͤt benuͤgen vonn unns haben solt. Datumb in yl 11. decembris anno etc. 31°. Schultheis und rat zuͦ Bern. Dem wolgelerten wysen Meister Heinrich Bullinger, verjechernn gottes wort, jetz zuͦ Zürich, oder wo er betretten wirt, unserm liebenn und guͦten fründ.
Gratias ago tibi, doctissime Bucere, frater charissime, omnium fratrum nomine, quod fraterna charitate succensus nos inviseris, erudieris et pro ecclesiae concordia tanta diligentia laboraveris. Veneramur quoque spiritum Christi in te habitantem, et gratulamur, quod nobiscum sentias, id quod luculenter satis exposuisti. Proinde colimus te tanquam fratrem et praeceptorem in domino observandum. Quod vero epistolam illam priori anno in iulio ad Leonem scriptam attinet, nos te non traduximus neque traducemus, sed literae tuae a fratribus visae suspitionem nonnullam iniecerunt, quam tu nunc luculenta oratione tua exemisti. Caeterum quod Lutherus, ut ais, nobiscum sentiat, permittimus quidem. Nos tamen id hactenus videre non potuimus, maxime cum libello novissime ad Francoford[ienses] aedito negotium eucharistiae sic tractarit, ut silere praestitisset. Pacem tamen cum illo habebimus, quod nos attinet et quantum pax ecclesiae nostrae tulerit. Non proscindemus virum convitiis neque id hactenus soliti sumus pro rostris; verum dicere non possumus ipsum nobiscum sentire, quando quidem omnes eos proditionis insimulat, qui concordiam inter nos et illum esse aiunt. Iam quod loquendi modum attinet, suum illi permittimus, nostrum servamus et scripturae et patribus consonum. Illa enim habet: «Hoc facite in mei memoriam» [1 Kor 11, 24 par.], hi: «Hoc significat vel figurat corpus meum». Ista sunt, quae paucis respondemus, Bucere, eaque boni consulas oramus, tum, ne a concepta sententia ad obscuriorem forsan et ecclesiae nostrae non usquequaque commodam hortari pergas. Heinrychus Bullingerus, Leo Iudae, Heinrychus Engelhartus, D. Andr. Carolstadius, Erasmus Fabritius, Conrad. Pellicanus, Theodorus Bibliander, Rodolffus Dumysius etc., ministri verbi Tigurinae ecclesiae, ista M. Bucero, Argento[ratensis] ecclesiae ministro, responderunt 8. maii anno 1533. Doctissimo simul ac eruditissimo d. Osvaldo Myconio, primario verbi domini apud Basilienses ministro, fratri et symmistae charissimo.
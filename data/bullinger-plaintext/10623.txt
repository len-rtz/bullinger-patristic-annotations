D[ominis] Hainricho Bullingero et Chuͦnrado Pellicano, fratribus omnium charissimis. Salus per Iesum Christum. Bucerus apud nos fuit, viri charissimi, quocum contulimus liberrime. Ille vero sic sese aperuit, ut parum absit, quin simus placati. Collationis finis is fuit: consilia manere et esse lubrica et inconstantia, caeterum interpretationem esse satis aequam. Atque ita se res habet: Quodsi interpretationem, quam nunc facit, pro consilio dedisset Gallo, nihil fuissemus moti. Sed factum quoniam non potest fieri infectum, iam cum Philippo literas mittit in Galliam, in quibus satis clarus est admonetque Sturmium, Chelium aut quosvis alios, ne aliorsum rapiant data consilia atque ipsi senserint; iam enim natum rumorem in Germania Gallorum regem hisce consiliis uti in perdendis piis, proinde timeri, ne Gallus pontificis procuratorem agat, non serio Christum quęrat, cum reliquis, quibus per longum testantur se nihil unquam admissuros, quod non bonorum omnium iuditio in rem Christi esse possit. Si legeretis epistolas, quas mittunt in Galliam, nihil in ipsis desyderaretis, sat scio. Hoc ipsum fortassis impetravit admonitio nostra. Habetis summam rei. Praeterea nihil habeo hac de re, quod scribam. Augustae quid egerit Bucerus, nihil aliud audio, quam quod fratres traxit in suam sententiam, quam Ad Monasterienses conscripsit, praecipue de exhibitione corporis Christi. De quo proximis literis. Iam enim abit affinis hic meus, vir dignus, quem ametis, quoniam ille evangelium Christi ex animo diligit et fovet quique solus per Turgoiam abstinet a missae pontificię abominatione. Habet paręcianum Alexandrum nomine, virum doctum in literis et linguis, quem forte Argentoratenses quidam alliciunt, ut deserta ecclesia se conferat Argentoratum. Ego hominem contra per omnia sacra contestatus sum, ne locum mutet, verum nescio, an sit obtemperaturus. Vellem ergo, duo aut tria verba ad me scriberes tu, Bullingere quasi aliunde audisses, quid ille institueret, et rogares, ego ut illius abitum, quantum in me esset, remorarer. Forte tua quoque autoritate persuasus mutaret animum, non locum. Porro admonebit te, Bullingerum, praesentium lator cuiusdam boni viri, qui in vinculis tenetur Merspurgi, utinam boni aliquid consilii incidat tibi. Valete cum domibus vestris. Constantiae, 29. maii 1535. Io. Zvick. Pientissimo d. Hainricho Bullingero Tiguri Christum christianice docenti, fratri observando.
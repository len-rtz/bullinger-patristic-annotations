S. In kalendas aprilis nova sunt instituta comitia a Smalcaldensi foedere. Illic expedientur, quae nunc expediri non potuerunt. Consilia, tractationes et cętera omnia habentur clam, id quod mihi summe placet; docet enim ea res, quam prudentia polleant, qui illic conveniunt. Sturmius professor quę exposuerit Francfordię, novit nemo. Illud tamen certum, ipsum conditiones optimas a Gallo protestantibus adtulisse, quamvis Gallus non habuerit illic nisi inspectores. Anglus neminem misit. Cęsaris legatio nusquam comparuit. Palatinus tamen una cum fratre Wolfgango, qui adhuc caret uxore, celeribus equis Francfordiam venit, quo advenit et Hessus. Tractarunt de rebus communibus; tantum scitur. Moguntinus illac iter fecit, sed protestantes non convenit. Placet ex omnibus, quę possunt cognosci, maxime, quod legationem miserunt protestantes honorabilem ad cęsarem, si qua ratione queant cognoscere, quid sit de ipso sperandum. Alia ex comitiis Francfordianis nosse haud valeo. Ex Ratispona hęc sunt. Colloquium tandem coepisse, et quoniam de libero arbitrio et peccato originali antea collatio fuit habita, in praesentiarum tractatur iustificatio. Adfuit spiritus domini in hac tractatione Bucero, cui functio respondendi fuit data Philippo absente (in cuius locum d. Georgius Maior, vir placidi ingenii et adprime doctus, missus est). Adversarii volunt, ut disputata habeantur in summo silentio; nostri contrarium: Oportere enim evangelium praedicari omni creaturae. Inventum est medium, ut omnia serventur in cista, quę sit in manu senatus Ratisponensis. Tres claves sic distribuantur: Ut unam habeant pręsidentes, alteras duas partes colloquentes. Res ad cęsarem est perscripta, ratumne velit hoc esse annon. Expectatur responsum. Ex Tridento. In prima sessione excuderunt articulos sex, e quibus: 1. Ut episcopi et praelati orent ac ieiunent. 2. Ut sacrifici semel in hebdomada missent. 3. Ut familiam habeant honestam et minime sumptuosam. 4. Ut magistratus civilis vigilet pro personis concilii; eiectus fuit enim in una noctium episcopus e suo diversorio; aiunt quęsisse ignem. 5. Ut prospiciatur de commeatu et annona. 6. Ut eligantur notarii, scribę, cursores. Vides, inquit quidam, „gratiam pneumatis“ iuxta carmen Alexandri: „Me iuvet et faciat complere, quod utile fiat.“ Reliqua tu audies ex Gvalthero et Voglero. Vale in domino cum tuis. Theodoro bene volo; de eius erga me animo plane incertus. Pellicanum salutabis nomine meo. Basileae, raptim, 6. martii anno 1546. Tuus Os. Myconius. D. Heinricho Bullingero, Tigurinorum episcopo dignissimo, domino in Christo observando suo. Z[urich].
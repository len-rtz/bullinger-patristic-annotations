S[alutem] p[lurimam] d[ico]. Quam animo sis erga me, Bullingere colendissime, non benevolo modo, sed et humano, cum alias tum nuper, quum apud vos Tiguri essem, satis pulchre declarasti. Nec est, quod mihi tam doleat, quam quod hactenus est nulla mihi studii mei in te significandi oblata occasio. Vidisses enim haud dubie si non maiorem, parem tamen voluntatem. Ego tibi (ut debeo) pro honore, quem primo colloquio amicissimo, deinde gratissimo convivio exhibuisti, gratias et ago et habeo immortales daturus operam, ut, si qua tibi in re gratificatus fuero, nihil in officio studioque operae meae desiderare possis. De fratre meo Christiano summopere placet mihi consilium tuum. Eum adhortabor, ut voluntati obsequatur tuae. De sorore autem miserrima, Rellicani (foelicis memoriae) relicta vidua, quid statuamus, incertum est. Mater nostra, quemadmodum nosti, propter aetatem mulier est admodum imbecillis et fere semper aegra. Quietiori igitur et tranquilliori indigebat vita, quam ut cum eiusmodi morbis conflictaretur. Quocirca volueramus ipsam liberare ea molestia et sorori nostrae quottidianum victum emere. Sed nostri concives angustiam sui hospitalis praetexentes vendere nobis recusarunt. Apud vos autem impediit nos eorundem (quantum intelligo) inurbanitas, qui, quemadmodum se erga superiores decore gerant, in agris, vineis focisque suis, in quibus solum per omnem suam vitam sunt versati, nunquam didicere. Quamvis spem nondum plane abiecerimus omnem. Nam fieri posset, ut mihi quidem videtur, ut refrigerata mutua illa simultate tandem petitionem nostram senatus vester exaudiret. Hoc igitur in temporis opportunitate situm erit. Caeterum ego, quia illic non sum, temporum momenta atque inclinationes observare nequeo. Proinde obsecro te, mi Bullingere, quam primum censebis posse nos aliquid efficere ac impetrare, significa mihi. Nam si ipse praesens esse non potuero, agam tamen (aspirante Christo) per fratres meos mittamque literas ad eos, quos promovere negocium nostrum arbitrabor, praesertim vero ad Habium consulem, qui mihi visus est vir longe humanissimus. In his autem omnibus sequar non meum, sed tuum consilium. Vale in Christo foeliciter cum uxore et liberis tuis, quos meis verbis officiose salutes. Raptim, ex collegio nostro Augustiniano, ad 16. calendas septembris. Tuus ex animo totus Ioannes Hospinianus. Divinarum humanarumque literarum scientissimo viro d. Henricho Bullingero, Tigurinae ecclesiae antistiti primario, domino et fratri suo in Christo observando.
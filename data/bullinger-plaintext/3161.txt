Argent[ina] 23. Aprilis. Literas tuas, vir doctissime, cum illa concione de Christi Domini confessione et abnegatione accepi. Ceterum, quia postridie eram Franckofordiam petiturus, nec potui tuis respondere, neque mihi ipsi in eo, quod propuseram, hucusque satisfacere. Jam vero reversus, octiumque nactus, quod respondeam nihil aliud habeo, nisi ut gratias dem tuae humanitati, non meo tantum, sed etiam Angliae nomine. Non enim mihi solummodo rem gratissimam fecisti, sed Angliae longe utilissimam, ni nos proprio invideamus commodo. Apud me jam est constitutum, tuam illam concionem in vulgarem nostrum sermonem quamprimum vertere, et sic Anglis legendam dare. Sed ne Latinam imprimendam curarem, partim me monebat meae petitionis ratio, qua Anglistantum consultum petebam, partim quia de tua non constabat mihi voluntate. Latinam ergo tuae relinquo prudentiae, de qua tamen, si mihi apud te liceret dicere quod sentio, dicerem eam huic deficienti seculo valde necessariam. Ceterum ego id, quod libenter suscepi, curabo quam possim fideliter. Tibi Anglia gratias debet, et dabit, spero. Te Deus pro sua misericordia ecclesiae suae viventem valentemque diu conservet, tuque me devinctissimum tibi puta. Tuus enim sum, Tho. Sampson. Fratres nostros tuae humanitati nos omnes commendamus, qui te de rebus nostris certiorem facient. Clarissimo viro et Christi ministro fidelissimo D. Henricho Bullingero, Tyguri.
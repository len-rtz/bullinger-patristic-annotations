Mein fruintlich, willig diennst sye üch berait zuͦvoran. Lieber herr unnd fruind, es hatt sich vor ettlichen wochen begebenn, das meine herrenn irem muintzmaister erluͦbt habennt, Johanstaler zemuintzen. Und als unser ysenschnider der sach ettwas unwillig gwesenn, habent wir, so hierzuͦ verordnet, ainem anderen nachgefragt. In dem ist uns maister Ulrichs Stampffenn, des goldschmids, suͦn by uch durch Hansen Stossen, zunfftmaister hie, angezaigt wordenn, unnd als wir den selben ouch gern furderen wellen (und lieber dann ettwa amen zuͦ Augspurg), habennt wir dem muintzmaister vergunnt ime deßhalb zu, schribenn. Das ist beschehenn, und als ich nit anderst waiß, uff die mainung, wie man dann uß dem brieff wol vernemmen mag, so ferr er willens sye, die ysenn guͦt und gerecht, ouch den zuͦgeschicktenn mustern gemeß zu machen, und in bestimpter zit etc., unnd fur die ersten ysen zur uffrüstung nemmen welle 4 fl., so söll ers anfahen machen; ob ers aber nit machen kuindte oder das gelt nit nemmen welt, söll ers witer wissenn lassenn. Daruff hatt ers gemacht und der sun Jacob die ysen selbs herbracht. Die sind aber zuͦ lind und der maß geschnitten gwesenn, das man darmit nichts hatt prägen kuindenn. Derhalbenn man im die ysen widerum zuͦgestellt hatt, andere ze machen. Und als der muintzmaister me sines lons hatt wellen zuͦfridenn stellenn, hatt er die 4 fl. nit nemmen wellenn. Daruff der muintzmaister uff unser, der verordnetenn, beger und zuͦ verhuͤtung spans guͤtlich mit im uberainkummen unnd ime uber sin vorig schriben 13 fl. ussgericht. Daran wir sydther ouch ettwas bewilliget zuͦ gebenn, damit er sich nit zu Klagen hette, und man hatt inn ouch uß der herberg gelösst, und mit dissem beschaid von im abgeschaidenn, das er glich andere, gerechte ysen machen sölle; dann es sye ye nit wenig daran geiegenn, das ain nüwe muintz nit verschlagen werde. Man hatt im ouch alle mengel und sunderlich der braite halben luter und verstentlich angezaigt. So nun die ysen jetz herbracht werdenn, so sind die fal nit geenderet. Darum dann der muintzmaister ime die ysen widerum zuͦschickt, sampt ainem brieff, darin er sin mainung und beger verston wirtt. Diewyl aber der muintzmaister sich disser sach uß redlichen ursachen unnd sunderlich darum mörcklich beschwerdt, das er vor langest wol fuir 900 oder 1000 guldin silber empfangen hatt und zuͦgesagt, uff Franckfurter jetzige mess za bezalenn - der kuͦffman ouch das gelt habenn will -, er aber durch den ysenschnider gesumpt wirtt; dardurch dann er und der kuͦffman wol in grossen span und kosten kummen mögennt. So hatt er uns verordneten sollich sin anligen, wie billich, entdeckt. Unnd werennt wir wol willens gwesenn, dasselb unseren herren anzezaigen, damit von inen selbs dem rat gen Zurich geschriben were worden. Wir habennt aber dannocht maister Ulrichs und sines suns verschonen wellenn, unnd, diewyl ich nit anderst waiß, dann das er üch wol vermaindt, hab ich mich erpottenn, uch deßhalb ze schribenn; hab ouch sunst usserthalb rats niemandt gewisst. Unnd langt hieruff an uch mein flissig bitt, ir wellennd by gedachtem maister Ulrichen unnd sinem sun daran sin das er mit bestenn fliß unnd, ylennds die ysen dermassen zuͦrüste, das man die muintz machen dörffe, unnd uff alles, so im geschriben wirtt, guͦt acht habenn und nichts sparen, ouch ansehen welle, das er sin erliche besoldung darum empfangen hatt, unnd wol grosser kost, ouch im selbs vilicht nachtail daruß erwachssenn möcht. Ir mögent inn ouch diß mein schriben hören lassenn und die sach zum besten furderen, dann es ist warlich vil daran gelegenn. Vale in Christo. Operam meam nunquam tibi defuturam polliceor et rogo, ut hanc meam importunitatem boni consulas. Conradus Zviccius, ita tuus ut suus. Ornatissimo viro d. Hainrico Bullingero apud Tigurum, domino et amico suo incomparabili.
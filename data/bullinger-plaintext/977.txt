S. Sedit quidam simulans se non esse malum evangelicum in Wallenburg, oppidulo ditionis nostrę, qui usus est in publico hospitio his verbis: Wenn der keiser nit in 4 wuchen zuͦ Zurich in der stadt ist oder sy doch schwerlich belegert, so höw man mir den kopf ab, und die Quinquepagici prodent ipsos." Parochus Wallenburgensis hęc mihi. Indignabar, quod hospes non protinus indicabat hunc pręfecto, ut amplius fuisset interrogatus; sed evaserat. Talia et in pago Riechen, etiam ditionis nostrę, fuit, qui de Confoederatis invadendis a Cęsare certo adfirmavit. Esto vero nugę sint; scire tamen tam dura non nocet, ut, contra quos ea parantur, sint paratiores; nam, si vera sunt, prodest novisse, modo nos cautiores effecerint, sin aliter, scivisse non obest. De animo Cęsaris dubium non est; durius existit, quod dictum est de reliquis. Equidem melius sperare de his me posse vellem. Vale cum tuis. Gvaltherum salutabis et Ottonem. Basileę 2. augusti anno 1550. Tuus Os[valdus] Myconius. Hęc in aures tibi, nisi sit, ubi tuto queas uti, praesertim de Quinque etc. D. Heinricho Bullingero, in domino suo.
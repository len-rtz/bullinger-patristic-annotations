Quod ad te scribo, vir praestantissime, tua humanitas et meus in te amor facit. Quod vero nulla diligentia scribo, animi dolor praemaximus, item iter, quod conficere cogor, non permittit. Excessit enim e vivis summus meus amicus, vere nobilis adolescens, qui patriae iam praesidio esset futurus ac ecclesiae, Enno Phrysius, qui vobis adfuerat cum d. Mensingero, lectore Friburgensi. Mortuus vero est Lutetiae, posteaquam ibidem mensem modo fuisset, magno cum luctu bonorum omnium apud nos et praesertim matris ac aviae, quae hunc unicum solum filium habebant. Proficiscor igitur Lutetiam, ut certa referam et, quae reliquit. Non enim hoc amico summo olim nec parentibus ipsius negare potui. Haec igitur, vir humanissime, boni consulas, quaeso. De itinere, de statu patriÄ™ nihil admodum habeo, quod scribere possim, quod hic Samuel, amicus meus, non exacte exponere possit. Hoc solum admoneo, me gaudere nostram qualemcumque ecclesiam vestrae in doctrina per omnia consentientem esse; in qua re non parum operae posuit ac ponit dominus a Lasko. Ut autem tibi huius rei indicium aliquod dem: Misit ad nos, vel nostris ecclesiis dicavit, Ioannes Calvinus suum catechismum brevem. Nostri autem cum grato animo susceperint. Respondere ac gratias illi agere volunt ac hoc interim admonere, priorem ipsius sententiam sibi magis placuisse de sacramento quam hanc rogareque, ut sic scribat, quo a rudioribus intelligi possit. Hoc a Lasko et ministri quoque in pago cupiunt. Buceri varietas ac ingenium callidum nostris est suspectum; et, cum putaret se dominum a Lasko in suam quoque sententiam pertrahere posse, effecit, ut habeat, qui maxime sibi contradicat. Et qui assentiretur noster, cum illum non intelligat, imo putat alium se ipsum non intelligere? Et cum aliorum studium intelligat, hic, quantum potest, occurrere cupit, effecitque, ut episcopus Coloniensis prorsus sit vestrae sententiae, ac Palatinus quoque melius de vobis sentiat quam de aliis. Hii promiserunt se effecturos, ut vos quoque colloquio adhiberemini. Quodsi vocaretis, placet omnibus; et rogamus, ne reluctetis ac veritati desitis! Lantgravius (cui etiam noster a Lasko adfuit) plane bucerisat et in confessione vestra reprehendit, quod etiam nimis acerbe in Lutherum scripseritis. Et ut interim iudicia nostrorum hominum de vestro libro perscribam: Placet sane illis quam maxime; sed hoc vellent, ut veritatem simplicissimis verbis, hoc est magna modestia christiana, defenderetis. In qua cum aliquoties lapsi estis in prima parte libri, factum est, ut illa non ita arridere possit ut reliqui libri. Timent enim non Luthero, sed evangelio, quod propterea in dubium vocaretur. Cum tamen primo dominus hoc per illum restituerit, et in hoc se ministrum fidelem praebuerit Lutherus, agnoscenda igitur putant dona dei in illo et laudanda, vitia et lapsum in hac re indicanda potius quam malis verbis exaggeranda. Hoc (quoniam unice vos amem) tacere apud te non potui, ut, si Lutherus rescripserit, in replica vestra (ut ita dicam) modestiam summam cum maxima veritatis defentione adhibeatis infirmorumque ingeniis in hac re consulatis. In hac enim controversia, quae quidem mea sententia non caput religionis est, hoc cavendum est, ne, cum invicem vos momorderitis, invicem quoque consumamini. Haec vos docere non cupio, sed amori meo erga vos satisfacere, qui pro amicis sollicitus est. De me nihil habeo, quod scribam, sed vestro me consilio ac oratione opus habere. Vocor enim a d. a Lasko et comitissa ad tale munus, cui me parem et dignum esse nulla ex parte iudico. Vellent enim me in aula nostra perpetuum principi in religionis negocio doctorem ac admonitorem esse. Hoc munus propter infirmitatem meam, quam in me maximam ab omni parte esse fateor, suscipere non audeo. Rursum, cum se alium magis aptum habere non posse obiiciant, prorsus negare non possum, praesertim cum dicant se mea tenuitate contentos fore; modo hoc praestem, quod possim. Inops igitur consilii haereo. Tu ergo mihi quam primum tuo consilio adsis et orationibus indesinentibus, quo dominus hoc, quod ex mera bonitate in me incoepit, ex amplitudine bonitatis suae perficere velit ad laudem gloriae gratiae suae, ecclesiaeque aedificationem meamque salu[tem]. Ego vicissim vobis in orationibus meis per Iesum Christum non deero. Alias plura. Iam commendo vos omnes deo optimo maximo et sermoni gratiae suae, qui in vobis habitet opulente cum omni sapientia ac virtute. Amen. Salutes, quaeso, nomine meo praeceptore[m] meum Bibliandrum, Gvalterum et alios, et me excuses illis, quominus scripserim; sed haec communicare illis poteris, modo caveas, ne quisquam alius me haec scripsisse agnoscat. Quod enim haec retuli, ecclesiae causa feci et vestro nomine. Valebis in Chr[isto] domino ac fortis sis diligensque minister Christi, ut soles. Uxorem tuam meo n[omi]ne salutes diligentissime. Iterum vale et hanc extemporalem scriptionem boni consu[las]. Haec enim, cum discederem mox, scripsi. Gronninge, 31. augusti anno 1545. Gerardus zum Camph Embdens[is], totus tuus, quantus est. Pio ac docto viro d. Hinderico Bullingero, ecclesiae Tigurinae episcopo vigilantissimo, amico suo summo et fratri in Christo dilectissimo. S. in Christo domino.
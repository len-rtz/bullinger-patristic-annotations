Gratiam et vitae innocentiam a Domino. Accepi munus liberalissimum plane, vir praestantissime, duos inquam caseos, a dilecto filio tuo, pro quibus maximas ago gratias. Quod sicubi gratitudinem erga te meam declarare possum, faciam id quidem animo promptissimo. Nunc prandebit mecum filius, deinde litteris instructum Basilaeam dimittam. Habeo Basilaeae amicos charos, qui haud dubie curam filii in se recipient diligentem, ac fideliter hic agam, quasi res agatur filii inei. Quodsi quas ad me Basilea litteras dederit, curabo, ut quam primum habeas. Per caetera me tibi commendo; oppressus enim negotiorum mole iam plura non possum. Mitto hic in gratitudinis argumentum commentarios meos in evangelium secundum Marcum; oro, ut munusculum accipias benevolo animo a tui nominis addictissimo. In comitiis Wormaciensibus nihil solidi actum est. Caesar lactat vana spe protestantes; hi dolum sentiunt. Si occasionem et vires haberet Caesar, dissidium armis componeret; sed vincit in suis Christus. Vale in Christo. Tiguri, 18. Septembris. D. Megander concessit ad Dominum; suffectus est ipsi vir pius et doctus D. Heinrychus Buchterus. 1545. Valeant Traversi omnes, inprimis Anthonius. et reliqui fratres ministri ecclesiae Curiensis. Heinrychus Bullingerus tuus. Clarissimo viro D. Ioanni Traverso Zuzati, apud Rhetos viro primario, amico suo colendissimo. Zutz.
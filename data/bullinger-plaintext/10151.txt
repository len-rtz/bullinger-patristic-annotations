Mein williger dienst myns kleynen vermoegens altzeit zofoern. Lieber Heinriche, dusser myn guder frunt plegt bin uch zo handelen. So hait er offt von myr gehoirt, wie ich eynen guten frundt daeselbs habe. Hait myr darum zogereedt, habe ich etwas hinuff zo schrieben, er wills gern mit im foeren. Wie woll ich sunders neit zo schrijben weys dan van unser aller (dem herren sy lob) gesuntheit. Was sunst leufficher hendell by uns weren, als mit rustung widder den Turcken, wirt er beß muntlich vertzellen. Moigt ir im gude anwysung syner hendel thoin, beger ich synent wegen. Wyder ist myn bitt, das tu na fridden, so vill durch gott moegelich, arbeitz, und laiß mich verstain, ab uch myn letste brieb behandicht. Ur Annotaciones in canonicam epistolam Ioannis schickt myr doch tzo, dan ich habe die lest gesanten eynem Augustiner monnich in fruntschaff geleint, kan si nitt widder krygen, und was ir sunst gefertigt. Und enbuet myr dairgegen, was du gern von myr hettes. Will mich in glychen und merrem altzeit vlyssigen. Groitz myr all gute frunde. Adolfus [Bitter], myn neye, hait zo Wittenberg und Bruyswick studiert, ist neulich by uns gesyn und widder gereist. Laist dich seyr groitzen und spricht, das Martinus, Ph[ilippus], Pomeranus, Otto Brunsfeldius und etliche mehr anderen hefftig widder uch kempffen [in] yren sermonen des sacramentz halber. Moigt ir myr kortz verfaste schrifft und scharffe zostellen. Will verschaffen, das sy Martino ach Ph[ilipp]o uberantvort werden, mit anhangender bitt, daruff zo antworden. Will dich mitt dussen kortzen dem almechtigen befollen haben. Laist mich doch verstain von uren handelen, anslegen und fridden der Eydgnossen. Datum zo Coln, 12. augusti anno 32. Dirich [!] Bitter van Wipperfoird, scholmeister zo Sant Ursulen. Dem ersamen und waillgeliertenn Maister Heinrichen Bullinger, meinem gunstigen frundt zo handenn. Gen Zuͤrich.
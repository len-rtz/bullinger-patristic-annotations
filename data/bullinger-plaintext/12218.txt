Gratiam et vitae innocentiam a domino. Vix dixero, charissime mi Erbi, quam male me habeat et angat liber ille tuus, hoc est epistola dedicatoria et partitio libri de resurrectione. Hunc enim per fratrem quendam circa paschae festum Basilaeam ablegavi, ratus inde tuto et brevi ad te perferendum. Nunc vero ex literis tuis intelligo nihildum te accepisse. Suspicor ergo interiisse laborem utilem et pium. Verum diligentius adhuc perquiram. Exposui tibi literis additis, quid obstiterit, quo minus typis excuderit Froschouerus, cur tam diu retinuerim. Nam in diem faciebat mihi spem imprimendi, tandem mole negotiorum adopertus sancte asseverabat se non posse praelo excudere. Et, quamquam non admodum patienti animo responsionem susciperem, quia tamen videbam hominem negotiis, uti quaerebatur, coopertum, boni consului, ac tibi remittendum putavi in tempore, uti Basilęae apud Westheymerum aut alium curares mature imprimi. Iam vero praeter spem experior te nondum recepisse quicquam. At revera culpa haec in me non haeret, sed in illis, quibus credidi literas; attamen culpam deprecor quam possum humilime. Quamprimum vero rescivero, qua fide aut perfidia usi sint, qui susceperunt, receperoque librum, bona fide mittam. Interim, cum aliud non possum, dolore prosequar infortunium illud. Qui has tibi offert, est Geroldus Meyer, honestissimis natus parentibus, maximę spei iuvenis. Hunc tuae fidei commendo tanquam patri filium. Quod huic impenderis, mihi impensum putabo. Mone illum fideliter, et, sicubi pro iuvenili aetate exorbitare videris, mature ad nos scribito. Ego vicissim totus tuus ero ac sum. Ama me in Christo. Vive et vale. Festinantissime. Tiguri, 3. iunii 1545. H. Bullingerus. Praestantissimo viro d. Matthiae Erbio, Richenvillae Christi et ecclesiae ministro, fratri charissimo suo.
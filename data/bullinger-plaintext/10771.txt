Gratiam et pacem a domino. Responsionem ad literas tuas, Bucere, frater charissime, accepisti, opinor, per nuncium urbis nostrae publicum. Is cum nondum redierit, an placuerit, nescio. Interim vero a Constant[iensibus] literas accipio, quibus vehementer urgent, ut te audiam et, quum alias Basileam profecturus sim, te vocem in colloquium. Conqueri enim te nos fugere congressum, deinde esse, quae correcta velles in ecclesiis nostris; nil te impii a nobis petiturum. Exhibui epistolam Leoni. communique assensu vocamus te Basileam ad 1. februarii. Scripsimus autem Myconio, ut tibi significet, si propter inceptum bellum vel Bernatibus vel aliis non sit tutum venire Basileam. Tum enim etiam nos non veniemus; vocamus autem te ad nos. De aliis nihil polliceri possumus. Nescimus, qui veniant. Hodie iusto exercitu Bernates movent in Allobrogum regulum, ut obsidione solvant Gebennas. Dominus misereatur nostri! Addunt Constan[tienses] te admodum urgere, quod epistola quadam probarim aliquando librum tuum ad Monasterienses. Ach, mi frater, probo omnia, quae scripturis omni ostendi possunt. Ad ea, quae obscuriora sunt in autore quolibet, conniveo, potissimum, si sciam eum non esse impium. Non semel interim exposui ab ea epistola, quid sentiam de eucharistia. Edidi commentarios in 1. Pauli ad Corinthios, exposui sententiam meam, quam et tu scripta epistola probasti. Exhibita est tibi Constan[tiae] confessio nostra, cui subscripsi. Misi epistolam, cum ageres Augustae. Scripsi apologiam pro Zvinglio, quam praefixi Open articulorum. Quae in his confessus sum, confiteor hodie quoque. Haec, opinor, congruunt cum tuis, quae scripsisti in Enarrationibus evangeliorum. Hactenus ergo non dissentio a te. Obscurius interim videris locutus in libello ad Monasterienses. Videbaris tamen hoc ipsum, quod attinet rei substantiam, dicere, quod nos. Dixi ergo non displicere sententiam et te spiritui meo praebuisse testimonium, qui hactenus inter spem et metum fluctuarat. Timebam enim, ne prorsus deficeres ad Lutherum asserentem carnalem praesentiam. Sperabam tamen validius te nostras partes non omnino deserturum. Cum ergo liber iste offerretur mihi, reperisse videbar, quod quaesieram. Mitto hic Zvinglii nostri accuratissimam de sacramentis tractationem hactenus non visam. Quae si tibi satisfecerit, colloquium nostrum brevius erit. Vale. 21. ianuarii. Capitonem meo nomine salutabis officiosissime. Salvos vos vult Leo. 1536.
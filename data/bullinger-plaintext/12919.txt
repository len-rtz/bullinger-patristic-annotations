S. D. Accepi tuas literas, reverende pater, quae, quoniam te, ut hactenus, in meis rebus diligentissimum fore promittunt, gratissimę fuerunt. De statu Argentoratensis reipublicae sic accipe: Nostri, quos proxime petendę pacis gratia Ulmam profectos esse significavi, reversi sunt, et indubio senatui fontem illum misericordiarum, si diis placet, magnopere commendarunt; id quod eventus docet. Nam secundo ad caesarem profecti pacem non pacem impetrarunt! Quibus conditionibus non facile in vulgus spargetur, ne motus fiat publicus. Verum, quantum ego intelligo et animus semper praesagiebat, in Helvetios malum hoc recidet, quorum periculo haec omnia erunt expedienda. Caesar potius nil optare potuit, quam ne Argentoratum bellum contra Helvetios et Galliarum regem molientem impediat. Commeatum habent, quem sub praetextu muniendę urbis pararunt, quo possunt aliquot millia Hispanorum alere. Video nunc tandem, quod saepius memini me audire a domino meo Matthia: Nihil esse munire urbem, colligere exercitum, imponere urbi praesidium. His enim omnibus plebem fefellit impius senatus! Praeterea etiamnum egregie possunt dicere, iniquam etiam pacem iustissimo bello anteferendam esse. At quanto satius erat haec ab initio dicere! Postquam omnium odia in eos concitata vident, longe aliter bonis erat agendum. Hoc totum mercatoribus debetur et illis, qui non tam genere insignes quam vitiis nobiles sunt! Nunquam putassem tam improbos in nostra republica inveniri potuisse, qui suis consiliis sicas in rempublicam distringerent, civibus suis et patrię exitium machinarentur. Dolet id multis bonis et praestantibus viris. Pauci tamen sunt inter senatores, quos non studium pecunię in transversum egerit. Inter quos numerandus est d. Iacobus Sturmius, qui, cum fessis rebus consulere debuisset, patriam periculo exposuit. Dominus Pfarrerus metuens ne quid suo quaestui decederet (nam et hic mer-cator est), nescio an συνάγχην sive ἀργυράγχην passus, noluit acriter in senatu dicere obsistereque, quo minus in tur-pem deditionem venirent. Conradus Ioachimus, mercatorum coriphaeus, semper totus fuit in hoc, ne se caesari opponerent, et quamvis sedeat ad gubernacula reipublicae, tamen dicitur hoc bello, quia caesaris fasallus est, aliquot equites caesari alere coactum esse. Interim Rhelingerus, qui superioribus annis consulem Augustę egit, caesarem sequutus est; et eius nimirum benefitis factum est, quod caesar aliquanto tolerabilibus conditionibus in deditionem accepit. Cives, cum primum Augustanus ille caesarem esset sequutus, valde stomachabantur. Sed nuper cum dominis illis, qui pacem impetrarunt, in urbem reversus est, et aedes eius frequentantur a mercatoribus et nobilibus. Quid agant reliqui cives, cum videant tantam indignitatem? Durum nimirum est illis contra stimulum calcitrare. Pars gaudet pacem impetratam, pars mallet extrema quaevis experiri. Deus, quando undarum pene procellis submergimur, ecclesiae sucurrat! Fertur interim electorem bonis auspiciis bellum gerere. Zvikaviam caepisse, cui Mauritius praesidium imposuerat. Quid ego agere debeam, obscurum mihi non est. Expectabo, ut scripsi superioribus literis, eventum belli contra Saxonem. Tum Helvetiorum res agetur. Interim tutum est Argentinae haerere. Certissimum signum, quando hinc disceder[e] debeam, possum ex nobilibus et comiti[ibus] petere, qui Argentinum defensione uti voluerunt: Nam et horum aliqui alio se conferent. Praeterea non dubito multos bonos cives Basileam abituros esse. Senatus dissimulat, quantum audio. Dicunt enim dedi-tionem hanc non turpem esse et locum etiam profugis. Sed quis credat periuris illis nebulo-nibus? Et quamvis mallem Argentinae haerere, donec ab his motibus orbis quiesceret, tamen, quoniam video, quid caesar moliatur, et in quo statu res nostrę sint, mature satis Basileam me conferam. Quae praeterea de parentem consilio ad me dedisti, pergrata fuerunt. Sed de his, ad potiorem scribendi occasionem translatus, plura scribam. In calce literarum, quomodo se Goldlius gesserit, cupis literis perscribi. Scias itaque hunc adolescentem tantos Argentinae progressus fecisse, ut dubium non sit, ornamento aliquando patrię futurum. In promotione enim superiori anno facta 3. locum habuit, et certe dignus primo fuisset, nisi forte plurimum referret, an Tiguri, an in Suevia aut Argentinae natus sis. Praeceptoribus tamen charus fuit propter diligentiam et morum integritatem. Parentes ipsius eum iuris studio destinarunt. Et certe videtur theologico studio mancipandus. Sic enim plurimum patrię prodesse potuerat; sed commendatione non indignum esse ex ipsius moribus, si observes, intelliges; et eruditione, si experimentum sumas. Habent nunc Helvetii quod agant, postquam munitissima haec totius Germanię arx victritia arma sequuta est. Sed poenas et ipsa dabit papisticę tyrranidi subiecta. Monuit saepe magna gravitate d. Matthias, quidque expectandum sit, praedixit. Sed quid profecerit, res ipsa clamat. [Interim] vobis cura et opere elaborandum erit, ut p[agos] in offitio teneatis. Vereor autem, ne pagici [nostri] omnia pro tempore dissimulent et, cum serio age[ndę] res sint, tergiversentur. Nam si vera sunt haec, quod tumultuati sunt propter papae et caesaris promissa, et quod comitiis Badenae nuper habitis  discordiam posuerunt, verendum certe est, ne lateat anguis in  herba. Aut ulla putas pagicorum consilia dolis carere? Sic noti sunt isti homines! Quicquid sit, latet dolus. Praesertim autem timendum est, si Granvella malitia istis comitiis interfuit. Videmus certe his temporibus implacabile Cainitarum contra Christianos odium! Et nisi pagici illi patrię sive privato studio adducantur ad defendendam patriam, ab eis nil boni venire poterit. Sed forte haec ad me nihil attinent. Aliis haec negotia curae esse debent. Didici in multis, quid splendida promittentibus credendum sit, quidque sit. Erit pater contra filium, etc. Haec sunt, quae hoc tempore ad te scribenda putavi. Reliqua ex Beato accipies. Deus te nobis diu incolumem servare dignetur! Ne graveris meo nomine plurimam salutem parentibus dicere, tuaeque familiae. Salvum te cupit d. Matthias. Argentorati, pridie cal. aprilis anno 1547. Tuus ex animo Ludovicus Lavatherus. Clarissimo viro Henrico Bullingero, Tigurinę ecclesię vigilantissimo antistiti, patri suo colendissimo. Tiguri.
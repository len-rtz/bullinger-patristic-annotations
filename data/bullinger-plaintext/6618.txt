Gratia filii dei tecum. Ne mirere, doctissime Bullingere, meum diuturnum silentium, ne dicam, quod te non reddiderim certiorem, an is quem tuis literis domine commendaras, posset abeunti succedere Voglero. At Vertumnus ille noster ex uno ore calidum et frigidum spirans responsum distulit, neque Voglerus suum abdicabit munus, tametsi dicat se sub autumno paraturum discessum. Hodie tibi scripturus rursum scripsi domine; sed ex inserta schedula intelliges negotium; ita arridet illi lucellum etc. Ecclesiola nostra lente festinat. Richenvillę regnant ubiquiste magna ecclesię iactura. Legisti, opinor, Palatinorum responsa in Farczbachium (ut vocant). Non cessat Stentor pro rostris ad raucim / ranzim usque clamare; sed maior pars Argentorat[ensium] nauseant eius calumnias. Magistratus caute agens metuit, ne turba excitetur. Conventus principum in ianuario futurus est; quid decernent, dies declarabit. Ingens spes Selestad, Colmariensem et reliquas civitates decem, quę domui Austriacę obpignoratę sunt, Christum recepturas. Haganoa, quae primaria est, exactis sacrificis concionatorem substituerunt quam sequentur et [...] Obernehenen, Colmarię totus senatus conspirarunt in Christum, excepto uno et altero. Oramus strenue ut Christi regnum propagetur. Et vos orate pro nobis. Raptim die sali [...] anno Christi natalitium 1565. Tuus Matthias Erbius. Incomparabili viro pietate ac eruditione d. Henricho Bullingero, ecclesię Tigurinę theologo atque antistiti fidelissimo, suo fratri.
Gratiam et misericordiam a Domino per Christum. Epistolam Buceri Germanicam ad te mittere hucusque distuli, observande Bullingere, non alia causa, quam ut hunc tabellarium aptiorem ad hanc rem arbitratus essem; nam sicut idiotae literas ignorant, sic et negligunt et male conservant. Tu igitur utere illa ad saturitatem usque, postea annotatis iis, quae tibi displicent in ea, et quae tibi scripturis sanctis et ortodoxae fidei adversa constiterint, pro mea necessitate illustratis digneris remittere. Mihi enim plane persuasum est papisticam illam eucharistiae idololatriam, cuius Lutheranos nondum immunes esse video, omnium errorum principium et tocius papatus fundamentum esse et caput. Hoc quidem satis mirari non possum, si apostoli in cena hoc modo, ut illi docent, se Christum sumere integrum crediderint, qui factum sit, quod postea de resurrectione dubitarint, cum hoc, quod difficillimum est, tam facile susceperint et hoc, quod creditu facilius, tam cunctanter. Vale et simplicitatem meam boni consule et, si quid habueris scitu dignum, rescribe. Ex Rhetiae Curia, quinto kalendas Aprilis 41. Schintio res suas tandem bene cessuras spero; quidam mercator Lindaviensis illum a damno liberare pollicitus est. Doctissimo viro magistro Heinricho Bullingero, apud Tigurinos verbi Dei praeconi diligentissimo, domino suo ac amico primario.
Pax et tranquilla conscientia in Christo! Indies Petersonii adventum exspecto: nam sub festum Pentecostis me constanter suscepit, literis datis mense Martii, se adfore. Quod si non venerit, certum est interceptum esse dum Galliam transiverit. Meliora spero, Dei misericordia fretus. Age sit ita, nos tamen (Deo duce) Angli efficiemus, ne adeo magnam jacturam faciat Schentzius; nisi ipse una rerum mearum, quas in Anglia possideo, naufragium fecero. Tum ficulneum erit meum praesidium: adjuvabitur tamen ab aliis (non dubito) bonis. Istud ideo scribo, quia Angliae status est jam nunc turbulentissimus. Sed de hoc nihil scribam, quia persuasum habeo brevi Petersonium viva voce omnia relaturum. Praeterea angustia temporis non fert modo ut de hac re plura scribam. Pro tua tamen prudentia hinc reliqua facile conjicias mala, exoptatissime D. Bullingere. Tres enim optimi nostrum ministri captivi sunt in carcere, quod Londinense castellum aut, si mavis, Turrim Londinensem nuncupant. Porro proficiscar recta Francofordiam consolandi gratia quosdam fratres ex Anglia ultro profugas. Ubi reverens fuero, plura cognosces, si Dominus voluerit. Vale quam felicissime in Christo pariter cum uxore et universa familia. Saluta, quaeso, omnes tuos collegas meis verbis in Domino. Iterum vale. Tuus ex animo, J. BUTLERUS Ora Dominum nostrae sortis ut misereri dignetur, te obsecro. Gravissimo viro D. Henrico Bullingero. Tiguri.
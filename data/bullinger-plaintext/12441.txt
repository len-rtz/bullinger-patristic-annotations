S. in domino. Cyrilli opera te habere Westhemerus mihi dixit, et Boetius nondum absolutus; adeo de pretio nihil scribere possum neque de foliis, quum nondum sint collecta. Verum de omnibus libris apud nos impressis brevi schedam accipies. Lutherus in mense februario diem extremum clausit, quemadmodum a quodam hausi, qui in funere fuit. Papistę gloriantur illum e vivis exemptum, sed non cogitant iram dei eos non effugere posse, nisi resipiscant. Caesarem aiunt Metis velle ad dies aliquot hęrere, illic aut colligere pecunias aut omnino evangelii flammas extinguere. Quidam spargunt caesarem velle pernoctare Argentinę, et fieri potest; neque dubito Argentinenses illum honorificentissime excepturos et caesareo more. Marchio Ernestus in Pfortzen aulam habens vocavit ad se 4 ex contionatoribus Argentoratensibus; graviter enim aegrotat. Quid cum illis agat, ignoro, etsi certus sum illum de ecclesiae reformatione aliquid meditari, antequam hinc discedat. Scio id praeterea: Caesarem marchioni scripsisse se hac hyeme graviter laborasse ac nullam quietem die noctuque habuisse vor dem wolff, den er am schenckel hat. Non vult agnoscere praesentem domini clementiam, quae illum emendat. Pharao est induratum habens cor. Dominus oculos cordis illi aperiat, quo dei agnoscat veritatem, et Christi Iesu evangelium non persequatur. Bonnae, cum mandatum caesaris est publicatum, episcopus senex orationem (quemadmodum accepi ab illo, qui suis oculis vidit et auribus audivit) dulcissimam coram nobilibus et omni populo habuit de vero caesare Christo Iesu, qui corpus et animam perdere potest. Interim, cum admoneret populum constantię, supervenit legatus lantgravii, qui consolatus omnem nobilitatem et populum ipsum, ut nihil omnino curarent caesaris minas. Orationem publicam eo in loco habuerunt ad deum, et alacri animo omnes domum redierunt. Schnepffium, inauspicatam avem, scis absque dubio obiisse. Vale in domino. Multi moriuntur apud nos pestilentiali febri. Delirant ad dies aliquot, dein spiritum emittunt. Vale. Basileae, 1546, 25. martii. Tuus Gastius. Hęc velim communices d. Theodoro et d. Pellicano, in Christo dilectissimis viris et praeceptoribus, Gvalthero, etc. An den eerwürdigen und wolgelerten herren Meyster Heinrychen Bullinger, lütpriester zu Zürich, mynem lieben herren und fründt. Zurich.
Opportunus nuntius si non esset, charissime Bullingere, nihil rescripsissem hoc tempore; nunc enim minus vacat, quam unquam alias. Explorando, extirpando errores et vitia totos dies sum occupatus. De Scotia nihil certi habeo; sed quod audio, narrabit Iulius. Ipse erit pro fasce literarum vobis omnibus. Salutat te uxor mea. Vale. 23. maii, ex itinere, Thetfordiae. Ais te scripsisse de conciliis et misisse ad me [duos] libros, quos nondum vidi: sed spero tamen ad meas manus perventuros. Si tuus Christophorus venerit in Angliam, ei gratificabor quacunque in re possum. Iulius fuit mecum, in cuius gratiam scripsi Oxonium. Signiferi vestri filium audio esse apud Bedfordiensem. Cum venero Londinum, eum ad me accersam, et Tigurinum Tigurino more tractabo. Tigurinis omnibus omnia faustissima precor. Mea vos omnes. Iterum vale. Scripsi ad te mense martio. Tuus, Ioannes Parkhurstus, Nordovicensis. D. Henrico Bullingero, Tiguri.
S[alutem] p[lurimam]. Suavissime frater, literas tuas cum Commentariis in Marcum, testes amoris in me tui, accepi iucundissimus. Fate[or] enim negligentiam te meam, quod ad te, dilectissimum amicum meum, diu nihil perscripserim, accusandi te occasionem habere o[por]tunissimam, cum dudum etiam multis tuis ad me perscrip[tis] literis et transmissis opusculis fraternum tuum in me amorem testatus sis, et semper, quod non responderim, timui te vel acerbas, hac mea negligentia dignas, vel nec ullas unquam ad me missurum literas. Sed, qua ratione me apud te amicum excusare debui, fratris tu tui officium prestas et fratrem tu ipse excusas; nam, quod nihil perscripserim, negotiis meis tribuis. Iis enim, ne tibi scriberem, impeditus sum, et maxime que mihi apud ducem Wirtenbergensem iniquissimi osores mei fecerunt; et pernitiosissimas insidias struxerunt, dum in Hispania in legatione principis imperatorem ad annum sequutus sum. Sed mihi gratulor, quod nec ullam habent causam, quam quod fortunam meam, que nescio quo fato eiusmodi procellis tam facile semper exponatur, ferre non potuere, et quod impotentis animi princeps ad eiusmodi detrectatores semper faciles apertasque habet aures. Quare inde ipsi nihil adepti sunt, quam quod me ex tirannide ad leges duxerunt et iniuria, quam mihi inferre conati sunt, ipsi cruciantur, dolentque ratem meam, quam collidere conati sunt, ad quietiorem applicuisse portum, ubi circa reipublice curam mus[is] mansuetioribus melius, atque in principum aulis fieri potest, inservire possum, et quod imprudentem principem fidelissimo ministro exuerunt, etc. At quantiscunque interim fluctibus periclitarim, te tamen, fratrem meum charissimum, nunquam abolevi, sed semper constitui me, cum vacaret, totam tragediam calamitatis meę ad te longo ordine perscripturum; breviores tamen ut perscriberem literas, vacavit sepius, sed defuere tabellariorum oportunitates. Tam te amamo, tam charę mihi sunt tuę literę, quas de eucharistia ad me nuper scripseras, quod etiam has mecum in Hispaniam ferre libuit; sepius legi atque amplexus sum, nec inquisitorum tyrannis crudelissima me inde absterruit. Proinde iam Wormatię succisivis horulis libellus tuus De scripturę sanctę authoritate ad me missus semper mihi fuit in manibus. Quo atque doctissimi Vadiani nostri Orthodoxa et erudita epistola de corpore Christi cum reliquis christianissimis simul compactis ad me missis libellulis quam oblecter, non satis scribere possum. Iamiam in ea sum republica et talem nactus conditionem, quam semper per mare per terras multaque pericula quesivi, quaque melius vacabit te creberrimis meis invisere literis. Quare rogo, negligentię meę, quod interim non scripserim, non tam, qu[am] quod in diversis locis variis iactatus periculis, ascribere velis. Scivi consanguineum meum ad dominum migrasse. Viduam autem eius et filiam Basileę incolumes agere gaudeo. Ac te cum uxore liberis[que], doctissimo Vadiano fratribusque nostris omnibus optime valere opto, et rogo, ne molestum tibi sit Vadianum ipsum fratresque nostros omnes nomine meo valde salutare. Parce festinationi. Brevi enim et quamprimum vacaverit, ad te plu[ra] et tecum de periculosissimo Germanię nostrę statu communicabo et nihil, quod e re religionis nostrę visum fuerit, vos celabo. Datum 18. septembris anno 1545. Tuus Nicolaus Maier. Parce lituris, quibus festinatio mea nunquam vacat. Summę pietatis eruditionisque viro Heinricho Bullingero, ecclesiasti Tigurensi, fratri suo charissimo, etc.
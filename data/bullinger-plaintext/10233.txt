Myn willig dienst zuvor, fruntlicher, lieber her. Wir wyssen, wie es mit uch und dem gegenteil fur 14 tagen gestanden, wes sorg auch syn mag, was hilf und hofnung by dem gegenteil, welches alles nit zu verachten. Daruff ist unser bitte, ir wollen wachen und by zitten den rhat fir handen nemen, davon wir hievor geschriben: Es solle zu rosß und fuß so furderlich und dapfer hilf zukommen, das, ob gott will, kein not haben wirt, ja die zall und manheit jenner ubertreffen. Doch das nit furgenomen, man welle dann ein dapferkeit und bestandt oder ußtrag tun. Ir werden unverlassen syn. Das haben kein zwifel, alleyn suchen by zitten an. Es ist der lanttgraf durch unser heren auch verwarnet etc. Tuus quem nosti. Durch vertruwt heimlich muntlich bottschafft, die nit den namen haben, als ob sy botten weren, ist in der still ze handeln. Lassen uch nit bewegen, das sich die funff ort etwas erschrocken erzeigen. Sye handeln alle ding mit forteil. Wie ir gemuͤt stoe, syndt ir bericht, leyder nur zuvil. Sunst ist zu besorgen, das angenomner frid verderblichen schaden mit bringen werde. Ich darf nit schriben, was mich itzend bekumbert; die somm aber ist, das ich besorg, ir fursteher werden zu weich syn und hertz nemen, do zu geben were. Der almechtig welle uns gnadig syn und syn rich by uns erhalten. Amen. 26. tag marcii. Dem hochgelerten, achtbaren hernn Heinrich Bullinger, predicanten zu Zirich, sym lieben heren und frund. Zirich.
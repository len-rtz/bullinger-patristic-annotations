S. Exemplar operis evangelici hic remitto, Bullingere charissime, et laudamus operam istam tuam, qua communia sacrarum literarum studia tam indefesse iuvas. Iuvet te Christus suo spiritu. Amen. Remitto et exemplar collationis vestrae cum decano illo habitae, et videmini quidem prudenter egisse cum eo. Nos hic quoque pro ratione ecclesię nostrae humaniter illum tractavimus, sed coacti sumus eum suo ipsius iuditio relinquere. De obitu matris non doleo, ut libere dicam, sed gratulor potius honestissimam matronam adeptam tandem felicitatem, quam speravit. Rodolpho Gvalthero tuo, adolescenti eruditissimo, coniugium precor et diuturnum et felix. Unser lieber, frummer bartman jungher Wilhelm von Zell ist zuͦ unserm hergott; wais nit, ob ir in kennend oder nit. Also verkriechend wir uns all gmach. Pestis sęvit omnino Uberlingae et imperat isthic nec minus in aliis ultra lacum quibusdam locis. Turcus exercitum regis Ferdinandi fere totum occidit tormentaque omnia, imo omnem thesaurum instrumentorum bellicorum obtinuit, et putant quidam Wiennam certo certius obsessam. Regnantibus autem Pharaone et pestilentia quid futurum sit, facile coniiciendum est. Deus misereatur nostri. Vale cum omnibus fratribus totaque domo. Salutant te Ambrosius et omnes fratres. Servet te Christus. Ex Constantia, 15. septembris 1541. Tuus Io. Zvic. Domino Hainricho Bullingero, confratri unice charo.
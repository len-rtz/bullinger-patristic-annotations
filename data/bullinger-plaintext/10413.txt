S. Ut vobiscum, qui Tiguri sacris praeestis, familiaritatem amicamque iniret consuetudinem, charissime Heinrice, invisit vos frater noster Sympertus Vogtius Schaffhusanus, ecclesię Bielensis minister, homo et doctus et syncęrus. Quare ut commode suo voto potiri possit, cum his diebus nobiscum Bernę versaretur, rem illi gratissimam feci, quod meis eum vobis commendarem litteris. Id autem libentius fęci tua fretus in omnes humanitate, maxime vero, qui nomine meo ad te veniunt, ut et is testis sit nostrę mutuae amicicię, quandoquidem Hallerum Bullingero addictum omnes sic depraedicent, ut totus ab eo pendeat, quantum citra fidei et sanę doctrinę iacturam hoc licet. Ceterum antidotum in nostram comparavimus bibliothecam; tuo igitur, quantum unquam per ocium licet, consilio obsequar. Proscribetur Gallus Claudius etiam Symperto optime notus; interim opus est, ut parati simus in omnibus rationem reddere eius, quae in nos est spei. Nova Wirtenbergica placent, placet et hoc, quod addidisti, quatenus in timore domini omnia suscipiamus, ne «extrema gaudii nostri luctus occupet» [Spr 14, 13]. Apud nos nihil est, quod scitu dignum videatur. Valemus alioqui omnes. Valeas et tu, charissime frater, et me, ut soles, ama. Bernę, 21. maii anno 34. Tuus B. Hallerus. Heinrico Bullingero, ecclesiastę Tigurino, fratri suo charissimo.
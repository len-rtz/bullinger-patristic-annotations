Gratiam et pacem a domino. Expecto miro ardentique desiderio, quid B[ucerus] apud Coloniensem episcopum effecerit. Ego, ut ingenue tibi, amicorum intime et fratrum dilectissime, fatear, quod sentio, non credo B[ucerum] ullam ecclesiam rite reformaturum. Caussam rogas: Satis eruditus est adeoque variae eruditionis et felicissimi laboriosissimique ingenii miraculum; sed destituitur clavo, fortitudine iusta et constantia firma. Videtur item nimius esse hominum admirator; nimium propendet eius animus ad compositionem nescio qualem. Specimina multa aedidit; verum haec ipse melius nosti. Recte ergo putas orandum nobis atque exorandum esse a domino, ut omnes numeros boni catechistae impleat, quod ipsi largiatur dominus etc. Schwenkfeldii foedissimus error in diem magis magisque displicet; nam manifeste deprehendo verbis tantum mutatis universam illam doctrinam Valentini, Apellis aliorumque monstrorum veluti ex ipsis diaboli faucibus expui in ecclesiam. Quocirca annitor, ut in commentariis nostris, quoties affertur occasio, authoris nomine et persona praeterita ad argumenta quaedam respondeam veritatemque orthodoxam tuear et dolum retegam exitialem. Placet disputatio Vadiani nostri supra modum, atque gaudeo a domino tantum nobis veritatis propugnatorem esse datum. Dominus servet illum nobis diu incolumem. Partem commentariorum nostrorum in hoc miseram, ut tu atque Zviccius noster pro illa ingenii vestri felicitate ac pietate libere, quod displiceret, indicaretis; at nunc nimis fortassi benigni estis iudices omnia mea boni consulentes. Iterum ergo atque iterum hortor, ut [li]bere adhuc [m]oneatis, si quid videbitur admonendum etc. Schedam deliberationis doctorum Saxoniae accepi et legi libens; nam perplacet, quod se tandem ex implicatissima illa compositione extricarunt cernentes ex ea plus litium quam solidae concordiae oriturum. Deo laus et gloria! Vidi praeterea fragmentum orationis a Gallorum regis legato in comitiis habitae et video regem istum regem esse facie impudentem ac intelligentem aenigmata; non nunc disputo de ipsa re, quam consultatione sua proposuit, utilis ne an inutilis futura sit Germaniae; de consilio loquor et fine, ad quem rex iste spectat. Suspicantur plerique, quibus regis consilia forte perspectiora sunt quam mihi, praeterito paschae festo et ineunte maio regem exercitus ducturum contra caesarem et vi invasurum Mediolanum. Certe Helvetiorum 1600 abducit, quos Taurino praesidii vice imponat. Contra quem? Obsecro. Quid opus his praesidiis? Si adeo favet Germaniae, cur hanc camarinam movet? Abduxit Berenlingerus, ammannus Uriensis, aliquot milites pontifici militaturus. Quid futurum sit, ignoro. Aiunt istos in marchiam proficisci Anchonitanam. Der tüfel ist guot imm spyl. Metuo, ne artibus, sutelis et per proditionem multa ingerantur inter principes. Quid nostri agant aut quid in his turbis sibi fatiundum statuerint, intelliges ex apographo, quod tibi mitto; sed vide, ne illud nisi fidelissimis veniat in manus. Ago tibi gratias maximas pro tua fide et diligentia; video enim, quanti me fatias, qui propria manu in mei gratiam tot exscripse[ris]. Oro autem, ut ea mihi communices porro, quae a fid[is] amicis vel ab Augusta vel a Spira acceperis et vera esse putaveris. Quod si vicissim a me postulaveris, quod meae poterunt praestare viriculae, totus tuus ero. Vale. 29. martii 1542. Zeychnend mir, welchs wer der letst bogen in Mattheo syn, so kan ich üch die andren hernach schicken. Tuus H. Bullingerus. Domino Ambrosio suo Blaurero, fratri longe charissimo.
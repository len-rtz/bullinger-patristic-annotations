Es hatt sich begäben ungefarlich uff die 10. nacht vor Martini im 1534. jar, das der wächter zuͦ Ury umb die 10. stund zuͦ forderist uff Hans Scheittlers källers laden sich nider gesezt hatt. Und als er ein wyl gesässen, ist im gächlingen ein heyterer glantz in sin angsicht geschinnen, das er anfangs sine augen muͤssen underschlan; demnach huͦb er sin haupt widerum uff und sach umb sich, wo doch sömlicher glantz har lüchtete. Und do sach er uff dem thürmli, oben uff dem knopff, ein schöns, wolgewachsens kind sizen und lüchten wie die sunnen. Das kind hatt in siner hand ein ruͦten mitt dry zwyen oder schossen, und das kind nam das ein schoss und buckt es gegen dem wächter und sprach: „Mitt dem wil ich dines volks hoffart und übermuͦtt strafen.“ Demnach nam es das ander schoss, that auch wie vor und sprach: „Mitt dem wil ich den eebruch und buͤbery dines volks strafen.“ Glych nam es auch das dritt schoss und sprach: „Mitt dem wil ich dins volks grewelich schweren, frässen und sufen strafen.“ Mitt dem verschwund das kind, das der wächter nütt wusst, wohin es kommen were. Der wächter ist beschikt für rhat und hatt das zum anderen mal by gschwornem eyd behalten. Und ist also uff dem tag zuͦ Lucern der 7 orten in all abscheyd gestelt und hab ichs also uss dem Zuger abscheid abgeschriben. Ruͦdolff Wyngartn[er], pfarrer zuͦ Zug.
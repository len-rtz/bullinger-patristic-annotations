In grosser yl erfar ich disen ritenden botten. Hab mittenzuͦ gest, das ich nichts kan. Ewer schriben ist mir wol zuͦkomen. Kan nichts dismal, dann das mine herren anlangt, wie der kaiser ettlich beschwerlich conditionen inbinde den stetten, die er innympt; under denen ouch dise, das sy fuͤrohin on sin wissen kain pundtnusß mitt nieman machen sollen, etc., und das ouch von ainem friden solle gehandelt werden, darinn diß und ander conditionen vergriffen sein sollen. Derhalb ich gedacht, es moͤchte nitt unütz sein, wa die Aidgnossen und sonderlich yetz ewere herren von Zürich hetten meinen herren geschriben und angezoͤgt, das sy soͤlichs, wie yetz gemeldt, fuͤrkomme, und, diewyl sy dann wol ermessen konnen, zuͦ was end diß alles angesechen, und vorab, wa die von Costentz derglichen friden und articul annemmen solten, das es nitt allain zuͦ verhinderung kunfftiger früntschafft, sonder auch zuͦ ausloͤschung der alten bysher gebrachten nachpurschafft und allso der statt Costentz und inen, den Aidgnossen, nitt zuͦ geringem schaden raichen wurde, so haben sy ausß nachpurlichem willen nitt underlassen konnen, sy des zuͦ erinneren, mitt fruntlicher pitt, sich in soͤlchem allem flyssig und wol zuͦ bedencken und nichts zuͦ bewilligen, dardurch der guͦt will zwuschen den Aidgnossen und der statt Costentz aussgerut und boͤse nachpurschafft verursacht werden moͤchte. Wa dann sy inen yeder zyt fruntlichen willen,  guͦten rath und fürderung bewysen kondten, das wellten sy nitt sparen. Und zwyfflen nitt, ander ire Mittaidgnossen werden glycher gstallt ouch gesynnet sein, etc. Ain soͤlich schreiben uff dise mainung ongefar moͤcht wol zuͦ vyl dingen guͦt sin, das man nitt allso hinin plutschete. Dann ich sorgen ubel ubel, guͦte wort werden unß den hals abstechen. Ich kan nitt mehr. Verzicht mir. Datum 29. decembris, in hoͤchster yl. Am[brosius] Bl[arer]. Schrib euch mehr by nechster bottschafft. Sorgen, ich versum mich. Meinem insonder vertrauwten herren m. Heinrich Bullinger. Zuͤrich.
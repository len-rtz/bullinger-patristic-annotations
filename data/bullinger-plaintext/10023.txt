Dem ersamen frommen Marxen Rosen sye «gnad und frid von gott dem vatter und unserem heiland Jesu Christo» [Tit 1,4]. Nach dem und du dich by uns erlich, redlich und christenlich hast gehalten, besunders in trüw und dienstbargheit gegen jedem und allen, allermeist aber gen mir, hab ich nitt mögen lassen dan ich schribe dir ettwas, daruss du besserung und nutz empfahen möchtest, also das din dienst gen mir nitt umbelhonet blibend. «Uffs erst dancke ich gott durch Jesum Christum» [Röm 1,8], das er dich zum teil uss siner gnad und grundlosen barmherzigheit in erckantnuss hat ingefuͤrt sines göttlichen worts, also das din nichtigheit von Adam angeboren erckenst und dorumb alein Christum suͤchst, «welchen uns gott hatt fürgestelt zum gnaden stuol» [Röm 3,25], fürsprecher, versönung, erlöser, grechtigheit, hieland [!] und wysheit. «Denn es ist das wollgefallen gottes gesin, das in imm allein alle völle whonen sölt und alles durch inn versönet wurde zuo imm selbs, es sy uff erden oder in hymel, darmitt» - wie Paulus spricht -, «das er frid macht durch das bluͦt an sinem krütz durch sich selbs» [Kol 1, 19f]. Und warlichen so sind wir uss uns «von natur nüt anders dan kinder des zorns» [Eph 2,3], daruss aber gottes unergrüntliche barmherzigheit erglastet: «Dan wir nu uss genad selig werdend durch den glouben, und dasselb nitt uss uns, es ist gottes gab, nitt us den werchen, uff das sich neimandt [!] rüme» [Eph 2, 8f]. Die werch sind aber wir schuldig zuo thuon, ja die uns gott durch den glouben und schrifft leert, nitt selbs erdichte werch, die dan nie wol Sauli erschussend: 1. Reg. 15. [1 Sam 15,1 ff]. Solomon spricht darvon Proverb. 3: «Vertrüw dem herren uss gantzem dinem hertzen und verlass dich nitt uff din fürsichtigheit. In allen dinen wegen halt inn im hertzen, und er wirts wol machen» [Spr 3,5f]. Sich, das sind christenliche werch: alle ding imm glouben thuon, alles imm übergeben und inn lassen walten, darbin [!] ander lieben und anderen thuon was wir wöltend, das man uns thet [Mt 7,12]; Roma. 12 [9ff] und 13 [8ff]; ouch 1. Ioan. 3 [11ff]. «Gebenedyet sy ouch gott und der vatter Jesu Christi» [2 Kor 1,3], der dich also erlüchtet hat, daß du erckennen kanst, wie alle ding gott in allen würckt [1 Kor 12,6]. Wan als der prophet spricht, so ist sinen der tag, sinen ist die nacht [Ps 74,16] und er verwandlet zyt und die alter; und Paulus: «Es ist ein herr, ein gott und vatter unser aller, der da ist über uns all und durch uns allen und in uns allen» [Eph 4,5f]. Welches, so es kundt gesin ist dem fromen Hiob, kont er gar wol gedult haben; dan er wust, das sin kranckgheit und armuot von gott was. Ouch David, do er sprach: «Ist es gefellig dem herrenn, so komb ich wider in min rych. Ist es aber sach, daß er spricht: du gefalst mir nüt, so bin ich bereit» [2 Sam 15,25f]. Also leer, min lieber bruͦder Marx, gott, dinem herren dancken und alles heimstellen, gott, dinem vatter wol vertrüwen in allen sachen und in hertzlich bitten. Des du aber, gott sye gelopt, ein guoten anhab hast gegen mir erzuͤgt in dem du din handel alein gott dem herren zuoschript. Du sichst je jetzundan schimbarlich und häll, wie dich gott on din ratschlag, thuon und verdienen in er und guot gesetzt hat. Welchs er dorumb gethon hat, das du imm lartest vertrüwen und des imm zuo dancken. Wann also hat er je und je die kinder von Israhel durch guothet zuo imm gezogen. Dorumb soltu dich nu fin in handel schicken, gott vor ougen haben und im vertrüwen, wan er ouch nitt alein den lib und die eer, sunder ouch alles guot gibt. Es stat geschriben Ioan. am 10 [28], das die schäfflin Christi Christo niemandt wirt uss der hand rouben; deshalben er sich ouch ein hyrten nemmet [Joh 10,11]. Daruss nu klar ist, das wir gott dem herren die seel vertrüwen muͤssend, und nu dem also ist, wer wolt dan nitt den lib können oder wellen gott übergeben? Den er sich aber erbüt, wie er sölle von imm erhalten werden, wann wir je gottes wort habend durch den propheten usgesprochen Psal. 36. [Ps 37,3-5. 7.25]: «Hoff uff den herren und thuo guͤts, blib im land und mere dich im glouben. Hab din lust am herren, der wirt dir geben, was din hertz lust. Befil dem herren dine weg und hoff uff inn, er wirts wol machen. Halt dem herren still und lass inn mitt dir machen. Ich bin je jung gewesen und alt worden, und hab noch nie gesechen den grechten erlassen oder sinen samen umb brot gan». Sich, lieber bruoder, das sind die wort gottes; mögend gar nüt felen. Hastu nu glouben in sine obgemelte wort, wol dir und du solt gott teglichen bitten, daß er gnad mitt dir thuͤye, das du inen mögest glouben. Nitt minder ists, die versuochung kumpt, und also hert, daß du meinst, du muͤssest verderben, verharr du aber stiff im glouben. Wann wen du glöubig bist, «mach sich gott selber nitt lougnen» [2 Tim 2,13]; er muͤs halten was er hat zuo gesagt. Wir lesend, das er versuocht hat den frommen Abraham, Isaac, Jacob, und Hiob. Abrahae liess er nemen sin schöne husfrowen Saram, beruͤfft in uss sinem vatter land, gab im nütisterminder nitt eines fuͤsbreits zuo besitzung [Apg 7,5]. Hiob nam gott lib und guot. Nu sy aber standhaft blibend im glouben, wurdendt sy okt verlassen und kamend zuo grosser rychtumb. Also soltu nach dem gebott gottes werchen ernstlich, den es geschriben stat: «Im schweis dines angsichts wirst essen dines brot» [Gen 3,19], und lass gott walten. Lass im die sorg und nun du an dich das werck oder die arbeit und lis im Evang. Mathei das 6. und Luce 12. cap. [Mt 6,25ff; Lk 12,22ff]. Lass dir ouch Jacob, den heiligen ertz vatter nitt uss dinem hertz kummen, welcher, ob er wol in Mesopotamia, Syrie nitt einer hand breit hatt, ward er doch rych uss gott und siner arbeit: Genes. 29 [1 ff; 30,25 ff]. So hab ich gesprochen, das du eer und guͤt habist überckummen und das dorumb geschriben stat Gene. 1 und 2: «Und gott gesegnet sy und sprach zuo inen: Sind fruchtbar und merend üch und füllend die erden» etc. [Gen 1,28]. «Der man wirt vatter und muͤtter verlassen und sinem wib anhangen, und werdendt sin zwei ein fleisch» [Gen 2,24]. Daruss du mercken solt, wie du den eelichen stand verbringen und wie du din wib halten söllest, also dast in eer und gout [!] blibest. Am ersten wirt der eelich stand recht verbracht, wann man kinder zuͦ eeren gottes darvon zücht, von welchem nu nitt stat ist zuo reden, so man sust wol wüst, was zuo der eelichen pflicht höret. Das du aber allwegen das wort gottes vor dir habest, so nim für dich und lys das 7. cap. der ersten zuͦn Cor. Wie man aber muͤsse und sölle die kind uffzüchen, hast im letsten buͤch Mose: Deutro. 7 [6,20ff]. Zum anderen solt din wib halten wie din eigen fleisch. Dorumb Paulus spricht: «Ir man, liebend üwere wyb, glych wie ouch Christus geliebet hat die gmeind und hat sich selbs für sy geben, uff das er sy helgete» etc. [Eph 5,25f]. «Also söllend ouch die menner iren wyber lieben als ir eignen lib. Wer sin lib liebet, der liebet sich selbs. Den jemandt hat nie sin eigen fleisch gehasset, sunder ernerets und pflegt sin, glich wie ouch der herr die gmeind» etc., Ephe. 5 [28 f]. Also spricht ouch Petrus: «Ir menner, whonend by inen mitt vernufft und gebt dem wybischen als dem schwechsten werchzüg sine eer, als ouch mitterben der gnad des lebens, uff daß üwere gebet nitt verhinderet werdent» [1 Petr 3,7]. Sichstu nu, daß es nitt muͤs mitt bochen, kriegen, schlahen zuogan, und des heb dich verwegen; wo zangg ist und hader, do ist ouch ghein guots. Das aber vil sprechend: ich wil die min meisteren mitt knütlen sind narren und wüssend nienerumb nüts; söltend stockfisch für wyber haben, dan die selbigen sind vil knütles nötig. Siche, das ist nu die meinung gottes, dorumb er dich in den eelichen stand beruͤfft hat, ja daß du inn vor ougen habist, imm vertrüwist, in suochist, im danckist, lieblich, früntlich und christenlich by dinem wyb whonist, kinder zühist etc. Sich, min bruoder und geliebter gottes, heist das nüt: in eer und guot gesetzt? O, danck im nacht und tag, wann du imm nitt gnuͤgsamlich dancken magst! Eere sye imm alein! Ja, sprich ich abermals, du solt die gegeben gnad nitt verschupfen, sunder in dem willen gottes leben. Dorumb wirt dir nu hie am aller notwendigosten werden, das du sin ewig göttlich wort nitt verlässest, sunder, so dir gott die gnad thon hatt, das du lesen kanst, ein Testament kouffest, daruss man den willen gottes erckennet, und das selbig imm hus mit den dinen zuo siner zyt uͤbist. Magst wol besehen, was ungmach denen volget, so das wort nitt annemend, und was glücks denen vorstends ist, die sich des worts haltend: Levitici 26 [3 ff], Deutro. 28 [1ff]. Es stat geschriben: «Verfluͤcht sye, wer nitt alle wort disers gsetzts uffrichtet, das er darnach thuͤye. Und alles volck soll sagen: Amen». Deutero. 27 [26]. Hüt, das din ee nitt brechest; wan grösserer diebstal uff erd nitt ist, sittundmal du dinem eichen gmahel iren eigen fleisch entwendst, das dan grosse sünd vor gott ist und je und je herten glich gestrafft an lib und seel, ouch (wie wol es jetzund, leider, gott erbarmbs, gering geachtet wirt) mitt dem schwert gericht. Es stat geschriben: «Verfluͤcht sye, der da beschlafft die husfrowen sines nechsten. Und alles volck soll sagen: Amen». Deutro. 27, [20.22]. Du solt niemandt zuo vil abnemmen, sunder alein din lidlon empfahen, wann ghein unrechtes gout truͤyen mag und ist ein haller mitt friden der gwüssne in gott besser den ghein schiff nobel jemer werde. Was ists, ob es glich ander thünd? Soltu dorumb sömliches ouch thuon? Schlechlich [!] ist obgemeltes innemmen ein gottlosse thuss, wan alle die, so das vollbringend, sind verzwifflet an gott, wellend in fürkumen und rych werden, es sye gott lieb oder leid. Sy sehend darzuo, es stat geschriben: «Du solt nitt zweierlei gwicht in dinem sack, kleines und grosses, haben; und in dinem huss soll nitt zweierley mes, gross und cklein [!], sin. Du solt ein völlig und recht mes haben, uff das din leben lang were uff dem land, das dir der herr, din gott, geben wirt. Den wer sölchs thuot, ist gott, dinem herren, ein grewel, wie alle, die übels thuond». Deutero. 25 [13-16]. Frömbd herren und usslendig krieg soltu vor allen dingen wie tödtlich gifft miden; wann was jomer und grossen hertzen leids, gottlose und kranckheit drus entspringe, sehend wir leider in unseren eilenden verblenten kriegstropfen. Es stat geschriben: «Verfluͤcht sye, wer geschenckt nimpt, das er die seel des unschuldigen bluots schlecht. Und alles volck soll sagen: Amen». Deutro. 27 [25]. Du solt dich ouch in gheinem weg partyen. Lass disen luterisch und ehenen zuinglisch sin, und bis du ein christ. Lass jederman machen; du muͦst ouch alle ding nitt verantworten. Bis schidlich und red allwegen zuo allen sachen das best. Bis früntlich gegen jederman, wann dir wol ze wüssen ist, wie din gwerb stat. Uss den gassen und win kempffen entstat selten guots, 1. Timoth. 6 [3 ff]. Vermid unzytlichs fressen und suffen, zuo trincken, schlaff trünck. Gelust dich aber nei was das duo bi dinem wyb und bi den dinen. Im monat gang enist zum win; daß dir huld machest und behaltest, setz dich zur erbergheit und zuo den dinen. Bis wacker, züchtig, frölich und underdienstig. Es stat geschriben: «Suffend üch nitt voll wins, doruss ein unordlich wesen volgt» etc, Ephes. 5 [18]. Spilen und böse gsellschafft soltu wie din verderpnus flühen, schwerren und kostliche kleidung miden, unzüchtige wort nienan in din mund nemmen. Wan hie nitt gnuͦgsam mag usgesprochen werden, wie bös schedlich ding spilen ist und böse gsellschafft, ouch wie es so verlumbdet machet. So soll unsere red ja ja sin und nein nein [Mt 5,37]. So bedarf es ouch gheiner syden nitt; wann wir bedeckt sind, ists gnuog. «Nüt bringend wir in die welt» [1 Tim 6,7], «nackend muͤssend wir hinuss» [Hi 1,21]. Heb das din zuo samen und heb huss, wie eim frommen man zuo stat. Es stat geschriben: «Huorery aber und alle unreinigheit soll nitt under üch genempt werden» etc, besich Ephes. 5 [3]. Und daß ich min schriben nu fürhin ende, so thuo als eim christen zuo stat; halt dich des göttlichen worts, welchs dich rychlich in allen dingen grecht fuͤrren kan, und fuͤr ein erbars, christenlichs, gotsförchtigs leben, also das du nach disem leben ewige ruow besitzest. Amen. Nun dis min kurze instruction zum besten an, wann sy in grosser ummuos [!] ilends geschriben ist. Grütz mir hernn schultheis Ruͤplin, Sigmunden, Mörickovernn, den praedicanten und ander bruͤder in Christo, und «die gnad gottes sy mitt dir» [1 Tim 6,21]. Von Kappel, des 5. tags hornung 1525. Heimrych Bullinger, din williger diener. Psalm 127 [Ps 128]: «Vol dem, der den herren fürchtet und uff sinen wegen gadt! Du wirst dich neeren diner henden arbeit; wol dir, du hasts guot! Din wib wirt sin wie ein fruchtbar winstock an den wenden in dinem huse, dine kinder wie die öl zwy umb dinen tysch her. Sich, also wirt gesegnet der man, der den herren fürchtet. Der herr wirt dich segnen uss Syon, das du sehest das glück Hierusalem din leben lang und sehest diner kinder kinder. Fryd über Israel!»
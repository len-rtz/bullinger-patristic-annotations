Merung des gloubens, göttlicher gnaden, und min früntlich, willig dienst zuͦvor, wolgelerter, ersamer, geliepter herr und freund. Eüwer schriben an mich von wegen mins lieben herren und bruͦders, herr Hans Rudolffen Lavater, hab ich empfangen und uff dasselbig mit minem gevatter stattschriber geredt, welcher nit minder dann ich, im ze dienen, von hertzen geneigt. Es wil aber etwas mer darzuͦ gehören, das er nit allein, mit dem könig ze reden, underichtet werde, sonder das er ouch alle handlung in supplicacionswyse in schrifft, durch eüweren stattschriber verfaßt, nach gethonem seinem fürtrag, dasselbig dem könig ze handen stelle, welches nochmols den hoffräten ze beratschlagen überantwurt wirdeth. Dises sol ein gemeiner bruch sein am hoff. Doch so würdeth gemelter unser stattschriber uff nechstem tag Baden genanten herren Lavater, wo er dar käme, in der sach wyther berichten, wie er dann selbs von im muntlich vernemmen wirt. Hie sähen, geliepter herr, wie noturfftig wir stett gemeinlich weren, das wir mit besserem fleiß, dann wir bißhär gethon, die jugent zuͦ den künsten zügen, domit man soliche und derglichen händel wol ußrichten könde, die man sonst, wo man ze hoff kompt, frömbden vertrüwen muͦß. Nit das ich min frommen, lieben herren, den Laveter, veracht, als ob ers nit könne; wenn aber diser theür mann in der jugendt darzuͦ gezogen zuͦ der geschicklikeit, die im von art und natur anerboren ist, wurde ers frylich einem hochgelerten doctor weit vor thuͦn. Man kere flyß mit der jugend an; der nutz wirt doruß volgen. Was ich zuͦ solichen nutzlichem werck by eüch und unß tuͦn und furderen kondte, wolte ich mich nit sparen; deßglichen minem yetzgemelten herrn Lavater und eüch ze dienen, söllen ir mich allzit willig finden. Eüch hiemit der gnad gottes trüwlich bevelhende, grüessen mir Meister Leowen, den Pellican und die brüder gemeinlich. Datum Basel, den 8. mertzens anno etc. 38. Sagen herren Laventher minen gruͦß. U[wer] Jacob Meyger. Dem wolgelerten herren Meister Heinrichen Bullinger, diener des herren wort der christenlichen kilchen zuͦ Zürich, minem geliepten herrn und freünd.
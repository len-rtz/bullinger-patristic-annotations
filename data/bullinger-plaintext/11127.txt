Gratiam a domino. Certo ad vos hoc nuncio nacto, quomodo res mea se habeat, indicare vel verbo placuit. Quid callidus suis machinacionibus ac cuniculis insidiator queat, hodie revera expertus sum. Quando enim per omnia catechizmo Buceri nomen dare Megander noluit, in pedes se vel Tigurum versus dare cogitur. Senatus enim ac populi consulto ob subscripcionis recusacionem missus factus est, beneficii tamen, ut ita dicam, stipendio ad quadragesimam usque concesso. Nihil potuit amplius Christus, id quod nemo pius plurimum non dolet, deflet ac deplorat. Verendum certe, ne horum hominum consiliis ac conatibus maius aliquod malum statuatur. Plerique enim adfectantes principum munera et id genus alia. Quando non aliud quicquam, quantum me attinet, expectandum esse nec vobis eciam hac in re tentandum video excepto consilio Erasmo dando, reditum ad domum maturabo. Solum hoc vos iterum oro rogoque, ut rebus meis consulatis. Bernę, 24. decembris anno 37. Megand. totus vester. Erasmus, de quo supra, subscripcionem pollicetur, sed sub condicione, quo non parum ecclesia nostra suspensa et dubia facta est. Si qui mecum recusasset dedicionem, non dubito, ecclesia nostra aliquid conata esset aut conaretur adhuc hodie ad infringendum hoc malum. Consulite igitur homini, quod sanctum et syncerum est, idque primo quoque die. Unicum hoc certe medium est, quo malum hoc a nobis auferetur, si vestro consilio recusaturus est subscripcionem. Ecclesię Tigurinę verbi ministris Bullingero et Leoni vigilantissimis, in domino fratribus charissimis. Zurich.
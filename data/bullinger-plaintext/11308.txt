Wolgelertter, fromer, fürgeachter, erender, lieber herr und bruͦder, üch sige zuͦfor die gnad gotteß durch Cristum Iesum, unseren seligmacher, darzuͦ min bereidt gantz guͦttwillig dienst etc. Üwer schriben, dess datum stadt den 27. tag apprellens, han ich sinnes ganntzen inhaldtz verstannden, und erschlich hör ich gernn, daß der guͦtt, fromm erenmann und bruͦder zuͦ Capel von der schwärenn krankheit durch gnad gotteß ettlichermaß endtledigott ist. Gott geb im sterk an sell und lib. Daß auch min sunn und die anderen flißig studierend, hör ich gernn. Gott thuͤge für und für sin gnad darzuͦ, daß es alles zuͦ sinnem lob diene etc. Daß daß wordt gotteß in Engenland so stark inbricht, ist mir ein fröid; allein daß kein fleischlicher nutz darin gesuͦcht und allein zuͦ eren gottes diene. Die überig nüw zitung, uss Engelland und von Frankfurtt uch zuͦkommenn, han ich alle wol verstandenn, und sunderlich die von Frankfurtt han ich die, alß hernach stadt, gehörtt. Nammlich uff verschinen mentag, den 28. apprilis, bin ich zuͦ Roschach for herren aptz zuͦ Sanct Gallen ettlichenn rätten gesin, vonn miner liebenn und vertruwtten nachpurenn vonn Lindow wegenn zuͦ schaffen gehept. Da ich graf Hansen von Lupffen, so bischoff zuͦ Costantz gesin, auch funden, der mir angezeigt, daß im der jetzig bischoff von Costantz, so von keiserlicher magiestatt wegenn zuͦ Frankfurtt gesin ist, mit sinner eignen hand geschribenn, daß der anstand zwüschend beiden puntzverwantenn 15 manett gemacht und beschlossenn. Und söllind sy entzwüschend zuͦ beiden teillen sich umm träffenlich gelertt lütt bewerbenn und denen befälhenn, ettwaß cristenlichen ansähens in sachen dess gloubens ze suͦchen und stellenn, und nach verschinung der 15 manetten uff den richstag gon Rägenspurg, was sy funden, bringen. Und mag man sich miteinanderrenn verglichen, sige guͦtt, wo nütt, sölle dan uff ernempten tag aber witter insähen beschähen. Und söllind die fürstenn und stend imm cristenlichen pundt demm keiser bewilgott haben, ir hilff wider den Türken ze schiken. Es habe im gesagter bischoff witter geschriben, daß er willens gesin, den nächstenn hinuff in das bistum. So sige er von den stendenn, so zuͦ Frankfurtt sigind, ilendtz in die nidersagsischen land ze ritten verordnett, ettlich dusend knecht abzewenden, so demm herzog von Lünnenburg in sin lannd gefallen sigind. Diß mög ich warhafftenklich schriben und segenn. Sunst kan ich diser sach halb nütt witters findenn. Wol han ich vonn ettlichen byartiklen, so auch zuͦ Frankfurtt gehandlett worden sigind, gehörtt, wie auch üch zeiger diß brieffs, her Hanß Keller, min lieber bruͦder und pfarer, wol witter berichten wirdt. Von Lindow und Costantz kompt nach nüdt eigentlichs etc. Witter, fürgeliepter her und bruͦder, dannk ich üch uff das höchst der muͤg und arbeidt, so ir mit disem und forigem schriben gehept. Daß buͤchli, so ir mir geschikt, gefaldt mir fast wol. Dank üch auch darum; wird eß guͦttenn herren und fründen ze läsen gebenn. Fürer, so langt an üch min flißig pit, ir wellind forgemeltenn minenn pfarer zuͦ Rineg und Tal in sinodum lassenn und im vergonnen, üwerrenn brüchen zuͦzehören und sähenn. Sind ir wol sicher, daß er nütt, weder kleins nach grosses, hinuß seidt. Er ist auch mit leren und läben trüw, ufrecht und fromm. Die kundtschafft mag ich im mit der warheit wol gebenn. Ich vertruw imm auch mines ampts und der hushab halb mer dan sunst filen. Zuͦledtscht ist min beger an üch, herren burgermeister Röistenn, ob er diser dingen nütt bericht, anzeig gebenn. Ich hette im gern auch geschriben; so ist mir der zit halb wenig wil worden; dan ich mit däglichen fürfallendenn geschäftenn fast gnuͦg ze thuͦn hab. Der almechtig gott verlich üch für und für, in sinem werk nach sinem gefallen fürzefarenn. Gruͤssend mir M. Löwen, her Casparenn, herren bropst, her doctor Engelhartt und fogt Lafentern, auch üwere liebe husfrowenn und kind. Datum Rineg, sontag, den 4. meigens im 39. Üwer altzit getrüwer fründ Hanß Hab, fogt im Rintal. Demm frommenn, wolgelertenn herren Meister Heinrichen Bullinger, pfarer im Grossen Münster der statt Zürich, minem lieben herren und bruͦder.
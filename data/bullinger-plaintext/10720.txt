Salutem a domino. Amen. Lyeben herren und bruͤdern, es ist uch wol zu wüssen, wye ich by uch zu Zürich hür im brachet gesen byn und uch angezaigt, wye myn her landvogt von Sandgans mit mir ungeschycklich gehandlet hab und besorget, er wurdi mich abermals underston zu verklagen uff der rechnig, dy er Ioannis zu Baden muͤsti tuͦn. Ir mich dozumall maister Hab bevolhen hatten und mich untzher der obgemelt vogt belyben hat lassen. Nun setzt er uff mich aber ämmal und nympt haimlich vor kuntschafft yn von denen, dy ym gefallen. Waiß nit, wye er mit mir handlen wyll, ob er hye by uns mich straffen wyll oder mich vor den aiggnossen verklagen oder mich zur antwor lassen kommen. Den ob er schon kuntschafft uberkäme von 2 oder 3 personen, so welt ichs doch mit gemainen kilchgnossen ussbringen, das ich den lantzfriden nit beruͤrt hab, es syg den sach, das man mich misverston welle. Es haben myne herren von Glariß ius patronatus uber myne pfruͦnd, und haben och kuntschaff yngenomen, mee den von 20 personen. Das will der offt gemelt landvogt nit verguͦt haben, ursach halb, es gehöre für dy hohen gericht und für yn und nit fur miner herren von Glaris nider gericht. Also muͦss ich warten, was gott durch disen yetz offt gemelten landvogt handlen welle. Darumb ich uch ermanen und byt, in wellend mir gegen mynen herren von Zürich das best reden und des handels sy berichten und raten und helffen, das ich och müge recht erlangen und zu antwurtt kommen moge. Opto vos fratres in Christo semper bene valere. Amen. Date ex Walenstad, in ędibus Iacobi Nusbommer, 17. die novembris anno 1535. Iacobus Hewer, minister verbi in Wartow. Den frommen und wolgelerten Maister Hainrich Bullinger und Maister Lewen Jud, Zürich, mynen besunderen lyeben herren und bruͤderen.
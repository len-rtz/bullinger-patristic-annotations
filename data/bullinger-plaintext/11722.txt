Erwirdiger, wolgelerter herre, unßer früntlich gruͦß und willig dienst sie üch von uns zuͦ voran bereit und hie mit ze vernemmen. Uwer zuͦ schriben, unßerem statschriber gethan, uns sinem inhalt nach gnuͦgsam verstanden und hierus erlernet üwern gants früntlichen willen gegent der stat Arow, des wir uns höchlich bedancken mit erbieten, unßerem bestem vermögen nach um ein erwirdig collegium ze gedienen. Und uff söllichs habend wir Christianum zuͦ unßerem schuͦlmeister angenommen, ein fronvasten lang ze versuͦchen, guͦtter, ungezwifelter hoffnung, werde uns beider sydten sölcher gestalten gelieben, das wir verer mit ein andren hußhalten. Danne des predigens halben in underwilen ze gepruchen, wirt uns keins wegs gestattet, habe dan bevor ein bewilligung von unßeren gne[digen] herren vonn Bern corgricht. Derehalben unser begäre, wöllend im kuntschafft brieffe an vermelte unsere gn[edigen] h[erren] vom corgericht geben, das er von üch, unseren herren von Zürich, tentiert; werdend sy one zwifel sich des settigen und im bewilligung volgen laßen. Dannethin wöllend wir im söllichs zuͦ gelegner zite gern gestatten. Denen von, fürgeliepter herre, ist unser getrungenlich begäre, wöllend gedachten schuͦlmeister doran wysen, üwer von im geben kuntschafft mit siner bewißten trüw, liebe und erberem fürtrag sines lebens und wandels exempel der gestalten ze bevestnen, das ir wol geschriben und wir des haben ze genießen. Hie mit wölle üch got allzit gnedigklichen erhalten! Datum Galli im 42. U[wer] erwird guͦtwillige diener, schultheis und rath zuͦ Arow. Dem erwirdigenn, wol und hochgelerten hern meister Heinrichen Bullinger, ußkündern götlichs wordtes ze Zürich, unserem vilgeliepten herren.
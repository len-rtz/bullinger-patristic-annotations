G[ratiam] et p[acem] a domino. Quod ad prolixiores illas tuas literas nihil respondeo, non id in causa est, quod eas non receperim, sed quod res ipsa non videatur responsionem postulare. De concordia enim quid responderem amplius, cum Lutherus diserte dicat nullas Christi ecclesias quicquam nobiscum habere posse commertii, nos esse seductores, qui ecclesias nostrae fidei commissas nobiscum abripiamus ad diabolum, contra quos et docere et orare velit in finem usque vitae? Dominus ipsi rependat aut oculos potius aperiat, ut semetipsum et cor arrogans atque superbum agnoscat immeritosque Christi servos contumeliis et iniuriis afficere desinat. Si vero non potest sperari ulla hominis iam senis mutatio, ut posita petulantia linguę et scurrilitate gravius et modestius agat cum Iudaeis, cum reliquis item fidei hostibus aut adversariis, age permittamus et haec iuditio iusti dei. Expectemus, donec ille hanc litem dirimat. Ac Forero quid suadere possim ac debeam, non video, cum apostolus dicat: „Probet autem seipsum homo et sic de pane edat“ [1Kor 11, 28] etc. Forte revocabitur a suis. Ego tribus hisce mensibus proximis respondi Cochleo; responsionem hic mitto, ut videas, quomodo communi causae sim patrocinatus. Expecto autem, quid ille sit oppositurus; nam exemplum una cum literis ipsi misi. Quae de consilio caesaris scripsi literis proximis, quaeso, ne obliviscaris. Cernis enim nunc quaedam ita ab illo postulari et geri, sicuti praedixerunt viri prudentes gerenda. Vereor, ne in hoc totus sit, ut fortiss[imam Germaniae] gentem obiitiat laniandam Turcis aut exhau[riendam] saltem pecunia, belli nervo. Interim ipse in hoc [erit] totus, ut subiugato Gallo restitutisque duce [Sabaudiae], episcopis item Lausanensi et Genevensi debellatisque Hel[vetiis vel] bellum transferat in Germaniam vel metu dissol[vat foedus] Schmalkaldicum. Nam papismum cupit incolumem, re[ligio]nem evangelicam plane perditam. Vivit tamen et regnat in coelis, qui iniqua molientes de repente potest opprimere, at idem nos vigilare et orare iubet. Dominus servet ecclesiam suam ad gloriam nominis sui! Amen. Salutabis fratres ac valebis. Tiguri, 18. martii anno 1544. H. Bullingerus etc.
Gnad und frid von gott durch Christum etc. Besonders lieber herr und bruͤder. Wie dan uff verschinen osteren Jacob Riner selig und ich für mine g[nädigen] h[erren] von Zürrich uß bevelch aller bruͤder, der predicanten im Rintall und Gotzhuß, abgefertigat warend, damit der uffgericht landtsfriden erlütterett, ouch was articell den landfriden brechen mügend, worend mir in hoffnung, alle sach in mittler zitt dahin gebracht werd, das mir gottes bevelch fry, unverhollen hettend dörffen predigen, so ist es je lenger je ferner. Dan ich üch unverhaltten will haben, das der appt ain solliche tyrannery im Gotzhuß brucht, das es zuͤ erbarmen ist. Dan uff jetz verschinen fritag hatt er sine anwalt zuͦ Berg kain, mit sollichem boch und trutz, besonders als sich die biderben lütt der mesß und des gantzen grüwels widerettend, das sy tapffer heruß liessend, mine herren von Zürrich hettend im zuͤ Frowenfeld zuͤgesait, in by siner herlikait, gerechtikat und allen sinen bruchen schutzen, schirmen und handthaben, das menger biderman redt, das gott müsse geklagat sin, das sy in by dem grüwell und aller gotzlesterung schützen weltend. Habend uns also pfründen abgekündt und schier an allen ortten die bebschlichen mesß uffgericht, doran ain mechtig mißvallen ain den biderben lütten ist, dan besonderlichen in miner pfarr (doch nit mer min) ob 600 personen horrend, und hatt sy kain anige person von wib noch man me begertt. Doch so sind die biderben lütt so begirig und yffrig umm gottes wortt, das sy der merenthail die predicanten uff iren aignen kosten enthalttend wend. Doch so ist der trutz und boch so groß, wo mine herren von Zürrich nit ain besonderlich drinsehen thond, das mir nit bliben mügend. Dan des apts hoffmaister, Fridrich von Hadaham, hatt zuͤ Berg in des aman huß fry heruß geredt, es thuͤ nit recht, biß sin g[nädiger] h[err] ain 4 oder 5 predicanten in ainen thurn zemen saltze und inen darnach blatten schere, das köpff ainweg fallend und blutt übersich spring. Es hand ouch die biderben lütt begertt, damit der mesßpfaff umm die 8 oder 9 grech sige, damit sy iren predicanten ouch uffstellen möchtind. Ist inen gar abgeschlagen, dan der bricht vermügs nit, sonder man sölle in nit hinderen, öb er schon erst umb die 12 stund grech würde. Das also ain sonetag verschinen der predicant zuͤ Stainach nit hett künden predigen, dan er erst umm den mittag grech ist worden. Semlichs hab ich uß besonderem vertruwen, so ir zuͤ der worhait und allen predicanten hand, nit wellen verhaltten. Es hats michs ouch der from und wiß burgenmaister von Watt üch kaissen ze schriben und anzaigend. Ist also min früntlich bitt und beger, mir und uns allen predicanten ze rattend, wie der sach ze thuͤnd were. Dan, der herr sigs gelobt, die predicanten sind all tapffer und handtlich. So witt und irß ouch riettend, möcht ich liden, das vertruwtten, als burgenmaster Rösten (dan er selbs in kurtz verschinen tagen die handlichait und yffer by miner gemand gesehen hatt), anzaigt würde, damit mir nit gewaltigett, und der trutz und boch abgestelt wurde. Des will ich mich gentzlich, ouch alle bruder, zuͤ üch versehen. Hiemit bewar uns die gnad gottes, und troste uns ouch der rich gott, damit mir stiff in siner verjechung und crütz blibend, dan er ain richer bezaller ist, das zittlich mit dem ewigen. Amen. So üch min schwager Gebhartt Brunner begegnaty, so sagend im vill gutts und eeren von mir, ouch den ergangen handell. Geben zuͦ Sant Gallen, uff 7. tag december im 1532 jar. Sebastian Grubell, diner zuͤ Berg, üwer früntlicher bruͤder. Dem fromen und getrüwen Hainricho Bullinger, predicanten zuͤ Zürich, minem besonders herren und bruͤder.
S. et mentem quietam. De Cuͦnharto et hic rumor erat, dum latronum socius ducebatur, occisum esse. Verum hic confessus fuerat, ante annum iuvenem a suis interfectum et septem coronatos secum habuisse, de his se partem suam accepisse, non autem latronibus adfuisse. Equidem mox: „Ergo Conhartus ab his non est occisus.“ De ancilla nihil est, quod ego audiverim. Cęsar ab Heidelbergensibus expectatus est diu, sed frustra, a Spirensibus similiter; nam Palatinus ceperat in illius adventum usque ad ducentas feras, et prohibitum erat vendi, quicquid in macellum fertur. Sed retrocessisse dicitur, eo quod Palatinum acceperit concionatorem evangelicum a se habere; nunc autem ubi sit, ignoratur. Comitia nondum sunt renunciata, et constat multos Ratisponae sic se comparasse, ut, si illa non procederent, redigerentur ad mendicitatem. Circumfertur hic forma cometę, quem dicunt adparuisse; quia vero Grynęus nihil ea de re scripsit, vilifacio. De Palatino, Brandenburgensi, Clivensi et Coloniensi rumor etiam apud nos est subscripsisse confessioni Augustanę ipsos. De colloquio: Nostri, postquam nulla via potuit inveniri ad colloquendum sana, libris omnibus inclusis ad abitum sese pararant. Et ecce subito spiritus novus obsidet adversarios, ut congredi velint. Tredecima igitur ianuarii notariis et substitutis datur iuramentum; sequenti die inceptum est colloquium. Initium est de peccato originali. Qua quidem de re tam probe, dicit Grynęus, instructos fratres, ut speret ignorantiam et impietatem istorum in lucem facile protractum iri posse. Diem aut tres arbitratur disputationem duraturam utpote ceptam sub adventum cęsaris, ut citius dissolveretur, si venisset eo. Constat enim, quicquid agunt, fraudem esse; huc nanque tendit omnis eorum conatus, ut Christus cum omni regno suo pellatur. De modo colloquii tametsi possem aliquid scribere, occupationes tamen in praesens non sinunt. Misit senatus Argentinensis eam formulam nostris. Equidem ubique noto gratiam Christi fortiter hactenus adfuisse nostris. Idem spero et deinceps futurum; adeo sunt enim concordes, item et alacres, ut de praesentia domini dubitare non liceat et de fiducia causę certitudo sit. Pręter hęc de literis communibus Helvetiorum ad cameram res sic habet: Descriptę sunt et missę iam in Saxoniam, in Misiam, in Hassiam, ad Brandenburgens[em], ad omnes; nemo non petiit eas, et spes est magna exemplum fore ad libertatem Germanię sustinendam. Insuper de novo rege scriberem, nisi coniectarem vos iam pridem ea de re doctos. De Gallo rumor est ex Gallia defunctum esse. Tandem consideremus, quam bonum sit et iucundum fratres habitare in unum. Grynęus quoties scribit, vos diligenter salutat et te inprimis. Cum legatis nostris dimisi literas eius ad vos; non scribis, an sint redditę. Vale cum tuis in Christo. Literę sint communes cum Theodoro; utrique scribere non valui. Raptim, Basileę, 19. ianuarii anno 1541. Os. Myconius tuus. Domino Heinricho Bullingero, in domino suo. Zurich.
Unnser fründtlich dienst unnd alles guͦtz zuͦvor. Ersamer, wolgelerter, besonders lieber her, alls unnser vordriger predicant, her Balthass[ar] Öß, mit tod abganngen, und daruff inn siner verlasßnen erbschafft gehanndlet worden, ist mann inn hoffnung gesin, der pfruͦnd zinßrodell funden werden solte; so aber nit, unnd dann wir gentzlichen achtend, jetzmal by nyemandem baß zuͦerkondigen sin dann an üch, was gedachter pfruͦnd jerlich zinß und inkomen sygent etc., diewyl und ir die vornacher ouch zuͦ lechen gehept hand, lanngt derhalb an üch unser gar fründtlich beger und pit, ir wellint uns zuͦgefallen so wol thuͦn, doch der dingen, was, wievil, ouch wo und uff wem, ernemmpte predicatur, ir renndt, zins und güllt etc., alls ir si noch inn versechunng gehept habe, so fürderlichest es sin mag, eygenntlich erinnern, und dannathin uns alles deß ir hierumb noch inn wüsßen tragendt, in einem register oder rodel guͤtlichn berichten und also hierinn dermaß bewysen, alls unser guͦt verthruwen zuͦ üch stat. Wo wir dann solichs umb üch könnend günstlich beschulden unnd verdienen, wellen wir uns gantz willig erzeign, und usserthalb dem sollend ir üch sunst ouch alles guͦtens zuͦ uns getrösten. Damit gott wol bevolchen. Datum sampstags vor Felicis et Regule anno etc. 1544. Schulltheis und Rath ze Bremgartten. Dem ersamen, wolgelerten hern Heinricus Bullingern, öberstem predicanten der statt Zürich, unnserem besonndern lieben hern.
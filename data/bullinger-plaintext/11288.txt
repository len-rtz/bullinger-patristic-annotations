Gratiam et pacem a domino. Reddidit mihi Froschouerus literas tuas, pater humanissime, quibus me et consolaris et, quid agendum porro sit, instituis, pro quibus in me benefitiis magnas tibi ago gratias; referam etiam, si modo aliquando referendi facultas concessa fuerit. Nimis vero mihi laborare videris, quod denuo tam accurate causam addis, cur Witembergam mihi negaveritis; ego enim dudum hoc mihi persuasum habeo vos non modo ea, quae mihi conducunt, videre, verumetiam bene prospecta mihi consulere, sic ut vestrorum imperiorum causas inquirere non plurimum laborem. Hoc etenim constitui: vestris iussis parere et obsequi; vestras, si quid delinquo, admonitiones libenter recipio. Religionem porro studiorum meorum scopum esse vis, quod et ego imprimis cupio; video enim hanc mihi solam propositam esse, in qua et divinę vocationi satisfacere et collatis in me benefitiis respondere possim. Curabo itaque, ne me hic tuę admonitionis immemorem esse comperias. Postulaveram autem abs te, dum adhuc Argentinę agerem, ut mihi paucis, quo nam ordine sacrę scripturę libri legendi essent, demonstrares; id etiam nunc (si modo otium tibi fuerit) abs te rogo. Chelim et Ciceronem eodem die recepi; nummos Froschouerus dedit. Salva alia sunt omnia. Indicem Elioti Quirinus ad me deferet. Rogo praeterea, ut mihi apud vos Biblia Latina Munsteri per Christophorum impressa ligari cures et per eundem Quirinum ad me mittas prętiumque ex nummis, quos tecum habes, solvas, nisi forte tibi aliter visum fuerit; sed scis nimirum me sine propriis bibliis non multum in theologia proficere posse. Plura, quae scribam, nunc non habeo. Miconio de Grinei promissis, quae tibi mei gratia exhibuit, scripsisti; is Grineo epistolam legendam tradidit. Nildum respondit hic, sed timeo, ne nova uxor propter divitias, quibus abundat, mariti imperium sibi vendicet. Quare de hac re postea copiosius scribam. Deus optimus maximus te ecclesiae suae diu incolumem servet. Vale bene, patrone charissime, et Rodolphum tuum tibi commendatum habeto. Salutabis, quaeso, nomine meo uxorem matremque tuam et universam familiam. Remitto hic saccum, in quo Ciceronem ad me demisisti. Basileę, ex aedibus d. Miconii, 16. martii 1539. Tui observantissimus Rod. Gvaltherus. Ignosce, quaeso, lituris; non enim rescribendi otium fuit. Vere pio et erudito viro M. Heinrycho Bullingero, Moecenati suo imprimis colendo.
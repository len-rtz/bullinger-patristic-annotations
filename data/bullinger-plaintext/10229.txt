Salus per Christum, captivitatum nostrarum omnium liberatorem. Quod Hulderichus Eckstain literas meas perdidit, aut negligentia aut malitia hominis factum est. Negligentiae indulgendum quidem, malicię non item. Ego vero neutram culpam timeo. Quamvis enim nesciam, quid scripserim, tamen scio me nihil mendaciter scripsisse. Amavi hominem non ob ingenium, sed miseriam, et quotquot nostrum sunt, studuimus in bono vincere malum. Nunc audio illum nostrę beneficentiae insigniter ingratum, sed hoc non nisi suo malo. Valeat autem in domino. Paulus Rasdorfer Campidone electus est in ministrum verbi dei ablegatis duobus istis, qui partes foverunt Lutheranas, idque divino consilio. Scripserant enim Campidonenses Nurenbergensibus, Augustanis et Argentoratensibus, ut pro ecclesiae suae concordia consulerent, quę verior esset in negotio sacramenti sententia. Nam et ministri ecclesiae in hoc negotio dissenserunt obtinentibus tamen Lutheranis. Augustani toti consenserunt sententiae nostrae, Nurenbergenses toti sententiae contrariae. Argentoratenses nostrę quoque adstipulati sunt firmiter adiuncta tamen amica exhortatione pro ecclesiae pace, et illorum consilium (neglectis prioribus) ministris utriusque partis praelectum est. Qui nostrae partis est, obviis ulnis complexus est istud, qui adversariae partis, similiter. Sed post dies paucos cecinerunt palinodiam. Magistratus itaque indignatione motus utrosque privarunt officio. Hoc sciens ego curavi, ut ex Ulma vocaretur Paulus. Utinam felix et fausta sit vocatio. Nunc de Vito quoque, qui fuit in Diessenhofen, sollicitus sum. Dominus autem emittat operarios in messem suam. Parochus Rotwilensis, postquam suos misere seduxit multosque fecit exules, nunc in hoc est, ut papatum repetat. Utinam nullos habeat comites. De rebus cęsaris ne verbum audimus. Tamen aliquid de colloquio cęsaris cum pontifice referet hic tabellio. Quae ipse mihi ex te retulit, forte profutura sunt suo loco. Habeo gratiam tibi pro sollicitudine. Sed nos rogemus dominum, ne desit causae suae. Orate pro ecclesia nostra, idem nos quoque faciemus pro vestra. Nam sic sunt res nostrę compositae, ut non nisi orationibus pugnandum sit. Christus pro nobis oret, ut servemur a generationibus pessimis. Utinam nos non sumus [!] ingrati beneficiis dei, et ille non defuturus est necessitatibus nostris. Parenti meo Pellicano dic mille salutes. Dabit veniam, quod non proprias literas recipiat. Tu quoque veniam dabis indoctis literis istis. Vicisti me bonitate tua, ut anxie cupiam te invisere. Leonem quoque salvum volo, Theodorum, Carolstadium et omnes bonos fratres. Lutherus plus quam acerbum librum scripsit, fieri non posse, ut in hoc negotio sacramenti concordemus. Er maint, mir muͤssind glouben, das wirs och mit dem mul essend, den liplichen lib Christi etc., und schribt, wir gangind mit Mum Mum Mum um etc. Sed hoc ad te. Ego pro meo exiguo iuditio nolim illi quemquam respondere. Parce insubide scriptioni et vale in Christo, servatore nostro. Constantiae etc., 10. martii 1533. Tuus Io. Zwick.
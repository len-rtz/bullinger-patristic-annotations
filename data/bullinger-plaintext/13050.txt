Gratiam et pacem a domino per Iesum Christum, servatorem nostrum. Miraris forte, ut charitatis ratio poscit, venerande frater, qualis sit status Memmingensis ecclesie in tanta omnium rerum turba. Haeremus adhuc in dubio, quid nobiscum acturus sit dominus. Pontificii extrema minantur, ubi dominus illis pro voto suo concesserit. Dum hęc scribo, Hyspanicus miles tentat nostram urbem inhabitare, pro sua libidine grassari in quosvis pios, ut huius gentis mos est. Nostri Augustam abierunt, si deo visum est, apud cęsarem propositum hoc mitigare; quod ubi non contigerit, actum est de nobis et religione et liberis et bonis. Bibraci inmaniter saeviunt; Ulmę et miles et pestis grassantur; Augustę antichristus fere regnat. Furit Hispanus. Dentibus frendit Germanicus miles. Interim cardinales et episcopi egregie, si diis placet, pro oplendo marsupio laborant. Utinam adesset dies ille ultimus domini, quo classicum cantaturus est Christus per gloriosum adventum eius! Ego non video, qua via piis consuli possit rebus tam undique deploratissimis. Variis ex coniecturis licet divinari futurum bellum adversus Constantienses; nam sic sensim caesar militem parare videtur, ut qui indiem propius accedat Memmingam, Kampidunum et Isnen versus. Illuc enim locaturus est militem, ut tandem velocius irruat et velut ex inproviso. Quid enim opus haberet adversus nos ullo bellico apparatu (nisi vi aliqua ad veterum errorem nos cogere velit), quam ut vel Helveticam libertatem labefactare contendat aut sanctam Constantiensem ecclesiam pęnitus excindat? Aiunt adhęc Gallum ex foedere convenire cum imperatore, forte ad hoc, ut felicius in proposito pergat imperator. Fuit hisce diebus apud nos Memminge nunctius quidam Helveticus ab Augusta veniens, qui ore rotundo in publica platea haec verba effutivit: „Caesar atrox bellum movebit Constantiensibus. Quinque Pagi partes cesaris iuvabunt atque illi viam parabunt permittentque illum libere in suam terram exercitum ducere, ut Constantienses expugnet“ et similia; quę certe, si vera sunt, iam res vestrę (dolens loquor) in ancipiti rerum statu positae sunt. Cavete, optimi viri, proditionem, si fieri potest, nostro inenarrabili malo prudentiores facti! Sunt, qui invideant vestrę libertati, maiorum sanguine partę, quam tamen bono cuique viro usque ad mortem tueri licebit. Rumor est sclopeta ex Inferiori Germania versus Argentinam vehi curribus, etc. Nos adhuc apud nostros in vinea domini ininpediti laboramus. Missatores tamen omnem lapidem movent, ut nos infestent. Ora dominum pro me et ecclesia nostra, ne dominus nos a veritate divelli ullo pacto permittat. Plura scribere non vacat. Tantum admonitos vos volo, ut corda vestra preparetis ad insultus et sathane et mundi. Dominus Iesus Christus misereatur nostri et avertat iram suam a nobis, quam non indigne ferimus. Consolare me, si fieri potest, multis nominibus adflictum. Alias corpore bene valeo una cum tota familia. Vale, charissime frater, et uxorem tuam meo nomine saluta plurimum, dominum Gvalterum, Pellicanum et Theodorum, etc. Datę 28. augusti anno 1547. Tuus vetus ille amicus. Ornatissimo viro Heinricho Bullingero, Tigurinę ecclesię antistiti vigilantissimo, domino et fratri charissimo, amico veteri, etc. Zurch.
Gratiam a domino. Non modo tuis, Leonis, Vadiani et Euandri ad me datis, sed consule quoque Campodunensi coram narrante B[uceri] imposturam aperte intelleximus, charissime mi Bullingere. Inter cętera enim concordię negocium magis inpedivisse quam promovisse nobis retulit, quantumcunque hinc inde, huc atque illuc cursitarit. Quo nunc prodit homo, nunquam non suspicati sumus. Voluit d[ominus], ne nos quoque blandis eius pollicitacionibus nobis factis quemadmodum fratres quidam oculatissimi fidem et subscripcionem faceremus. Quantum ad concordiam attinet, speramus quemadmodum et vos eventum optatissimum, nisi vera non sint, quę a praedicto consule accępimus. Habuit secum Ulmensem, qui in Smalch[aldensibus] comiciis legatum egit, quem ob negocia, quę cum urbis nostrę mercatoribus ac negociatoribus habuit, super hac re alloqui non potui; at ex nundinis Lugodunis redeuntem conveniam ac de rebus omnibus, praesertim nostra referentibus interrogabo totumque negocium ex eo sciscitabor. Accepimus omnia tua a praefectu Lentzb[urgensi] transmissa. Zviccius, qui casu ad nos nuncium nactus de omni negocio nos certos quoque reddidit Multa. tibi, Leoni atque adeo reliquis omnibus charissimis fratribus debemus, quod omnium rerum subinde nos certiores cupitis ac redditis. Per Christum oro rogoque, ut posthac idem facere non gravemini. Exoratum quoque cupimus et Vadianum et Zviccium nostroque nomine plurimum salvos per te proximo ad eos tuo scripto. Ingens concertacio ac controversia minime vulgaris nobis cum Seba[stiano] ab Argen[tinensibus] dato est. Aperte enim testatus est se ecclesiae nostrę mere de sacramentis minime concionaturum, id quod hucusque et nos et ecclesiam nostram celavit. Hodie vero, quin de intricatis hanc rem spectantibus interpellatus est, tanta indignacione tantoque stomacho animoque tam furibundo negocium effutivit, ut verbis adsequi non potest. Quamobrem de ecclesia nostra actum esse video. Conzenus nonnihil adstipulatur. Quid faceres, mi Bullingere? Ego domum rediturus sum, at interim expectabo tuum consilium. De pueris comutandis Lavaterus quid fiat coram narraturus est. Cura, obsecro, ut alia mihi habitacio paretur. Bene vale, charissime mi Bullingere, salvo Theodoro, Bellicano, Beato, Bindero, reliquis omnibus. Bernę, 11. aprilis anno 37. C. Megand. tuus ex animo totus. Et docto et pio viro H. Bullingero, ecclesię Tigurinae ministro vigilantissimo, amico ac fratri suo charissimo.
Gratiam et pacem a domino. Valetudinem meam incolumem esse scias, pater observande, si oculorum tam valerem acumine quam reliquo corporis habitu; hi enim nescio qua de causa viribus suis indies remissis etiam dolores non raro mihi parturiunt. Sed dabit deus his quoque finem. Literas meas tam sero ad te pervenisse maxime doleo; hę enim si citius ad te perlatę fuissent, et meis et sodalis mei negotiis non parum profuissent, si de nova profectione nostra certum abs te responsum accepissemus. Spero tamen te hoc curaturum, ut brevissime id abs te habeam. Si enim tabellarius tibi defuerit, qui Argentinam petat, Basileam missas literas Otho noster singulis fere diebus ad me transmittere potest. Scripsisti mihi vitae meae rationem proximis datis literis, quod quidem consilium utilissimum esset, si talem usquam invenire possem hospitem. Nam te omnino hoc opinari intelligo, sumptus hos meos propter splendidiores nobis mensas appositas maiores fieri, quod autem revera non est. Nam cum apud te, quem solum patris loco mihi colendum puto, nihil cęlare ausim, certo scias me, quoad vixerim, frugaliori mensa acceptum minime fuisse, ita ut non raro exoptem cum Helvetica frugalitate omnes nostrę mensae delitias commutare. Ad mensuram enim bibendum est, cum singulis singula tantum apponantur pocula eaque minima semelque tantum repleta, quod ego curarem minime, si huius soli aquam ferre possem. Cibi, quibus cibamur, lautissimi sunt, olera et rapae. Tamen non possem quemquam invenire, qui me eodem modo viliori quam 26 florenorum pretio aleret. Ego unius floreni causa, cum mox mihi discedendum sit, hospitem mutare parum decorum esse puto. Verno tempore res meas melius se habituras spero. Te rogo, ut consilio meo (quod ante tibi explanavi) bene perpenso tuo me subleves consilio, quod nunc expecto indies. Curabo, ut Nicolao nostro hęc in Angliam scribam, quam primum potero. Varii apud nos sunt rumores, sed nihil certi habetur. Edita nuper est tragedia quędam Witembergae, quam Pammachium vocant; eam omnes cum maxime laudent, tibi misissem, si venalem invenire potuissem. Plura nunc scribere non possum nec habeo, quorum relatione te iuvari intelligam. Tu hęc mea aequo, ut soles, animo accipe. Salutem dicas nomine meo matri et uxori tuę et universae familiae tuę, quibus hunc annum quam fortunatissimum esse precor. 4. ianuarii 1539. Rod. Gvalterus, tui observantissimus. Vere pio et erudito d. Heinrycho Bullingero, patrono suo imprimis colendo. An M. Heinrich Bullinger, predicanten zuͦ Zürich.
S. D. Iacobus Brenvaldus, cui literas ad te Bernam nuper proficiscenti dederam, Bernam non est praetergressus, nunc vero tandem institutum iter ad vos prosequitur. Erit is viva epistola; vos ex ipso singula quaeque audietis tum de rebus ipsius tum de nostris. Gratissima est simulque utilissima et fructuosa scholae nostrae eius opera. Dominus nos et ipsum ad promovendam nominis sui gloriam foveat. Feres itaque non iniquo animo, pater venerande, si iam pluribus tecum agere non liceat. Socer meus attulit mihi libellum tuum, hoc est, quem tu mihi dono misisti, pro quo ego maximas tibi ago gratias; neque enim gratius quidquam accidere mihi potuisset. Sed ego illum legere coepissem, ecce ministri nostri, qui eum mihi e manibus eripiunt et me diligentia invitum antevertunt. Affirmarunt illi rem multo dilucidius quam antehac unquam explicatam esse, quin etiam in eo quaestiones varias eleganter et perspicue solutas. Quapropter illi tibi quoque mecum hoc nomine magnas gratias agunt deumque communibus precibus orant, ut te diu ecclesiae suae incolumem conservet. Pergit interim d. Beza strenue in responsione Brentiana, quam se propediem absoluturum per literas nobis pollicitus est. Vivitur porro hic satis dei beneficio feliciter, adhuc ab omni pestis contagione liberi, Genevae non item; nam illic paulatim serpit. Deus nostri misereatur. Reliqua, ut dixi, ex d. Brenvaldo. Vale, pater observande, cum tua familia universa. Lausannae αὐτοσχεδιαστῶς 22. septembris 1564. Tuus si suus Blasius Marcuardus. Clarissimo doctissimoque viro d. Heinricho Bullingero, ecclesiae Tigurinae pastori vigilantissimo, domino meo summa observantia complectendo. Tiguri.
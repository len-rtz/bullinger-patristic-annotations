Salus. In comitiis nichil etiamnum actum est aliud, nisi quod nostri confessionem Augustanam sive Saxonicam obtulerunt commissariis; nunc expectamus, quid sequuturum sit. Commissarii, quibus negotium commissum, sunt quatuor: Treverensis episcopus et Argentinensis, dux Ludovicus Baioarius et Ludovicus Palatinus. Duobus ex commissariis principibus visum est omnino auspicandum negotium a restitutione spoliatorum, alteris duobus a religione; quum igitur inter ipsos convenire non potuerit, ad regem negotium est relatum, qui illorum sententiae subscripsit, qui a religione incipiendum putaverunt. De restitutione posteriore loco tractandum. Sic cor regis in manu domini. In fÄ™dere nobis adverso extra episcopos nulli sunt principes praeter Baioarium et Brunsvicensem; igitur legatus pontificis, qui hic agit, pollicitus est papae nomine 50000 in parata pecunia, ut foedus illud amplietur; nam quosdam absterrent impensae. Qui congregati sint in comitiis, habes ex scheda literis addita. Hec tibi et reliquis bonis fratribus significare libuit, cum quibus bene vale, praecipue cum Pellicano. 14. iulii. Tuus Io. Zvick. Domino Hainricho Bullingero, Tigurino antistiti, fratri suo charissimo.
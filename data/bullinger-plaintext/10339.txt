Gratiam a domino. De rebus nostris non est, ut vobis plura scribam. Satis enim honesta et pia facie omnia peraguntur. Paramus nos et accingimus indies adversus hostes nostros, quos plures nobis esse nemo non pernovit. At animo intrepido et invincibili nos omnia effecturos spero, quid dicam, Christi nostri gratia et auxilio superaturos. Video enim, ni fallor, non solum senatum populumque nostrum, sed plebem quoque agri et dicionis nostrę ad Christi gloriam patrięque tuicionem plane promptum et accinctum. Nob hic significare vobis, quę de Tigurinis meis subinde percipimus, facta profecto forcia, magnifica et Christo digna. In negocio Solodorens[ium] utrinque, hoc est, et nos et vos acerrimos Christi patronos et defensores ostendimus, praesertim, modo vera sunt, quę feruntur, aerarius noster et Habius, egregii oratores illi. Ita fit, quin magistratus hypocrita Christi evangeliique tutelam suscipit. Patitur Christus et perquam misere apud Solodorum ab urbe plane pulsus et proscriptus est, eiusque professores iusto numero ad nos, Basile[am], Biel[am] agrumque nostrum hinc inde commigrant. O miseria, o calamitas! Vae homini, per quem hęc facta et neglecta sint! Sunt praeterea, ii inquam, quos sedicionis authores incusant, qui suis de rebus et causa non quicquam agi, ne ad agend[um] diem indici volunt, nisi Christus locum habeat apud Solod[orenses]. Tanta fuit hominum hucusque constantia. Hoc tandem est profiteri Christum. Orandus est deus, quo homines illos confirmet et corrobo[ret]. Cęterum, charissimi fratres, Petrus Huberus, hypodidas[calus] noster - nescio quid causę aut negocii illi sit cum Ioanne Edlib[ach], propraetore Frowenfeldensi - multum vos orat rogatque, ut si fieri possit - potest quidem facile -, scriptis et precibus vestris apud eundem agatis perficiatisque, quo iure, si quod habet adversus hominem, cedat, causam ponat, negociumque componetis, ne homo miser subinde ita agitetur suaque expendere et consumere cogatur alias miseria et pauperie summe pressus. Rogo et ego vos hominis nomine plurimum vehementerque hoc suum negocium, idque adeo vobis comendo, ut isthic faciatis hoc, quod poteritis. Poteritis quidem multum. Oro nihil, nihil vobis pocius esse sinatis, quo senciat nostra ad vos scripta non vulgaria fuis[se]. Valete. Bernę, 23. decembris anno 33. Salutabitis custodem, Pellicanum, Theodorum et fratres omnes. Salutant ecclesię nostrę fratres vos plurimum. Megander totus vester. Christopherus requisitus de imprimendis in epistolam Pauli[nam] Ephe[sinam] a nobis conscriptis nihildum respondet. Leoni et Bullingero, fratribus suis apud Tigurum charissimis.
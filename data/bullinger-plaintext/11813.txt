S. Opus anatomicum per Quirinum mitto d. Vesalii, qui hac hora se itineri accingit; Spiram enim descendet ad caesarem, si illic haeret, cui opus dedicavit. Vale. Erravi in proximis in pretio: Epitome 10 batz, opus 4 fl. et 4½ batz. Dominus d. Vesalius dixit ad me, ut tu des, quantum voles, nec aliter se venditurum bibliopolis quam hac praescripta pecunia, teque plurimum salutat. Epitomen Germanicam si voles, brevi etiam mittam; quę nondum est absoluta. Ego aureum solvam, quemadmodum prius scripsi; tu reliquam pecuniae summam dabis. Si mihi non tam tenues facultates essent, totum opus mea pecunia emissem teque donassem illo. Verum heus tu, nostri pastores consultarunt eamque consultationem senatui proposuerunt, ut senatus permittat scholasticos, ostiatim ut panem colligant, quemadmodum in papatu factum est. Mihi maxime displicet. Quo devenerunt ecclesiastica bona, quo monasteriorum proventus? O tempora! Vale. De iis plura proximis literis. 2. augusti 1543. D. Theodorum cum uxore tua salutabis. Epitomen Latinam reor te accepisse iam olim. Tuus Gastius ex animo. D. Heinrycho Bullingero, fratri suo charissimo. Zurich.
S. Ego vero non dubito, quin meas iam acceperis, mi venerande et charissime Bullingere; quibus nihil est, quod in praesentia addam, nisi quod Buflerus heri ad me scripsit d. Navis, caesaris commissarium, a comite a Furstenberg captum haud procul a Francofordia. Interim autem non scribit, uter ex comitibus, Federichus an Gulielmus, istuc fecerit aut quas ob caussas, nec etiam cuius nomine, suopte an caesaris. Affirmat deinde Sabaudię principem cum 10000 Hispanis militibus a Gallo trucidatum; id quod mihi nondum fit verisimile. Certiora nos tempus docebit. Quę Erbius ad te scripsit, ante sesquimensem ex nobili Caspare ab Anwyl, qui Balingensi provincię praefectus est, rescivi. Petrus Tossanus ante hoc decennium a Grynęo et me in Wirtembergensem ditionem monachis Blauburensis cęnobii praelecturus vocabatur; quem princeps deinde ad Montbelgardum, ut ecclesię illic ministraret, misit. Vir est ardentissimo dei zelo flagrans, solide doctus, qui pro Christi nomine a papistis indigna valde pertulit. Laudandus omnino senior princeps, quod tantum ab omni superstitione abhorreat; quo mihi nomine semper et impendio placuit illius animus, quantumvis multa sint, quę in ipso desiderantur. Quod Conrado Curioni nostro tam plenum fers testimonium, maximopere me exhilaravit. Ille vicissim tuam erga se non vulgarem benevolentiam et animum plane paternum mire depraedicat, ut maximas tibi huius caussa gratias debeam, per Christum te obsecrans, ut porro quoque, quod hactenus fecisti, facias. Ita enim de illius profectu nihil quicquam dubitarim. Magna hic gratia ecclesiam nostram domini verbo salutavit, ut non pęnitenda mihi de illo pollicear, si vestris consiliis (quod sancte se facturum recepit) paruerit, quando vestrę rigationi cęleste incrementum deesse haudquaquam poterit. De Mezlero proxime ad te scripsi. Vereor autem, ut primę expectationi facturus sit satis, nisi alium hominem quamprimum induat. Tu bene vale, anime mi, venerande et plusquam charissime frater, cum tota tua domo, quam mea vice unice iubebis salvere cum omnibus fratribus et amicis, Gvalthero, Theodoro, Pellicano, Fabricio, etc. Salutant te seque tibi commendant nostri, praecipue Zviccius noster. Frater nondum rediit. Ora pro nobis diligenter. Constantiae, 3. februarii 1546. Tuus Ambr. Bl. Praestantissimo viro domino Heinricho Bullingero, incomparabilis candoris et constantię amico.
S. Expecto iam diu responsum a te super universitatis negocio, quo de scripseram; sed frustra. Quęso adhuc, ne me prives eo, quod inde veniet, gaudio. Nos adhuc pugnamus cum morte; ex puerorum et adulescentium migratione mirum, quantum solatii accipiam. Qui vix loqui valent, nomen invocant Christi et dicunt se cum gaudio cohabitaturos huic deinceps. Qui sunt adultiores, loquuntur, ut circumstantes admirentur et gratias agant domino. Ex quo novi Christi evangelium esse misericorditer datum hoc tempore nobis. Crede mihi, non vulgariter inde confirmor contra mundi et satanę tentationes. Quę quam sint multę, te intelligere ex proximis tuis clare intellexi. Scribunt ex Gallia boni viri cęsarem ad ver futurum transiturum Gallias in Germaniam Inferiorem; ducem Aurelianensem ducturum filiam cęsaris et dominum futurum Mediolani; archiepiscopum Rotomagensem non ita pridem factum cardinalem, ut iam sint in Gallia modo cardinales 12. In Hispania similiter agit papa, ut omnes sibi devinciat. Filio dedit in matrimonium viduam Florentinam et liberos Galli petiit sic iungi suis. Quos per religionem habet devinctos e magnis, etiam per affinitates et dignitatum beneficia sibi copulat. Hęc tamen me non terrent. Mindenses pfaffi petierunt nuper a camera Spirensi, ut dent sibi exequutores banni episcopos Coloniensem, Treverensem, Monasteriensem, Mindensem, duces Brunswicen[ses], Georgium Schenck, vicarium cęsaris in Phrysia. Rumor deinde est Ferdinandum, Polonum et vavoydam[!] conventuros Viennam, alibi cęsarem, Gallum et papam, ut serio tractent de Lutheranis obprimendis. Vigilandum esset profecto nostris et videndum, ut doctrinę fidei et operibus piis adiungeremus etiam consilia in domino; alioqui nescio, quid tandem futurum sit nobis. Prę illis tamen nescio qua ratione me movet, quod Ferdinandus decimas abbatię Steinensis renunciasse dicitur. Suspiciones me vexant contra cohabitatores nostros; verum eas mitigo, quod rem vago rumore tantum intellexi. Tu, si quid est, poteris me reddere certiorem. Catabaptistę novum regem in Germania Inferiore suscitarant; sed prehensus et capite plexus dicitur. De episcopo Monasteriense eiecto vanum est. Fac, venerande mi Heinriche, ut in domino conveniamus, ut simul et unanimiter valeamus orare dominum pro defensione ecclesię suę et simul etiam, si sic opus, verbo et armis pugnare feliciter. Amen. Raptim, Basileę, 26. decembris anno 38. Os. Myconius tuus totus. Domino Heinricho Bullingero, ministro verbi dignissimo apud Tigurum, perquam venerando in domino suo.
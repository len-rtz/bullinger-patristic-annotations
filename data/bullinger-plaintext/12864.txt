Graciam et pacem a deo, patre nostro per Iesum Christum, in spiritu sancto. Quod hactenus, Bulingere in domino summopere colende, nihil ad te dederim literarum neque tuis ad me datis in mense Maio responderim, nulla alia causa est, quam quod in tanta rerum omnium per Germaniam perturbatione nullus obvenire potuit commodus nuntius neque etiam modo respondere possum brevitate temporis impeditus. Cum enim iamiam essem abiturus, significatum est mihi vestros patriam velle petere. Non potui igitur non te per literas vel salutare. Nos propter ecclesiarum Christi dissipationem, ne dicam an oppressionem, sumus constituti in summo et dolore et periculo. Cum enim habemus modo hostes vicinos, quottidie impressionem hostium ex Francofordia expectare cogimur, destituti omni praesidio humano, presertim nos, qui per agrum Niddanum Christum profiteremur. Princeps noster videtur omnem spem collocasse in munitiones. Verum cum hę sint sudore pauperum extructę, et iam sanguine egenorum gravissimis exactionibus conservare eas conetur, videre non possum, quem successum deus daturus sit. Neque placet foedus Gallicum, si modo rumor vera spargit. Quem enim finem foedus Judeorum cum rege Egyptio sortitum sit, ex scripturis pro-phetorum facile liquet! Ego potius, si adhiberer in consilium, consulerem, ut Nebucadnezari virgę domini punientis et nostram ingratitudinem et immania scelera nos subiiceremus salva vera religione, quam, si et apud nos persequi conaretur, quisque suo periculo in nomine domini profiteretur, necessum foret. Certe quicunque casus me oppressurus sit in professione confessionis nostrę, quam et catholicam et orthodoxam ecclesię Christi esse non dubito! Fortiter persistam per Christum, qui me corroborabit, in quo omnia, sine quo nihil et sumus et possumus. Respondebo autem tuis literis peramice, quamprimum bellici tumultus vel paululum quieverint, aut, si ita visum est domino, ut ecclesias nostras hosti devastandas permiserit, meque ex hisce malis in hac vita liberaverit, forte coram hisce de rebus loquemur. Te enim non plane mentem meam intellexisse video nostrorumque sententiam percepisse, eorum maxime, qui dextre hac de re loquuntur. Nolo enim me iungere iis, qui adfirmant ea, quę ignorant, et docent, quę non oporteat. Si potes, oro, ut quo in statu res vestrę sint, mihi quoque significes, quidve tu de hoc bellico tumultu sentias. Hisce vale in domino Iesu, Bulingere charissime, atque symmistas tuos omnes ac singulos, communes nostros dominos ac amicos, presertim Rudolphum nostrum, saluta meo nomine quam offitiosissime, nostrasque ecclesias deo, patri domini nostri Iesu Christi, precibus vestris commendate. Raptim, ex Martispurgo, 18. februarii anno domini 1547. Joannes Pistorius, ex animo tuus totus. Viro et pietate et eruditione claro d. Henrycho Bulingero, ecclesiastę Tigurino, domino suo summopere colendo.
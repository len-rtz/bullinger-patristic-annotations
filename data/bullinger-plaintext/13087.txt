Quod tuae charitati aliquos commendem, puto te non moleste ferre, cum et tu his officiis laeteris, et ego nonnisi bonos et dignos tibi commendem. Hic adolescens Italus est, et christiani patris christianus filius, et modestus et pudens, quem non alia de caussa tibi commendatum velim, quam ut, quia pauper nunc est et valde tenuis, eum transeuntem in Italiam hospitio digneris; quod etiamsi sciebam te et alios isthic fratres optimos vestra sponte esse facturos, poscenti tamen, ut eius pudori consulerem, et prope timori, his paucis eum tibi et aliis commendo. Quod reliquum est, cuperem scire, an, quem ad Rodolphum tuum libellum post acceptas literas tuas misi, acceperis, ut intelligam, qua fide, qui eum ferendum suscepit, mecum et vobiscum egerit. Vale, mi patrone optime et suavissime, cum tota familia tua honestissima. Fratres meo nomine saluta. Basileae, 12. octobris 1547. Caelius vere tuus. Clarissimo theologo d. Heinrycho Bullingero, Tigurinae ecclesiae pastori vigilantissimo, fratri et amico singulari. Tiguri.
Allergeliebtister hern unnd bruder, eur schryben ist mir wol zukumen. Was ir aber davor herrn Hallero geschriben bei eim jungen, das hat er nit empfangen. Ist unns ain anfechtung. Was die ursach sein mag, wissen wir bede nit. Ich befynnd eur herrn Bern, Basel, Schaffhusen und Sant Gallen christlichen freindtlichen willen zw unnserm teil, und erfrewe mich desselbn von hertzen, dann es wurdt mit der zeit viel guts doruß volgen. Wir haben, gott lobe, kriegßvolks genug, wartten allain uff unnsern Josua, den landgraven mit dem geraisigen zeug. Der ist unnderwegs. Darnach möcht sich die sach zum ernnst schicken. Des bischofs von Augspurg unnd capittls landtschafft hat sich alle an dise stende ergeben. Unns ist wenig daran gelegen, ob glich die babstischen ort die iren abfordern. Wann nur die fromen christen plyben! Man sagt wunnder, wie ain zuchtig, geschickht volkh es sei. Haben zehen fenndlin. Es ist hie noch yederman uffrecht, Hallerus und Zoller; allain das Zoller yetzt daussen zu veld ist, unnd wurdt furwar ettwas dapffers sehen. Yetzt nit mehr, dann das ich gott, unnsern guetigen vatter, anrueffe unnd bitt von hertzen, die gotlosen zu straffen. Doch das er sich unnser gebrechen auch erbarme! Jhene suchen ye unnser sele unnd leibe. Wir begern ires unglucks nit, dann so viel sich inn der gegenwörhe begeben mag. Gruesst mir die herrn burgermaister, statschryber, Gvaltherum, Geßnerum, Bibliander, etc. 24. iulii 1546. Was sich verlaufft, sollt ir zytlich wissen, etc. Tuus ex animo totus G. Laetus. Herrn Henrichen Bullinger, der christlichen kirchen Zurch vorgeern, mynem furgelipten herrn und brudern, zu hannden.
S. De Voglero scripsi, ut vides. Oro parentem, ne imponat mihi, ut multis mihi sit cum creditoribus rixandum. Puer mihi debet pro victu in annum dimidium et amplius adhuc; ad cętera mutuo dedi florenos circiter quinque. Omnia uxor annotavit. Puer ipse se continet iam et, nisi conscius esset sibi levitatis suę, videretur animum posse ad discendum adiicere. Itaque spero; recte secum rem posthac reputabit. Nullum inest vicium, quod sciam, nisi hęc certe periculosa valde animi levitas venti instar, quae, ut spero, emendari his rationibus potest, quas scripsi. De comitiis intellexisti, quid monarchę agant. Summa: Qui populum Christi sanguinem redemptum student curare, proh fidem tuam, Iesu Christe, quam pauci vivimus! Omnes, quae sua sunt, quaerunt. Clamat Ferdinandus, auxilium in Turcam ut feratur, cęsar venatur - regna, credo. Sed spero futurum brevi, ut tyrannide tam horrenda dominus orbem liberet. De Voglero quod nunc iterum scribo, in causa est: Hodie annus est, cum ad me venit. Vale in domino Christo, qui te servet. Ego vertigine, id est malo tuo, mensem circiter nunc laboro. Saluta omnes. Domino Heinricho Bullingero, amico colendissimo.
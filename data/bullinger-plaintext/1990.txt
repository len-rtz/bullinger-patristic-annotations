Novisti autem tu adhuc, clarissime Bullingere, quoties te ad versiones multas biblię uno obtutu opponendas ac imprimendas interpellere haud subveritus sim. Ac rationes multas recensere hic poteram, unde hęc ad c[elsitudinem] t[uam] scribendi ac te obsecrandi motus fuerim. Linguarum notitiam adprime utilem ac necessariam omnibus sacras literas tractaturis, Canones veteres, iudicia patrum, concilia plurima, una testantur. Referre horum multa poteram, nisi sublimitatem tuam non rogae sed docere - unde turpitudinis reatum effugere nequirem - videri possem. Exempla tantum duo adtexam. Iohannes Brisgoicus doctor theologię clarissimus, papista tamen, Friburgi Brisgoię olim ordinarius, non sumebat ullam lectionem novi testamenti interpretandam, nisi versionem novam cum veteri contulisset. Erasmica enim mirum in modum delectabatur iuvabaturque. Versionum igitur rationes diligentius perpendens ac complanans, ac asperius versa prudenter aequabat; plurimum enim referre saepe in lectione nobis inculcabat, penitius hęc inspexisse. Ad hęc Iohannes Hoffmeisterus papisticae religionis propugnator strenuissimus, provincialis Augustinensium psalterium Campensis cum alia translatione, quam e regione habet - duas enim psalterium illud habet - semper in sinu aut manibus gestabat. At aliam hanc translationem - quam dixi - Zvinglii esse affirmabat, illi laudatissimam ac charissimam. Haec autem ita se habere scit op[timus] deus, qui iratus mihi sit, nisi hęc vera sint. Obnixius itaque cels[itudinem] t[uam] deprecor, ac potius nunc tibi supplico, ut si non tota biblia ad hunc modum aedenda censueris, saltem in libros Sapientales, aut psalterium, seu Ecclesiasten Salomonis, specimen aut gustum aliquem, huius futurę aliquando aeditionis integrę nunc praebeas. Multorum ingenia sic acuentur linguarum cognitioni penitius incumbendi. M: Gallum summę eruditionis virum Friburgi olim agentem - in aedibus enim Sapientię, ut vocant, stipendio summo ibidem me continui - saepe hoc optantem audivi ut prodiret aliquando multorum translationum biblia. Rogo igitur sublime eruditionem tuam, ut amore dei, provehendęque lucis evangelicę ergo, studio Helvetię nostrae illustrandę, bono reip[ublicę] literarię augmentando - et quid non quęrendo? - pertrahi te aliquando patiaris, ut haec sic fieri aliquando cures.
Gratiam et pacem a domino. Quoties ad te possum habere, frater charissime, nuncios, penes quos omnia tuta sunt, paratus est animus meus quedam ad te scribere, non ob aliam rem quam ut non arbitreris me tui tuorumque esse oblitum, quamvis certo sciam ob crebras tuas occupationes tibi non tantum spatium temporis superesse, ut mea valeas pervidere, quid petam aut postulem. Ideo brevibus edoctus es a Iohanne Gesslero, quid egerim coram senatu ex parte illorum Tigurinorum Frölich et reliquorum. In eadem sententia perstat adhuc senatus. Nunc mihi commilitonique meo negotium est cum pentionariis quibusdam, inter quos precipuus est scriba noster, Harpyiarum istarum alumnus, callidus et versutus, ut alias est hoc genus hominum, miris contra nos technis laborans operam nostram cessare. Det igitur nobis ille, cuius totum est, quod gerimus, prudentiam serpentinam et simplicitatem collumbinam; tandem hominis astus evademus. Unum autem est, quod absque te peto, quousque portendant sese hec verba in obligatione iurisiurandi: "trewlich unnd ungefärlich." Semel atque iterum a te audivi, sed ob varias vexationes, quo tum laborabam, sensus elapsus est. Deinde redt der statschriber: "Ist das geltt recht in den gemeynen seckel, so ists mir ouch recht." Ita argumentatur apud omnes. Quid super ea respondendum, brevibus absolvas, sive quid in scriptis habeas, per illum bonum virum mihi communicare velis. Optarim tantummodo unicam horulam tecum esse. Id autem possibile non est, ut tecum de istis negociis agerem. Vitis, qui etiam est ex illorum hominum numero, attamen haud repugnat, relicturum munus honorarium, ut ipsi loquuntur, sese confessus est iuxta Tigurinorum ac Bernatium statuta. Deinde, charissime frater, penes nos fama est, velim ut non esset sinistra Luterum nobiscum convenisse in re eucharistiae. Id si verum, haud credo, attamen, si verum est, fecit, quod nunquam credidissem; veritatem autem abs te scire desidero. Huldrichus noster, bonus et eruditus vir, multum me eruditione sua Grecis literis commendatum habet. Timeo autem, ne vir ille quandoque rationem redditurus illi, cuius talentum abscondit. Eius nomine meoque matrem tuam charissimam saluta una cum uxore, fratresque omnes, amicum corarium, Petri hospitem; tandem Iohannem, fratrem tuum, quem ut eque omnes deus ille optimus maximus provideat atque defendat a malis rusticis, malis dico; bonorum enim haud ingens numerus. Postremo, sicuti sepe dixi, verum et nunc dico, fidei et caritati tue me ipsum commendo, charissime frater. Ex Biela, 13. aperilis anno 37. Petrus tuus. Vigilantissimo pastori divinique verbi ministro ecclesie Tigurine Heinricho Bullingero, patrono suo observandissimo.
Salutem et pacem a Christo nostra spe! Scias, domine observande, quod, uti in tuis literis, 13 Octob. datis, mihi significasti, Henr. Falcknerus ad me scripsit brevi postea de pretio pannorum meorum conquerens. Ad easdem Falckneri literas jam responsum hisce inclusum mitto ad te, precorque, ut per tuum maximum otium id legendo ei interpretari dignaberis. In hoc namque mihi gratificabis multum. Namque, ut nosti, nescio Latine satis scribere, multo autem ineptius Germanice; phrasin enim linguae vestrae nescio adhuc assequi. Sed ad institutum meum veniendum est. Si dominus Falcknerus (postquam ei meam mentem ex meis literis exposueris, sive exponi per alium dignatus fueris) pannos meos iterum tibi reddat, oro te, mi domine, ut recipias atque conserves eos in aedibus tuis usque in adventum Joannis Bourcheri, cui ego scribam meam mentem quantum ad pannos illos spectat, quid debet facere cum eis. Bona enim fide non possum eos dare viliori pretio (ut nunc est ratio temporis) quam Falcknero feci. Si ego animum totum applicarem ad lucrum, plus potuissem lucrari in mille florenis super aliis mercibus collocatis (maxime hoc tempore belli) quam in duobus millibus florenis in pannos impensis. Semper autem pro oculis habeo quod dicit apostolus 1 Tim. 6. de his, qui volunt in hoc seculo esse divites. De quatuor illis florenis, quos per Falcknerum ab Argentinensibus nundinis tibi misi, nunquam fui sollicitus: sed de illis scripsi potius, ut scirem, an redditae fuerunt tum literae juvenis illius qui apud me est, quas simul cum pecuniis per Falcknerum amandavi. Tractabant ill literae de impiis aliquot statutis circa id temporis per nostrum parliamentum editis. At si receperis eas literas, bene est. Juvenis enim ille, cui nomen est Franciscus Warnerus, saepe me interrogavit, an redditae fuerint; respondebam me de hoc non dubitasse, quia per Falcknerum nos eas amandavimus. Uxor mea tibi tuaeque conjugi ex animo omnia bona precatur, dicitque se nullum habere dubium quod ei enitenti eo citius auxiliatus est Deus propter vestras bonas preces. Secundo die hujus mensis Christi ecclesiae peperit filium pro muliere procerae staturae satis magnum (ut aiunt mulierculae), quem nominavi statim Gersom. Quotidie exspecto literas, sed nulla nova ex Anglia. Salutat valde diligenter uxor mea prae omnibus uxorem tuam piissimam: dicit quoque quod cupiit nescio quid, ut illa, cum jam habeat tam multos bellos liberos secum, orabit pro conjuge D. Megandri, ut illa quoque pariat proles. Salutes oro meo nomine doctos illos apud vos omnes, quibus Christi ecclesia tam multum devincti sunt, reddatque illis in illo die mercedem multam Dominus noster Jesus, Princeps ille pastorum, tibi autem maxime. Amen. Tuus, RICARDUS HILLES. Doctissimo ac pientissimo theologo D. Henrico Bullingero, Tigurinos ecclesiae concionatori primario, mihique imprimis observando. Tiguri.
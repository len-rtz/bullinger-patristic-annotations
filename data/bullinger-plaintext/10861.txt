Fromm, vest, ersamm, fürsichtig und wyse, gnedige, liebe herren. Demnach u[wer] e[rsam] w[yßheit] von unsernn herren inn befelch gäbenn, zuͦ ervragen, wöliche pfarrer bärlichen mangel habind und wölicher gstallt inen möge geholffen werden, habend ir hie iro namen und all iro gelägenheyt. Bittend zum aller trüwlichisten, u. e. w. wölle sy früntlich bedencken und ansahen nitt alein iro armuͦt und nodturfft, sunder der gantzen kylchen und der leer mangel. Dann so man ye täglich das unwerd, die armuͦt darzuͦ unnd ellend der predicanten sicht, insonders, das sy nach iro absterben nitt mee hinder inen lassend, dann das iro wyb und kind ins ellend muͤssend, ist niemands willig, sine kind zuͦ der leer zuͦ erzühen. Dardurch aber mitt der zyt zuͦ besorgen ist merklicher abgang an der leer und leereren. Dorumb lassend disen handel u. e. w. in trüwen befolhen sin. Wirt der herr Christus das erckennen und annemmen, allß ob man imms bewysen, das man den sinen thut. Unnd gott beware üch lang inn sinen gnaden. 18. maii 1536. U. e. w. underthänige diener deß wort gottes der statt Zürych.
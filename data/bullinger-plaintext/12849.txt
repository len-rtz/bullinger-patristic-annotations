Min willig dienst voran, lieber herr und guͦter fründ. Uff ewer schriben, m. A[mbrosio] gethuͦn, hab ich min kuntschafft gen Ulm gemacht. Zum anderen wellend wir die versuͤnung uffziechen, so lang wir moͤgent. Wir suͦchent zuͦ dem alle mittel. Herr Hans Jacob von Lando will ouch von  unsertwegen handlen. Glicher gstalt habent der landtkommenthur, item graf Friderich von Furstenberg und h. Wilhalm Truckseß sich gegen minen hernn angepotten. Der bischoff hatt by uns ain pottschafft gehapt und sich vil guͦts vernemmen lassen. Waß das alles bedüte, ist guͦt zuͦ gedencken, aber vil menschen sind jetz mit sehenden ougen blind. Ich acht, h. Bastion Schertlin werde zuͦ uch kummen. Minen hernn, den gehaimen raͤten, ist ain warnung von ainem guͦten frund zuͦkummen, das  er achte, der kaiser werde uns sinethalb schriben. Das hatt man im in vertruwen anzaigt, dann mine hernn welltent niemandts gern verkürtzen. Er were minen hernn vast lieb. Gluͦb, sy lyttent ain schaden, das sy des schribens sinet halb, wann er hie blib, sicher werent. Der Duco de Alba zücht mit 2000 mannen gen Augspurg. So sollend by 1200 gen Memmingen ouch kummen, damit es alles verderpt und bald geaignet werde. Es sind ettlich, die mainentt, der kaiser hab ain bestendigen friden mit dem Frantzosen, und waß der Frantzoß jetz handle, das geschech alain zuͦ ainem schyn. Ferrer ist min früintlich bitt, so ir den brief, der mir von Ulm zuͦkummen, hettent abschriben lassen, ir wellend versehen, das die puncten,  uß denen man verston und abnemmen moͤcht, wer sollichen brief geschriben, herussen gelassen oder doch geenderet werdint, als do ist, das er schribt: „Ich hab in minem huß die venedisch pottschafft“; item: „Sy habent mir minen stadel uffgestoßen und 15 pferdt darin gestellt“; item, waß vom landtgraven geschriben ist; item do er schribt, er wellt, das er kain kommissarius gewesen, etc. Sind in denen dingen behuͦtsam, damit niemandts gemaͤrt werde. Mich gedunckt, lieber herr, es were viler ursachen halben vast guͦt, wann uwere herren, die gehaimen, fürderlich ain pottschafft her geschickt hettent, der nit vor rat, sonder by den haimlichen erschinen were und ain solliche ungeferliche mainung anzaigt hette: Nachdem sine  hernn durch unser pottschafft, so jüngst by inen gwesen, und demnach uß unser schrifft so vil verstanden, das wir sorg truͤgent, die raͤt und gmaind wurden sich nebent anderen mit kay[serlicher] may[estat] ouch inlassen muͤssen, etc., mit bitt, wo sollichs sinen herren und gemainen Aidgnosen zuͦ beschwernus raichen wurde, das sy uns fruintlich entschuldiget haben, deßglichen, wo sy mittel, rat oder trost wisstent, dardurch wir des vertrags uber sin möchtent, das sy uns dieselben nit verhalten welltent, etc., hettent sy im bevolhen, uns daruff anzuzaigen: Erstlich, so vil die entschuldigung betreffe, welltent sy uns in allem dem, das wir uß getrungner not oder sunst billichen ursachen thuͦn wurdent, fruintlich entschuldiget haben. Waß dann belange, ob sy mittel oder rat wisstent, etc., davon wellend sy mit den anderen iren Aidgnosen, denen wir ouch geschriben, reden und demnach uns ir gemuͤt und mainung nit verhalten. Zum letsten vernemment sy uß allen kuntschafften, das der kaiser in alle stett froͤmbd volck lege. Daher habent sy zuͦ gedencken, wo wir ainen vertrag annemment, das man on zwiffel ouch in unser statt volck leggen wurde. Nun kuindtent wir aber ermessen, das ain sollich volck nit underlassen wurde, ire und anderer Aidgnossen underthonen mit schmachwortten und vilicht ouch mit der that in und usserthalb unser statt zuͦ beschwären; daruß aber gar bald vil unnachpurschafft und wyterung ervolgen moͤcht. Derhalben were siner hernn bitt, wir welltent sollichs wol bedencken, diser fruintlichen erinnerung nit vergessen und uns in aller handlung des beflisen, das die guͦt nachpurschafft nit zerrüttet, sonder erhalten wurde, wie dann sy, so vil inen möglich, ouch gern thuͦn welltent, etc. Dise mainung kuindt uweren herren nit schad sin. Die anderen Aidgnosen moͤchtents inen nit verargen. So were es ain getruwe warnung. Item mine herren moͤchtent daher bewegt werden, dester langsamer oder doch gwarsamlicher zuͦ handlen, damit sy mit froͤmbden volck nit beladen  wurden. Item unsere burger, wann sy die pottschafft sechent, wurden sy vermainen, es were ettwas vil bessers. Die vorussen wurdent dester minder ettwas beschwerlichs gegen uns fürnemmen. Dise anmanung wellend mir zuͦ guͦt halten. Ich thuͦns im besten, den uweren und unseren zuͦ guͦtem. Das waißt gott. Wann hienach die uweren sampt anderen sich entschliesen wurdent, das sy unserthalb weder mittel noch rat wisstent, so sind daran umb gottes willen, das sy sollichs in gehaim haltent, damit es nit lutprecht werde; dann daran ist uns vil gelegen. So ir hernach dem Regelin oder anderen unseren potten, die ich zuͦ uch schick, sachen halb uwere hernn mer dann mine hernn betreffen, pottenlon bezaltent, so sagent nit, das ir sy darmit vererent, dann sunst sind sy so aigennützig, wellend den lon nichts dester minder von mir haben und das ander zum vortail behalten; welchs doch nit billich ist! Bittent gott für uns on underlass, sonderlich fur mich, das ich handle nach sinem willen. Amen. Datum Costentz, den 7. februarii 47. Conrat Zwick, üwer williger.
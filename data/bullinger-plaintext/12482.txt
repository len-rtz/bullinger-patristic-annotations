S. in domino. Myconium domi non reperi, et tabellio ad duas horas accinctus erat ad iter. Scripsit etiam Myconius ante 4 dies ad te variis de rebus, quemadmodum heri mihi dixit. En defectum in Cyrillo ex meo Cyrillo, quem integrum faciet Westhemerus, quum redierit. Verum heus tu, dole nobiscum! Oporinus noster naufragium fecit in portu Moguntino. Tria vasa illi submersa extracta post 4. horam. Omnino madida fuit papyrus. Sic dominus illum optimum et pium virum emergere non vult neque divitiis onerare. Ingens damnum accepit et vix superabile, ni dominus suo auxilio aliud medium ostendat, quo debitoribus satisfaciat, etsi audierim a mercatoribus nostris nundinas in distrahendis libris reliquis satis felices habuisse ac propitium numen. Valedixisset omnino usurariis istis, a quibus mutuo pecunias hactenus accepit, si fortunae successum habuisset. Verum domino ita visum fuit, et hęc crux, etsi molesta, ferenda aequo animo. Dominus mitigabit et successum meliorem daturus est, quam unquam credidissemus. Vale. Haec d. Theodoro legenda mittes; nam et illi scripsissem, sed tabellio properabat. Salutabis Frisium nostrum et dic illi, qui fiat, quod nihil rescripserit per certum illum nuntium, quem ad illum miseram. Basileae, feria 3. post pascha. Non relegi. Tuus Ioannes Gastius. Doctissimo ac humanissimo viro m. Heinrycho Bullingero, ecclesiae Tigurinę pastori vigilantissimo, suo fratri dilecto. Zurich.
S[alutem] d[ico]. Scio pios et studiosos tuae humanitati, domine et frater colende idemque mihi dilectissime, alias commendatos esse. Quia tamen multi errones saepe bonis viris imponunt, dum se venditant pro studiosis, cum sint nebulones, volui huic d. Gerhardo Frisio testimonium dare fidele, ne inter errones numeretur. Est hic honesto loco et nobili familia natus, natione Frisius. Venit ad nos Tigurum pietatis et literarum ergo. Egit in aedibus d. Pellicani. Pius est et doctus. Rediturus autem domum et in patriam voluit prius videre te et ecclesiam urbemque vestram. Opulentus est. Subsidio non indiget. Excipe ergo illum, obsecro, uti dignus est. Hac re facies rem te dignam et mihi longe gratissimam; mire enim a nobis omnibus amatur propter pietatem, candorem et eruditionem. Vive et vale! Tiguri, 16. iunii anno 1545. Literas d. Laeti tuis coniunctas accepi et ago tibi gratias. Respondi d. Laeto et d. [W]elsero. Tulit literas Augustam quidam urbis [n]ostrae cursor. H. Bullingerus tuus. Praestantissimo viro d. Ambrosio Blaurero, Constantiensis ecclesiae ministro, fratri charissimo suo. Constantz.
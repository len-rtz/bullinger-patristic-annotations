S. in domino, clarissime Bullingere. Quam vellem ego pro dignitate respondere literis tuis amoris doctęque munificentię plenissimis! Sed partim mea me remoratur balbuties, partim vero impediunt publicę illę calamitates et extrema periculosa tempora, quę ea sunt, ut vix vivere, nedum scribere libeat et, ut tu scribis, etiam privatus foelix ob tam luctuosas communes calamitates plus nimium se infoelicem existimare debeat. Quis enim cum eximio illo Threnorum artifice non eiulans exclamet: „Quis nostro capiti dabit aquam et oculis nostris fontem lachrymarum“ [Jer 9, 1], ut tam fidelium Christi ministrorum mortem ut super mortem unigenitorum et Iosiarum plangamus. Recte enim tu scribis huiusmodi multos hinc tolli, ne superventura mala videant. Gratulabimur itaque eis beatiss[imam] hanc sortem suam, quod iam extra mortalium pressuras collocati illo, cui credidere et bonum certamen certarunt, nunc securi fruuntur. Sed ecclesię Christi condolemus, quę tot electis domini organis destituitur, quod damnum, ut nunc habent tempora, ęgre sarcitur. Cęterum hisce diebus clarissimo d. Vadiano scripsi rogitans, ut tibi communicet, quę ad eum dedi. Existimavi vestros e Norinberga iampridem domum rediisse, et preter expectationem heri ad noctem mihi narratum, ut huc redierint, qui summo mane remigrare ad vos statuerint. Brentius, qui in anno nihil ad me, heri tamen satis amanter scripsit et misit confutationem ludimagistri Sebastiani Coccii super Schwenckfeldii libello Cattorum principi dedicato. Tu satis solide, sed nimis breviter, ut tua pace hoc scribam, miseros creaturistas ab insolentia nobilis illius creatoristę Schwenckfeldii asseruisti. Vadianus 13 errores e libris illius spermologi sublectos ad me misit, quos descriptos Norinbergam hincque Wittenpergam mittendos curabo. Vos, observandi fratres, optimam ecclesię Christi operam prestitistis, cum e Vadiani libris libellum adfabre collectum edidistis Germanice. Hunc libellum mitto hodie Halam Svevorum ad Brentium, et nemo non piorum et doctorum illum magnopere comprobat et celebrat. Vos pergite et alia date, etsi ὁ ϕλύαρος ille chrestologus hunc libellum elevet et veluti e sublimi despiciat. Fertur enim in Öpfingen, pago ad Danubium, in mensa nobilis Lutzs a Freybergs dixisse se potius myriade auri carere velle quam isto libello, e quo in sua potius confirmetur opinione quam infirmetur. O impudentem insolentiam hominis nulla literatura prediti et sensu communi carentis! Ita enim audio Lutherum vocare hunc chrestologum. De Hungaricis rebus quid rescribam? Noster exercitus non quidem a Turcis turpiter aut fugatus aut cesus est, sed intemperabile damnum passus est vel ducum ignavia vel cum Turcis collusione. Hoc ferunt constanter: ex nostris non ultra 600 cecidisse in oppugnatione Pestę et crebris velitationibus cum Turcis agitatis, verum partim frigore, inedia, morbis, partim Hungarorum crudelibus artibus 20000 desyderata. Qui in bello sua etiam monopolia et venantias, ut vocant, exercent, misere adflixerunt nostros. Verum de iis alias latius. Regina Maria denuo recuperavit Iuliacensem et Clivensem ditionem et milites omnes in presidio positos trucidari iussit civibus proscriptis hoc ignominioso schemate: Solis indusiis vestiti et baculum in manibus gestantes coacti sunt cives ex urbibus migrare et solum vertere. Fama est cesarem adpulisse Genuam et hinc in Germaniam profecturum, ut Norinbergę comitiis presideat et in Pannoniis bellum instauret. Plerosque subolet cesarem velle Cattorum principis opera uti magis contra Gallum quam Turcam, etsi pasquillus Gallo-Turcam suis pingat coloribus. Dominus compescat hanc tempestatem in Iuliacensi agro, ne huic involvatur etiam elector Saxo et rex Danię, qui forte non facile deserent adfinem et socium. Dux Brunsvicensis fertur Lantshutę apud Bavarum Ludovicum degere. Plura non possum. Boni ergo qualiacunque ista consule et reverenter me tuis charissimis symmystis commenda, quos et nostri resalutant mecum, inprimis venerandum senem Pellicanum et Rodolphum, sanctę memorię Leonis Iudę successorem. Si non molestum esset, orarem te vehementer, ut rescribere ad me non gravareris de inita concordia in causa sacramentaria. Schwenck[feldius] enim, ecclesię turbator, angue et cane peius odit syncretismum et sanctam consensionem doctorum in ecclesia. Hospes Schwenckfeldii, nobilis quidam, habet duos praedicatores, quorum unus videtur nobis admodum crassus, ut vocant, Lutheranus esse, alter vero crassus Zwinglianus, qui videtur negare hoc, quod Basileę tamen dei gratia transactum est, ministerio ecclesię corpus Christi in coena credentibus exhiberi, subinde hoc urgens: Christus dixit: „Ego dabo“ [Joh 6, 51 (Vulg. 52)] etc., quasi ista pugnent. Christus ut autor dat et quidem solus, tamen per ecclesię ministerium. Ex isto dissidio Schwenck[feldius] occasionem arripit sese et suam Silesiacam opinionem defensurus et pasturus ministrorum dissensione animum et oculos suos. Gravat nos invidia, quasi in maximis mysteriis dissentiamus. Rogo ergo, aliquid perscribas, quod seniori nimis, ut cum pace eius dicam, crasse zwinglizanti ostendam. Nam tui nominis studiosus est et avidus lector lucubrationum tuarum. Sic et Calvinum nostrum merito suspicit, cuius etiam scriptis ille testatur se stare velle. Consul noster Bernhartus Besserer de republica nostra bene meritus obdormiit in domino, et Martinus Fuchsius egrotus ex Pannoniis rediens huc, ubi Christum predicavit, ad dominum hinc migravit. Bene vale, observande Bullingere, cui summas ago gratias pro missis libellis; meum tandem erit etiam referre et paria aut pro mea voluntate maiora facere. Raptim, Ulmę, 9. decembris 1542. T[uae] cl[aritudinis] Martinus Frechtus totus ex animo. Clarissimo Tigurinę ecclesię antistiti d. Heynricho Bullingero, d[omino] et fratri cumprimis observando. Zürch.
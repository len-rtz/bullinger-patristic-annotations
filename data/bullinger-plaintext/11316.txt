S. Quid est, quęso, quod de universitatis divexatione nos haud solatio aliquo convenis, postquam scripsi, quam nos sibi subiectos videre totis conetur viribus et d. Grynęum cogere ad gradum accipiendum, si velit esse praelector theologię? Scripsisti olim, scio, quod res est; verum quia de novo nos petunt, cupio et ego de novo aliquid, unde intelligam magis, quam sint homines ridiculi, qui volunt currum praecedere, equos sequi, pastores subiici, dominari oves. Sed negant hoc strenue dicentes: „Ministerium nec impedire nec subiicere tentamus, sed ministros.“ Obsecro, qualiter tu hic personam separabis a ministerio? Et si hoc possibile, qualiter seiunges a ministerio doctrinam, quam isti iudicandam sibi sumere conantur? Tam sumus feliciter ociosi in tantis negociis, ut cum pueris ludamus baculis et nucibus. Quid fit? Interim perit ecclesia, crede mihi, perit. Cuius culpa? Ne quem accusem alium, fortasse mea et Grynęi; nam hic ad gradum non vult per legem cogi, ego prodere ministerium nolo. „Sed“, inquiunt, „cave quaeras teipsum, dum libertatem ministerii praetendis.“ Dic tu, mi Bullingere, quid hic tibi videatur: Etiamsi ego meam libertatem quęrerem, num pessundari ministerium deberem dissimulare? Responde, quaeso, et brevi, si poteris per ocium. De his satis. Nisi acta Francfordiensia pridem habuisses, possem integra dimittere. Sed quia ad senatum audio a nostris missa, dubitare non licet, quin et tu habeas. At ne nihil scribam, historiam hanc accipe: Dux Georgius, postquam decubuit, vocavit ad se anxius concionatorem suum atque diligenter ex eo quaesivit, ecquid de Lutheri dogmatis sentiret, num hęresim saperent vel essent consentanea sacris literis. Obmutuit concionator; nam et metus et veritas incluserant vocem. Si enim veritatem dixisset, metuebat poenam, neque tamen contra eam reluctante conscientia pronunciare poterat. Sic hęsitantem dum urgeret princeps, huiusmodi tandem extorsit responsum, Lutheri scilicet scripta cum sacris literis non dissentire, sed cum eis optime consentire. Dux indignabundus inquit: „Quur igitur me non admonebas antea, ne tantopere sęviissem in meos, qui verę fuerunt addicti religioni?“ Atque mox testatus palam dixit: „Si convaluero, doctrinam hanc fovebo.“ Sed migravit, utinam ad Christum. Reliquit Heinrichum fratrem hęredem, quem hactenus persequutus erat propter evangelium graviter. Hęc ex nuncio, quem Georgius, comes Montis Bellguardię, miserat in Saxoniam ob privata quędam etc. Pręterea comes Gulielmus a Fürstenberg milites nuper dimissos denuo conscribit, sed Gallo, eo quod cęsar Mediolanum non restituerit, ut erat pollicitus, et connubium (nescio inter quos) detrectet. Item Ioachimus Brandenburgensis dicitur esse in reformandis ecclesiis suis. Consultatur hodie Wormacię ab ordinibus imperii praesentibus etiam principibus et civitatibus evangelicis, qualiter agendum sit adversus Turcam, si quid contra pietatem sit tentaturus. Equidem meipsum fallo plus satis impudenter, nisi sub praetextu Turcę fraus delitescit. Vale in Christo cum tuis. Saluta Pellicanum nostrum diligenter. Basileę, 22. maii anno 39. Os. Myconius tuus. Domino Heinricho Bullingero, pręsuli Tigurinorum, fratri in domino observando suo.
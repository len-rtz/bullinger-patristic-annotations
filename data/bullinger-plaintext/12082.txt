Ab hoc fratre, qui meas tibi literas reddidit, coronatum et duos capitatos argenteos accipies. Haec enim summa, nisi memoria me fallit, restabat. Peto ut me excusatum habeas, quod non citius miserim. Caeterum qua de causa mittatur, istuc frater hic a Neocomensibus, ipse coram referet. Nihil, aut parum, meo iudicio, difficultatis est in causa. Sed unius hominis pervicacia et importunitas eos cogit, vobis et nobis molestos esse. Habent in suo coetu unum ex eo doctorum grege, ex quo nemo hactenus vir bonus prodiit, qui non cessat aliquid subinde illis negotii exhibere. Sunt autem duae causae, quae ipsum impellunt. Nam et natura factus est ad contradicendum: et quia non tanti aestimatur ab aliis, quanti se ipsum facit, hoc se modo ulciscitur. Si esset in hac ecclesia, facile cohiberetur. Ratio enim eius domandi nobis esset ad manum. Illic vero habet Principis legatum, a quo sustinetur. Sic enim malorum se praesidiis munire solent eiusmodi fuci, ut impune noceant. Quod vos omnes sponte facturos scio, peto tamen a vobis, ut in causa tam sancta fratribus porrigatis manum: hoc est, vestra autoritate adiuvetis eos et instruatis, quo Ismaelem illum compescant. Hoc, non quia putarem esse necessarium, sed ut fratri morem gererem, scripsi. Est aliud praeterea quod te summopere oratum velim. Sunt in Provincia fratres, pro quibus scis nos semper laborasse. Neque id immerito. Sunt enim ea pietate innocentiaque praediti, ut bonis omnibus commendata ipsorum salus esse dobeat. Ante triennium iam eo usque progressi fuerant, ut curiae Aquensi confessionem ediderint puram ac simplicem, qualis inter nos ederetur. Ac ne subito fervore, qui statim evanuerit, factum id putes: quoties fuerunt interpellati, constanter in ea perstiterunt. Interea crudeliter fuerunt vexati. Quum saevam hostium tyrannidem pertulissent, tandem impetrarunt a Rege, ut iudices daret, qui de tota causa verius cognoscerent. Rex duobus inquirendi partes mandavit: cognoscere ipse ac pronunciare voluit. Hoc continent literae, ut de eorum doctrina et moribus publice et clam diligenter sciscitentur qui mittendi sunt. Hoc fratres non reformidant. Nam ita se gesserunt apud omnes, ut singulare probitatis testimonium habeant etiam ab adversariis. Quod ad doctrinam spectat, confessionem Regi edituri sunt sicuti postulavit, claram et sinceram: quae distincte plus complectitur, quam dici in eos possit. Nunc totis viribus renituntur et episcopi et praefecti et curia ipsa, ne regio diplomati sit locus. Si non admittitur, expositi erunt leonibus et lupis, ut efferatam rabiem in eos exserant. Hoc enim captant illi, ut sibi impune adversus miseros grassari liceat. Si admittitur, ne sic quidem evaserint periculum. Nam et in oppidulis tribus, et in compluribus pagis puram evangelii doctrinam profitentur. Et in oppidulo uno templum inquinamentis omnibus repurgarunt, coenamque illic et baptismum nostro more celebrant: Quo praesentius illis utrinque periculum imminet, eo maiore studio adiuvandi sunt a nobis: praesertim in hac admirabili constantia, cui nos deesse summo flagitio non careret. Adde quod hic eorum causa non agitur: sed aut patefacta per eorum cladem erit via crudelitati impiorum in toto regno, aut evangelium hoc modo perrumpet. Quid ergo superest, nisi ut nervos omnes intendamus, ne cessantibus nobis pii fratres opprimantur, et occludatur Christo ianua in longum tempus? Huius rei volui te praemonitum, ut si quando ad vos confugerint, paratos habeas vestrorum animos ad opem illis ferendam. Alterum autem ex his duobus agendum erit: vel enim petendum erit a Rege, ut concesso semel beneficio frui eos sinat: vel mitigandus eius furor, si adversus eos excanduerit. Audio Lutherum tandem cum atroci invectiva non tam in vos, quam in nos omnes prorupisse. Quum per se id sit luctuosum, nos qui pauci sumus numero et undique hostibus obsessi intestinis inter nos bellis confligere, hoc quoque magis alieno tempore accidere non potuit. Proinde non aliud habeo quod dicam nisi Dominum Satanae fraena laxasse. Lutherus quidem ipse, praeter immodicam illam ingenii violentiam et proterviam, habet a consiliis Amsdorphium, hominem prorsus insanum et nullius cerebri, a quo se regi vel potius abripi sinit. Sed utile nobis est agnoscere nos hoc flagello a Domino instigari, quo moderatius feramus quod alioqui acerbissimum foret. An fuerit aliquo vestro scripto lacessitus nescio: ut levi de causa tale ingenium non irritabile modo sed etiam acerbum impellitur, certe nulla illi ita insaniendi, vel saltem tumultuandi, satis iusta ratio esse potuit. Nunc vix audeo a vobis petere, ut taceatis: quia neque aequum est sic vexari immerentes et illis negari sui purgandi locum: et statuere difficile est, num id expediat. Sed haec cupio vobis in mentem venire: primum quantus sit vir Lutherus, et quantis dotibus excellat, quanta animi fortitudine et constantia, quanta dexteritate, quanta doctrinae efficacia hactenus ad profligandum Antichristi regnum et simul propagandam salutis doctrinam incubuerit. Saepe dicere solitus sum: etiam si me diabolum vocaret, me tamen hoc illi honoris habiturum, ut insignem Dei servum agnoscam: qui tamen ut pollet eximiis virtutibus, ita magnis vitiis laboret. Hanc intemperiem, qua ubique ebullit, utinam magis fraenare studuisset. Vehementiam autem, quae illi est ingenita, utinam in hostes veritatis semper contulisset, non etiam vibrasset in servos Domini. Utinam recognoscendis suis vitiis plus operae dedisset. Plurimum illi obfuerunt adulatores, quum ipse quoque natura ad sibi indulgendum nimis propensus esset. Nostrum tamen est, sic reprehendere quod in eo est malorum, ut praeclaris illis donis aliquid concedamus. Hoc igitur primum reputes, obsecro, cum tuis collegis, cum primario Christi servo, cui multum debemus omnes, vobis esse negotium. Deinde, nihil vos hostiliter in eum confligendo profecturos, quam ut lusum impiis praebeatis, ut non tam de nobis quam de evangelio triumphent. Si mutuo nos proscindimus, plus satis habent nobis fidei. Quum autem uno consensu et ore uno praedicamus Christum, eo abutuntur ad fidem nobis derogandam, in quo plus quam par sit nobis credunt. Haec potius intueri et cogitare te velim, quam quid sua intemperie promeritus sit Lutherus. Ne ergo nobis eveniat quod denunciat Paulus, ut invicem mordendo nos et lacerando consumamur: etiam si ille nos provocaverit, abstinendum potius a certamine, quam ut communi ecclesiae iactura vulnus augeamus. Causam non attingo de qua tum tecum tractare vehementer cuperem: quia vereor ne quid in mea docendi ratione desideretis. Ego quod sentio simpliciter et absque fuco profiteor: nihil in hominum gratiam involvo aut dissimulo. Sentire autem mihi videor quod verbo Dei nobis traditur. Quanquam si colloqui dimidium tantum diem liceret, facile conveniret, spero, inter nos, non de re modo sed etiam de loquendi forma. Interea non impediat hic scrupulus quominus fraternam amicitiam colamus in Domino. Quod et faciam ipse et vos certe facturos confido. Vale frater mihi in Domino plurimum honorande, et amice carissime. Saluta reverenter symmystae omnes meo nomine. Dominus vos conservet, et sua in vobis dona magis ac magis augeat. Genevae, 25. Novemb. 1544. Collegae mei vos plurimum salutant. Ioannes Calvinus tuus.
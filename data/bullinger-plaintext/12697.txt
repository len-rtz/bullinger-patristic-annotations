S. Non est, quod scribam. Ne autem fasciculum hunc sine meis dimitterem, salutare saltem volui et addere, quicquid venit in buccam. Cęsaris astus mirari satis non valeo, magis autem nostrorum, non dico negligentiam, sed infelicitatem, qua non possunt in astutiis illum deprehendere. Iam non hoc divexaret me admodum, nisi interim iste tam crudeliter ac impie noceret amicis et non amicis. Astus sunt plane diabolici! Precor dominum, ut eos (quia novit) frangat. Foederati me plane dementant propter impietatem, qua dicuntur agere cum papa, et perfidiam, qua agunt contra nos. Tuentur cęsarem. Quid si Gallus aliquid contra hunc tentaret? Ad ipsum evolaturi essent sturnatim. Et sunt, qui pro vero dicunt hodie duces apud eos institutos esse a Gallo et habere pecuniam numeratam, qua milites ad futurum conatum belli clam colligant. Nunquid viros sic agere decet? Non decet! Quapropter me tedet pudetque, quod adeo in istis a nomine et re virorum discedunt. Dominus visitet eos sua gratia pro bona sua voluntate. Dolet praeterea, quod evangelium, quanto diligentius docetur, tanto magis negligitur, ut facile nunc intelligam, quod Christus dixit olim discipulis: „Et eritis odio habiti omnibus propter nomen meum“. Dico, quod experientia didici. Sordet nomen domini Iesu apud plerosque, qui hactenus tamen voluerunt videri veri Christi cultores. Quare? Quia res huius sęculi tam arrident, ut sępe dubitem, an verius fuerit, quod queruntur prophetę, ipsorum temporibus, an hodie, ubi dicunt: „Omnes student avaricię a minimo usque ad maximum“. Nemo est, qui non velit habere, undecunque habeat. Et cur habere? Ut ventri et peni satisfaciat. Evangelium et fides ad laborandum impellunt et ad vitę honestatem probitatemque. Venter voluptates quęrit. Titillant hę, blandiuntur, suaves sunt. Horremus ergo, quicquid illis contrait ratione quavis. Lugentibus itaque Zion nisi Christus olim promisisset coronam pro cinere, oleum gaudii pro luctu et pallium laudis pro spiritu maeroris, nescio quid nobis tandem foret agendum, qui doctrinę praesumus. Vale in Christo cum tuis et Gvalthero. Basileę raptim, 30. octobris anno 1546. Tuus Os. My. D. Heinricho Bullingero doctissimo, fratri ac domino in Christo venerando suo. Zu[rich].
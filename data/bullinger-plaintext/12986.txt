S. En iam iterum vobis mittuntur adolescentes duo, quorum unius pater fuit M. Ioannes Buchser, olim in Sur pastor dominici gregis, alterius vero d. Heinrichus Schneewly ex Sursee, in agro Bernatium sepultus. Illos, rogo atque obsecro, commendatos habeatis, sicque eorum curam geratis, ne me pęniteat laboris, quo promoti sunt, ut ad vos mitterentur, et magnificus senatus noster et me et vos Tiguri agnoscat diligentissimos patres horum omnium, qui publico aerario nutriuntur in gloriam dei, ecclesiae suae ac patriae salutem. Magnus certe apud nos rumor est parum apud vos curari illos, qui pręterito anno ad vos missi sunt, sed esse in libertate nimia, dissolutam agere vitam, inter ępulas et pocula inveniri, idque noctu et in publicis tabernis, scorta potius sectari, quam libros volvere et perlegere! Quod senatus non sine magna molestia audit mihique non semel exprobratum est. Curabis igitur summo studio, ne iuventus nostra misere apud vos pereat, sed formetur ac instituatur diligentia, qua certe opus est et nos de vobis speramus. Bestię ac adversarii nostri immo Christi non solum gaudent, ubi nostros apud vos negligi audiunt, sed eciam maledica lingua rumorem augent, quęrentes, ut Christo rapti rursus Argentoratum mittantur, quo regnum Buceri amplietur et apud nos resurgat - quod iam per dei gratiam magna ex parte sudoribusque multis demolitum est et pene extinctum. De qua re tibi plura scribere supervacuum est. Habes enim coram ingenuos adolescentes, qui tibi, quid apud nos agatur, abunde satis explicare noverint, quos Euandro apud Abbatiam tradas committasque, ut in fingendo illos summam adhibeat curam et sedulitatem, quo anno dimidio exacto, si opus fuerit, revocari atque ecclesiis pręfici possint. Egemus enim subinde magis pastoribus bonis ac synceris. Veniet ad te fęmina quędam Schvyttensis, iam apud nos in urbe agens, cognata d. ammani Dietrichs Under der Halden, cui nomine meo operam tuam impendas velim adiuncto tibi iunckherr Iacoben Rordorf in negotio, quod ipsa tibi declarabit. Honesta est, pudica tantęque laudis, ut, si res eius vel parum successerint foeliciter, recipiatur in coniugium honesti civis, qui et magnę apud nos autoritatis est. Superioribus diebus, quibus in perlustrandis classibus unam cum nobili viro Claudio a Maiis legatum egi, scripsi ex Brugis ad venerabilem virum scholiarcham, compatrem meum, dominum Ioanem Iacobum Ammianum, ut maior cura post hac adhibeatur in nostros studiosos missis 12 coronatis. An literę cum coronatis ad eum pervenerint, hactenus me latuit. Fac igitur me cerciorem de hoc et aliis novis, quorum me scis cupidum quam qui maxime, et vide, ne in oblivionem abeam dominorum nostrorum Tigurinorum. Bernę enim, ni deo aliud fuerit visum, nusquam moriar, tuumque erit curare, ut d. Ioannes Hallerus in locum meum restituatur! Vale in domino semper cum uxore et familia omni, meque ut fratrem tuum ama semper pręcibusque tuis domino deo commenda. Valere iubeo d. Rudolfum Gwaltherum, a quo nuper et literas et pecunias accepi. Salutabisque nomine meo d. Bibliandrum, Pellicanum, Buchterum, Ammianum, Frysium atque collegium Christi universum. Iterum vale! Bernę, 2. iulii anno 1547. Iodocus Kilchmeyerus totus tuus. Ornatissimo viro domino m. Heynricho Bullingero, Tiguri apud pręposituram concionatori vigilantissimo fratrique suo modis omnibus observando.
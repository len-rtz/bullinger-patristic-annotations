Gnat und fryd von got durch unseren heren Crystum myt erbyetong meyner willygen dyenst sent ewch, lyeber herr Bulynger, zu voran berayt. Ewer crystlych schreiben am 12. marzen hab ich wol enpfangen und bedank mych deß frayntlychen unnd gunstygen willens. Der her welß vergelten. Den wellet vyr mych auch bytenn, das er mych durch den verdynst Jesu Crysti in seynen genaden byß ans ent welle erhalten. Ich versych mych zu got dem heren, der her Haller sol hie vil gutz schafen. Weß ich im dan lyeb und frayntschaft im heren kan ertzaygen, sol er mych gut willyg finden. Ich hof, got der her solle seyn wort lauter erhalten unnd das die Luteryschen deß nyt wenden werden mygen. Sy hofyeren myt dem nachtmal, bylderen, beycht dem babstom. Ir hapt auch hyebey, wie der Luter gestorben, was her Malankton darauf gebredyget hat, da er hoch erhaben vom nachtmal, absulucyon antzaygt wyrt, so doch got dem heren alle er aleyn zu hert. Dan das gut, so er gehandlet, hat er von oben herab enpfachen, das ander, das er vyr sych selb hat wellen bestreyten, sonder zweyfell sych dest ee myt dem babstom zu vergleychen, darf nyt vil romens, mee erbarmens. Esß wer gut, ir, lyeber her, bey heren Pfilipo Malanttoni lynderong mechten fynnden. Keme der warheyt und allen kyrchen zu gutem. Bey lesten bryf von Speyr ist die kay. mt. noch da gewest, kurfurst pfaltzgrauf bey ir mt., lanntgraufen hat mann gewartet. Ir mt. last sych genedyg vernemen, welle dysen reychstag fryt und rw im reych anrychten. Aber darneben sent alerley werbong; so feyrt der babst und seyn concilio zu Trent auch nyt. Die zeyt wyrtz zu erkenen geben. Der her musß unnß erhalten! Darzu well wyr auch don, so vill der her genat gybt. Auf primo aprill jetz den tag zu Wurms hof ich byntnus, solle wyderum erstreckt werden (ob ir mt. einn anders vor het), das man die warheyt Crysti zu erhalten begegnen kynt. Dan man ist got mee schuldyg alß dem menschenn, und kan daß antycrysti reych bey kaynen fromen crysten und byderleyten weyter erlyten werden. Dan got der her wyrt uns auß seynen genaden vor der Walchen und Spangnarden joch schytzenn, schyrmen, bewaren und verhyeten. Das welle der almechtyg uns genedyglych durch den verdyenst crysti verleychen, amen! Ich bedank mych, auch meyn hausfrau, des meynen ba[yder] burgermaisteren frayntlich grusß. Alßo auch gegen ewch und [den] eweren. Der lyeb got welle eß ewch allen reychlych v[er]gelten. Wellet myr auch bayde heren burgermaister frayntlych wyderum gryessenn. Alßo wyst von unns alle im heren und die eweren auch. Crystus, unser erleser, helf unns inn seynem reych zusamen! Bytent vyr uns; das wellen wyr auch don. Dan die welt ist geschwynt; so ryert sich der satan im anticrysto weydlych. Darum bytens von netten, das der her ire anschleg zerbreche, inen auf iren koepf gen lasß, das sy andren vermeynen, so sy anderst keyner barmhertzykayt von heren wert sent. Wie ein Spanger, so evangelio angenomen, durch anrychtong seins bruder zu Newburg ermert ist, wert ir von heren Halero vernemen. Die teter lygenn zu Sbruck gefanngen. Wann syß babstom nyt anderst wysen zu erhalten, ist eß zu erbarmen! Und damyt in eyll befylch unß alle in die genat desß herren. Datum Augsburg, denn 2. tag aprillys 1546. Ewer wyllyger Hanns Welser. [Dem erw]irdigenn unnd hochgelerten [herrn] Hainrich Bullinger, vorsteer [im w]ort gottes zu Zurch, meinem [lyeben] herrn und gueten fraindt. Zurch.
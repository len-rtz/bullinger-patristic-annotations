S. Iustus Velsius quid apud nos egerit utque discesserit Borrhao publice notato, non arbitror vos latere, quem non dubito vobis a multis iam annis clarissimo praesertim viro Petro Martyre interprete cognitum esse. Quid apud vos egerit utque exceptus sit et a vobis dimissus, etsi facile possum ex iis, quae apud nos impudenter et arroganter gessit, cognoscere, gratum tamen erit, si ea de re certiorem me feceris, si modo id per ocium, quo te minime abundare scio, liceat. Nolim enim tibi honestis studiis occupato molestus esse, praesertim de Felsio, piorum hominum et conscientiarum turbatore, quas per suam illam perfectam, quam per hypocrisim fingit fidem, ad desperationem adigerit potius quam ulla ex parte sublevet, dum renovationem et regenerationem omnium in homine partium corporis, animae et mentis, sublato carnis adversus spiritum per concupiscentiam bello, in iustificatione nostri requirit et iam in hoc seculo contingere docet. Dominus eius misereatur, et Helleboro, quo opus habet, non apud Anticyras nato, sed in horto illo coelesti, Christus medicus hanc eius vesaniam sanet et nos suamque ecclesiam sponsam dilectam in salutari doctrina, qua et dei patris nomen in filio amplificemus et electorum salutem procuremus, pro misericordia sua retineat. Coeterum Iudaeus is rogavit me, ut se tibi et Tigurinae ecclesiae ministris commendarem [...]. Basileae, 16. iulii. Martinus Borrhaus tuus. Clarissimo viro d. Henrico Bullingero, fideli Tigurinae ecclesiae pastori, fratri observando.
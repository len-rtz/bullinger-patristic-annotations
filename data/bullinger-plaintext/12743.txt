"Die Bechem habend adi 23. octobers Goggab und Platten eingenommen, by Johannstal gelegen. Am 30. octobers habend die Behem den ersten angriff by unß am 1/4 myl thon. Hat herr Albrecht Schlick die hussern gefierth und ain gschwader reyter mitt ausß dem böchemschen leger, und um mittag (das war am sampstag) griffen sy das erst dorff an (haist Laidwytz, mehr in der stund ain Marckt Newkirchen) und ain dorff Sibenbryn genannt. Haben die hussern alles geplundert und verbrennt und indem fuͦhr das stettlin Attorff genant verruckt. Das hat sich uffgeben. Und sind allda nun zwo scheuren abprent (sonst in andern doͤrffern 3 oder 4 paurnhoͤf abprent), aber in ainer myl alles geplundert und verderbt worden, dann des churfursten leut haben nitt vermaint, das die findt alls nach kommen sollten. Habend nichts geflöchnet, sonder rosß, vych, gellt unnd anders in den kirchen und heusern zum tail gefunden worden. Dieselbigen nacht prachten die husern und reuter by 400 kuͤ gen Schienbach. Wolltens morgens dem leger zuͦtriben, 1 1/2 myl von uns, umb Eger gelegen, etc. Item am montag dem ersten tag novembris da ruckt das böchemisch leger fur Attorff. Das was in der nacht widerumb umgefallen. Ursach: der hoptman von Plauwen, haist Wolff Gravendorffer, war mitt 300 pferdten und 6 fendlin landtvolck heruff kommen. Hiellt hinder Attorff by 2 ackerlengin wegs davon uff ainer hoͤchin. Alls die Böchem gewar wurden, machten sy mitt den 200 hussern und aim gschwader reuter 3 hauffen und griffen die churfurstischen an drey orten an. Da gaben sy die flucht. Der churfurstischen seind 3 biß in 400 umkomen, die wir deß andern tags uff dem platz hin und her selbs gesechen haben. Sind all nackend usgezogen worden. Der hauptman von Kungsperg ist mitt mir geritten zuͦ her Albrechten Schlicken. Der fuͦrt neben den hussern selbs ain gschwader reuter. Ist ouch selbs mitt im im scharmutz gewesen. Es sind der Behem und hussern nitt 10 umkommen; under des churfursten reuter zwen hoptman mitt nammen Hans Wilhalm von Wissenbach von Helmersgrim und der reuterfenderich, ouch ain edelman (haist Adam Weder), etc., sind tod belyben. Wer sonst mehr nammhaffter belyben, haben wir in der yl nitt erfaren kunden, dann die todten all nackend usßgezogen, das wirs nitt erkennen koͤnnen. Sind all in der flucht am maisten hinden in die hels und köppf gehauwen worden. Wir muͦsten an ettlichen orten im weg mitt den rossen uber sy reyten. Wa ouch ainer in der wagenlaiß lag, fuͦren die Bechem glich mitt den wegen daruber! Item in der flucht waren ettlich reuter auff Blauwen zuͦ (ist zwo myl wegs davon gewest) kommen. Da waren 12000 churfurstisch knecht in der schlachtordnung gestanden. Die waren, allsbald die reuter sagten, sy sollten fliechen, von stund an geflochen und das gschütz, spies und wehr dahinden gelassen. Und sind uff 4. ditto der flucht halber aller ding zertrent worden. Zu Allschnitz hatt sich dasselbig stettlin ergeben uff 2. novembris. Dann es kamen 4 burger mitt wyßen stäblin zuͦ herr Albrecht Schlicken uff der walstatt und brachten ain brieff mitt. Uff 4. ditto ist hertzog Mauritz fuͤr Zwickauw mitt seinem hauffen kommen. Ist auch uffs königs seyten, wiewol sein volck nitt gern zeucht. Item herr Sebastian von der Weytmiln ist oberster. Der hat an des königs statt dem churfürsten abgesagt, und der bömisch canzler, der von Blauwen, ist auch daby und sonst vyl bochemscher herren. Der hussern und Turcken sind ob 2200 und der andern reuter ob 2500, allso das ob 4000 zuͦ rosß und 12000 zu fuͦsß. Und kompt noch all tag vyl volcks darzuͦ. Uff 4. novembris ist herr Wolf Christoph von Liechtenstain mitt 130 pferdten zum Schönbach gelegen, und in der stund rytend wider 40 pferdt durch: Osterrich und Mehren. Wart man noch mehr volcks. Item zuͦ Eger hat man zway kloster gerumpt dem konig zuͦ guͦt. Der will sin wynterleger da halten, damitt ime die posten bald zukommind. Item die Behem hetten im leger oben zuͦ Landwytz by 700 wegen. Da zellten wir mehr alls 60 wegen pulver. Und ist auch geschutz von Wien kommen, darunder 8 grosser maurbrecheren, da allweg 26 oder 28 roß an ainer ziechen, und ain feldgschutz, des ain guͦte summa (ich habs nitt alles gesechen, auch mercken können) allweg 12 oder 14 rosß an ainem ziechen, sonst vyl wegen mitt allerley kriegsrüstung. Das hat 1 1/2 myl wegs anainander gewehret. Der zugmaister zaigt mir an, er muͤsse all wochen 18000 florin allain uff die ardlerey haben. Item uff datum schicken die von Eger auch 200 mann; dessglichen der adel hierum. Waiß aber noch nitt, wie vyl zuͦ rosß und fuͦsß schicken worden; aber sehr vyl proviant geht in das leger. Item ettlich sagen, wie die Hessen und Seestett schicken dem churfursten vyl volck zuͦ". Sonst bericht man mich von Augspurg, wie das gantz Thainauw tal von dem wasser Müssel byß an das Schmuttertal (ist nun ain klaine mil wegs von Augspurg), alle dorffer geplundert, verderbt und beraubt seyen (was der burger von Augspurg), alles gar zerrissen und geschlaipfft. Und sind ob tausend wegen, wyb und kind sampt geringenn hausrätlin (wie sy es haben davon bringen mögen), in die statt Augspurg geflochnet, die pauren erstochen, die rychen gefencklich angenommen und hingfuͤrt, das man mir den jomer nitt gnuͦg schreiben kan. Dann sy habend zuͦ Augspurg nitt uber 200 pferdt gehapt in der statt. Hat das fuͦsvolck diß wetters a 7. novembris und acht tag darnach, diewyl es fücht gewesen, nichts aussrichten mögen wider die raisigen find, die mitt grossen rotten gestraifft haben. Gott erbarme sich und seye vatter der armen leut! Es handelt der kaiser sunst wunderbarlich. Dann in allen stettlin, Thainowwerd, Laugingen, Lupheim und anderen vylen, die er ingenommen, hat er nieman laid zuͦgefuͤgt, sonder sy aller ding wol beschutzt. Habend noch ire evangelische predig und sind uberal wie vor. Hat in ettlichen leut uber sy verordnet, die ob inn haltind, darmitt sy von dem hudelmansharsch nitt muͦtwillig geschediget werdind. Sovyl guͦtz hat gott disen staͤttlin gundt. Der kaiser thuͤ es gleich ausß was grund er welle, ist doch gott darin hertzlich mitt aller danckbarkait zuͦ lobind. Aber uff dem land und in den dörffern ists ruch zuͦgangen! Datum, 27. tag novembris 1546.
Georg, grave zu Würtemberg unnd zu Mümpelgart etc. Unnsern grus zuvor, wolgelerter, lieber besonnder. Als wir euch vor dieser zeitt eines gottesgelerten mann doctor Jacob Andree, pfarrhern zu Goeppingens, halber zugeschriben, wie derselbig auß christlichem eyfer zu einer enntlichen einhelligkeit und concordi inn dem lang gewesenen spann des nachtmals unnsers lieben herren Jesu Christi gern verhelffen woll, so lassen wir euch sein büchlin, er deßwegen inn truck gaan lassen, zu lesen hiebeigelegt gnedig zukummen. Unnd wie wir euch hievor zugeschriben, was wir zu vergleichung und hinwegnemung solches gewerten spans dienstlich befürdern könten, wollenw ir hertzlich gern thun. Das haben wir euch gnediger meinung nitt wöllen verhalten. Dem allmechtigen wöll bevolhen sein. Datum Mümpelgart den 27ten martij anno etc. 57. G[eorg] g[rave] zu Württemberg etc. Dem wolgelerten unserm lieben besondern Henrich Bullingern, predigern zu Zürich.
Doctissimis, clarissimis et integerrimis viris Henrico Bullingero et Theodoro Bibliandro, Tiguri munus Huldrychi Zwinglii, herois invictissimi, sustinentibus, praeceptoribus et patronis colendis, Conradus Gessnerus salutem. Quotiescumque animo meo, praeceptores reverendi, summam illam nostrae aetatis ingratitudinem volutare coepero, dictu mirum, quanto mens mea dolore tota inuratur. «Tam rara in amicitiis fides, tam parata oblivio mortuorum», ut Plinii verbis utar. Neque enim ullus est nostrorum, qui vel unico verbulo gratum aperiat animum erga strenuissimum illum heroem, patriae patrem lucemque orbis terrarum Huldrychum Zwinglium, in cuius vestigiis (quod toti Tigurinorum reipublicae feliciter cadat) vos quoque nunc insistitis. Heroem merito appello, utpote quem nulla unquam vis, nullae minae, nullae insidiae, nulla denique invidia a vero et honesto labefecerit. Itaque non solum verbis laudari, verum etiam auro, ebore, argento parioque marmore effingi dignissimus erit. Ille, inquam, heros, vir solius laudis, perfectae cumulataeque virtutis, cum apud exteras gentes summo honore celebretur, apud nos tamen solos, de quibus maxime omnium bene meritus est, iacet. Nullus ei honor, reverentia nulla, nulla prorsus beneficiorum ei gratia habetur. Illud est, quod doleo, quod me maxime mordet φίλον τετιημένος ἦτορ. Eius enim cum saltem audio nomen, vox mea fletu debilitatur, mensque tota dolore impeditur. Ferrei ille profecto, immo impii fuerit animi, quem tanta totius reipublicae christianae clades non moverit. Virum enim amisimus, cui similis nostro seculo nemo fuit, dicere priori religio est. Ille enim in omni virtute facile princeps, eruditus, utilia miscens honestis, iura, iudicia, leges edoctus et arma, Christi ecclesiae non minori iustitia quam fortitudine praefuit vir intelligentia magna, veritate maiori, fide maxima praeditus. Cui exiguum vitae curriculum natura circumscripsit, immensum glorie. Quam sane quanto minus ambiit, tanto magis illam vivam et perpetuam habiturus est apud omnes fideles. Argentinae in aedibus D. Wolfgangi Fabricii Capitonis, 10. augusti anno 1532.
Gratia Christi tecum. Thomam illum, quem huc rursum abmandasti, clarissime Bullingere, non paenitebit, spero, suscepti itineris, tametsi vix iam fuerit, unde prospicerem. Arrident hominis mores et ingenium, inprimis pietas et mediocris eruditio. De Conrado Luthardo nihil nunc polliceor, sed referam tamen in catalogum aliorum, quibus consultum cupio, nec excidere mihi patiar, suo tempore hunc quoque vocaturus. Profecto tua praecipue caussa illum retinui; nam sunt non parum multi boni et eruditi fratres, quos iamdudum bene sperare iussi. Proinde nullum huic non a me prius vocatum addes. Vellem omnino, si possem, omnibus adesse, qui isthinc mihi commendati sunt, et adfuturum etiam non dubito, sed suo tempore. Caeterum hic currit et glorificatur sermo dei. Praescripta est gymnasii reformatio. Missi facti sunt doctores aliquot: tres theologi - Petrus Monachus, Gallus, parochus huius ecclesiae et scholę professor, et adulescentior Armbrosterus, nunc rector gymnasii -, medicus Rodolphus. Demortuus est canonum professor ordinarius, Ebingerus. Simlerus, plane doctus legum interpres, apoplexia laborat, qui vereor ut possit restitui. Mittentur et alii duo canonum praelectores, et unus solus canonum lector in schola retinebitur, qui non papisticas nugas, sed secundum librum Decretalium de iudiciis et paucissima alia propter practicam, ut vocant, legat. Advocamus praestantes medicos, excellentes iurisconsultos, egregios theologos, linguarum professores peritissimos. Iungentur duo ista factiosa realium et nominalium, sic enim appellant, contubernia, ut unum sit contubernium, ubi omnibus in commune praelegatur Aristoteles, praelegantur bonę literae. Amphora erunt omnium quam hactenus salaria, quamquam nunc non possum totum hoc institutum ad te perscribere, quod alias accipies. Stuͦtgardię, Herrenbergę, Canstatt etc. missa papistica prorsum extincta est; non quod hanc suo decreto princeps abrogarit, sed alię fuerunt sacrificis caussae, ut cessarent. Que cum apud nos non sint, hic certe extrema positura videtur vestigia. Coena Stuͦtgardię a Schnepfio talis est instituta, ut non possis in illa multum desiderare. Non elevantur panis et calix nec sacris induitur vestibus, qui minister est. Cantantur psalmi nonnulli, leguntur lectiones, canitur hymnus angelicus et In terra; quędam latine, quędam germanice dicuntur. Princeps magis ac magis fidere domino videtur, quem quo penitius perspicio, hoc magis mecum veneror et adoro. Reservatum ipsum a domino puto maximis rebus conficiendis. De mea in cęna Christi sententia nolim te sollicitum et anxium esse. Facile vides veram me corporis et sanguinis Christi praesentiam in cęna statuere, sed quę sit extra quantitatem, qualitatem et locum, qua in re non videor a quoquam vere erudito, sive Lutheranus is sit sive Zvinglianus, dissidere. Dominus nobis alias atque alias concordię fenestras propicio numine subinde aperiat! Tu me tui longe amantissimum servatori Christo pientissimis praecibus cons[tanter] commenda, ut par esse queam illi, cui me destinavit, muneri. Salutem dic sanctissimae uxori tuae cum liberis, deinde optimis viris Leoni, Theodoro ac reliqu[is]. Bene vale, mi venerande et charissimis charior Bullingere. Tubingę, 15. fe[bruarii]. Tuus Ambrosius Blaurerus. Clarissimo viro domino Heinricho Bullingero, Tiguricen[sium] episcopo, venerando suo fratri.
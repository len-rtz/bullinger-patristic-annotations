Graciam a deo per Christum in spiritu sancto. Literas tuas, clarissime vir, ante aliquot annos ad me perscriptas amoris erga me tui et candidissimi animi locupletissimas testes magna cum voluptate legi, quod videbam et te talem virum tam clare et candide de regno Christi iisque, qui modo evangelium profitentur, de conventibus Germanorum patrumque veterum lectione pronunciare. Et profecto ipsa experiencia nunc doctus non possum non tuo subscribere iudicio, quod de comitiis tunc dixisti, plus scilicet tales conventus damni quam emolumenti perpetuo attulisse ecclesię Christi. Tot enim comitiis cum ego interfuerim duorum annorum nunc spacio nomine illustrissimi principis nostri, semper lugubriori tum facie tum animo et subtristior discedo, quam accessi. Ita suas exerit in synodis illis vires callidissimus ille Sathanę spiritus in suis et nihil non veneni splendida quapiam hypocrisi filiis dei non satis sagacibus ubique et pacem terrenam magis aliquando quam Christi, quę omnem exuperat intellectum, spectantibus obtrudere et in ecclesia Christi conservare conatur. Qua re fit, ut non multa bona mihi polliceri possim eciam de his comitiis, quae modo Ratisbonę celebrantur. Nam quę hactenus Ratisbonę acta sint, percipies ex literis doctissimi iuvenis Rudolffi Waltheri Tigurini, qui modo nobiscum aura fruitur Ratisbonensi. Cesar quidem satis clementer res auspicatus est humanitatemque quampiam exhibet, estque dubio procul ipsum serio querere pacem et tranquillitatem politicam Germanię. Presertim, cum tanta pericula a Turca imperio imminere vel coram cernat, et cum veram Christi noticiam plane ignoret aque papistis omnino adhuc obsessus sit, ita ut plane mancipium papę esse iurare posses, regnum Christi quo pacto possit promoveri, nondum video. Papistica colluvies obdurata quottidie posteriora sua priorbus tanto peiora studio quodam efficit, ut nemo non videat sathanam, immundum illum spiritum, una cum septem spiritibus se nequioribus illorum corda plane occupasse. Quae autem conventio lucis et tenebrarum, Belial et Christi sperari potest? Quare, quem finem sortitus est Hagenoicus conventus cum Wormatiensi, hunc quoque mihi polliceor (regnum Christi quod attinet) de Ratisbonensis[!] comitiis. Quod vero hactenus ad te nihil dederim literarum, nolo ascribas meę negligentię; commodi enim nuncii sese mihi extra nundinas Francofordienses non offerunt, cum amplius non apud Cassellanos, sed Niddanos concionatorem agam certas ob causas, et ob quędam consulta aulica, quę si perfecta sunt, mallem esse infecta, gaudeo me abesse. Neque licuit nec licet iam mihi Francofordiam petere ob celebratas synodos. Oro tamen, ut tua humanitas proxime futuris nundinis Francofordensium, scilicet autumnalibus, in tanto mundi strepitu et furore me literis nonnihil refocillare suis dignetur. Animi enim dexteritate et constancia firma amicitia nostra semel in Christo inita florebit perpetuo. Utque evangelistas tuis commentariis illustratos ędas in profectum ecclesię Christi, oro obsecroque. Hisce vale in domino Iesu quam foelicissime una cum uxore et liberis. Salutat te Dionisius Melander noster petimusque obnixe, ut nostrorum nomine salutem dicas Bibliandro, Pellicano omnibusque symmistis Tigurinę ecclesię. D. Draconites quoque iussit, ut suo nomine te salutarem quam reverendissime. Ex Ratisbona, raptim, 12. aprilis anno 1541. Ioannes Pistorius Niddanus, ex animo tuus totus. Clarissimo tum pietate tum eruditione viro d. Henrycho Bulingero, ecclesiastę Tigurino, suo domino plurimum observando etc.
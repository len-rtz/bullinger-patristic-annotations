S[alutem] d[ico]. Scribunt Augusta 28. septembris Maximilianum suis Austriacis permisisse refomationem iuxta confessionem Augustanam ideoque Iacobum Andreae vocari et nescio quos alios Lutheranos, ut faciant proselytos etc. Non desinit Iacobus Andreae, Architae crepitaculum, editis sermonibus Germanicis vellicare Zvinglianos etc. Pergit et Illyricus sui esse similis. Et ne nimis bona sit inter fratres consensio, venit Heydelbergam Anglus quidam Wyterus, qui ibi (permittentibus ipsis) de excommunicatione disputavit, id est semina sparsit maximorum dissidiorum. Putasne prudentiam esse, in tanta omnium rerum perturbatione lites et rixas excitare? Admoneor a fidis per literas, mihi diligenter caveam; esse enim, qui in necem meam conspirarint. Scio autem me et vitam meam satis tutam esse in dei manibus; cupio insuper modis omnibus dissolvi et esse cum Christo, servatore nostro, ut hic per dei gratiam nihil mihi metuam.
S. frater in domino charissime. Scripsi multis Voglero nostro, veteri amico, cuius beneficentię plurimum debeo, de statu meo et ecclesię. Adtexui nova, quę apud nos passim dissipantur, at quam vera, ignoro; ut enim mundus instabilis est, ita et fama apud nos (mobilior quovis euro) mentiendo vires acquirit. Quę tibi forte legenda exhibebit. Oro, ut soles, pro tua singulari prudentia omnia boni consulas, tum iis communices, qui mihi vel nugigeruli vel vani hominis notam non possint inurere etc. Video trepidare Germaniam cum principibus et civitatibus adeo, ut plurimi sint fere in expeditione. Nec tamen Christus inter istos tumultus silet, sed evangelium eius fortius exerit vires. Minantur alius alii grandia et fere excidium, sed spero, es soll ein schwert das ander in der scheiden behalten. Valebis salubriter cum ecclesia et fratribus tuis, quos nominatim salutabis, inprimis Erasmum, Megandrum meum, Pellicanum etc. Raptim, Richenvillae, 3. die aprilis anno 1543. Ora dominum pro me, quod itidem pro te fatiam, frater in domino charissime. Mathias Erbius. Viro pietate et doctrina eximio d. Henricho Bullingero, apud Tigurinos ecclesiastę vigilantissimo, fratri suo charissimo.
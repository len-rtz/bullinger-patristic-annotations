Laurentius Agricola Vituduranus Heinricho Bullingero, viro claro, docto, pio et imprimis humano. S. Mitto ad te, Bullingere doctissime, carmen lingua nostra, hoc est germanica, scriptum et epigramma «In Zingliomastigas», propterea ut tibi, viro humanissimo, partim amorem erga defunctum Zinglium exponerem, partim, quę pollicitus, cum in urbe essem, praestarem, et quod tunc postulabas, nunc ferente Erasmo Fabritio, viro erudito et gravi, acciperes. Etsi leviora tua gravitate, tamen tua meam afficit tenuitatem humanitas, immo amor erga te meus perennis iussit hęc macra ad te dare poemata. Sanctissime mecum egisse deos arbitror, si hęc tibi - caeteros tetricos censores nihil moror - placuerint iudicioque tuo vel steterint vel ceciderint. Vale in Christo servatore nostro. Is te nobis diu servet superstitem et incolumem. Amen. Sthammę, 14. novembris anno cędis Zinglii nostri altero. Saphico extremam manum nondum imposui. Brevi ad te mittam vel ipse portabo. Parentes valere tuos sanctissimos una cum honestissima uxore tua cupio valde. Acerbitatem Christophori calcographi, oro, tua dulcedine velis redulcorare; ob debiti ęris tarditatem in me factus inhumanior. Ego vero sic me urgente necessitate non malitia pecco, sed ęris penuria. Vina nondum vendidi, redditus annales nondum accepi. Quam primum vina vendidero, sancta fide polliceor iustam ei debiti pecuniam missurum. Fac, quod postulo. Quod promisi, curabo sedulo. H[einricho] B[ullingero], ecclesiasti Tigurino.
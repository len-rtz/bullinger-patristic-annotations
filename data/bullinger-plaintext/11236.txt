Rodulfum dimisi Argentinam; commendavi Capitoni, qui rescripsit se iuveni liberali amoenoque ingenio exhibiturum studiosissime, quicquid possit officii et humanitatis. Adsunt vero iterum, quos coram adspicis, Waldensium nomine; qui ut tyrannide premantur, ex ipsis audies. Vidimus hic dogmata eorum a Christo certe non abhorrentia, quamobrem videtur propter dominum, uti iubet charitas, illis subveniendum. Opera tua opus habent certe apud senatum istum; hic, quęso, te fratrem ostendas fidelem. Brevior sum, quod ex tabellionibus his omnia fusissime sis percepturus. Causam eorum habebis igitur commendatissimam. Scis forsitan, ut iudicium camerę Mindam, urbem foederis evangelici, privarit pace publica; si hands ind acht gthon. Bellum timetur. Consultant principes, quid opus sit facto; post hanc consultationem fiet aliquid. Domum ego habeo peste adfectam. Orabis ergo dominum pro nobis. Vale cum tuis et fratribus omnibus. Basileę, ultima octobris anno 38. Tuus Os. Myconius. Domino Heinricho Bullingero doctissimo, episcopo Tigurino, domino in Christo observando suo.
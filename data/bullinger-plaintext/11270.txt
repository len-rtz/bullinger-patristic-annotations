Gnad und frid von gott durch unsernn herren Iesum. Früntlicher, fürgeliepter und insonders vertruwter herr und bruͦder, uwer gantz ernstlich schryben hab ich verstanden und mich daruff mitt ettlichen guͦthertzigen underredt, by denen ich nüt anders finden können, dann das es nitt müglich sye ze erheben, das ein heymlicher radt gesetzt werde, nitt nun der letsten zwüschen statt und landt verckumnus halben, sunder das mencklich das exempel schücht des letsten heymlichen radts, der vor unserm krieg geordnet was; dann aller last, aller unwill, aller unfaal ein mol uff sy kummen ist. So man dann ouch die krieg mitt der gemeind fertigen muͦß, will die schlecht ouch wüssen, wo mitt man umb gang, und hat allwäg ein schühen ab den heymlichen, biß es zuͦ der thaat kumpt, da man wol weist und ein allter bruch ist, kriegs rädt ze ordnen. Wyter kan ich nitt verston, das man sich werde mitt yemands usset der eydgnoschafft ynlassen, weder in verstand noch krieg. So vermeint man, wenn sich ützid imm rych erheben sölle oder wurde, sye noch fruͤy gnuͦg ze radtschlagen, diewyl man doch sust in all wäg gerüst sye, was ye uffston möchte, sich ze widersetzen. Und in summa befind ich, das man styff des fürnemmens ist, also ze warten, wie es gott fuͤgen wölle, und mitthinzuͦby dem wort gottes ze beharren, mencklichem guͦten bescheyd gäben, sich fridens beflyssen, wenn dann sömlichs nüt me beschiessen wölt, sich ind widerweer ze schicken, diewyl doch unser volck hiemitt amm aller gehertzigist und willigist mag behallten werden. Was dann püntnussen und andere verstend betrifft, hör und vertruw ich, wirt man trüwlich halten, üch und anderen, wo es die nodt erhöüschen wurde, getrüwlich zuosetzen. Doch wirt ich ouch des bericht, es habind min herren ein bruch, das, was statt und land antrifft und heymlich sin soll, das dann die burgermeister und obriste meister darinn handlen mögend in stille, das sy ye bedunckt nütz und guͦt sin. Und in summa, ich befind alle trüw und redliche und hoff, man werde, wo es die nodt erhöüst[!], trüwlich und dappffer zum evangelio setzen. Das man sich aber, vor und ee ützid anfächtung an ein eydg[noschafft] beschäch, yemeryn begäben oder vorhin lang radtschlagen, tagen und der glychen werd, acht ich, beschäch nitt. Hab ich üch insonders vertruwten in vertruwen wöllen anzeygen. Bitt, ir wöllind mir den brieff wol bewart wider schicken, alls ich üch vertruw. Gott sye mitt üch und allen, die gott liebend. Lassend uns üch allwäg in trüwen befolhen sin und gönnend uns guͦts wie wir üch. Zurych, 18. februarii 1539. H. Bullinger der uwer. An den frommen, wolgelerten unnd getruwen d. Oßwalden Myconien, predgern der kylchen zuͦ Basel, sinem insondes vertruwten herren und bruͦder.
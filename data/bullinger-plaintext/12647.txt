Accepi literas tuas, collendissime pater, quibus diuturni silentii causas et, quid in negotio eucharistiae mihi agendum sit, significasti. Videris nescio quo pacto mihi indignari, quod hanc causam apud te iudicem agam. Verum, si penitius ea, quae scripsi, introspicias, quam iustas causas habuerim, facile poteris colligere. Non eo animo scripsi, quod desierim esse, qui fui, quodve Lutheranorum partibus accesserim. Hanc suspitionem iubeo ex animo tuo expuere et meliora tibi de Lavatero polliceri. Alia tractabatur quaestio, utrum videlicet Zwingliano, ut vocant, cum Lutheranis in c[oena] d[omini] communicandum esset inviolata fide utriusque. Quantum ad me, certus eram te mihi suasorem huius rei non futurum. Dixisti quidem, quid mihi sentiendum esset de hoc sacramento, quidve fidem meam sollicitantibus esset respondendum, me scilicet non disputandi, sed literarum causa adesse. Haec et alia nondum animo meo exciderunt. Sed quia discedenti, quod sciam, non dederas mandata, ut ab illa communione in totum abstinerem, deinde quia d. Gesnerus hortabatur, ut te consulerem, quo praeceptores intelligerent me non pertinacem esse, scripsi, sed invitus. Et quantum ad rem ipsam pertinet, hanc quaestionem in utramque partem audio ab acutis hominibus disputari. Audivi a quodam nostrae religionis homine, qui dicebat, quantum ad memoriam beneficiorum Christi et externa symbola res est eadem, mihi rite sumenti non poterit hic cibus obesse. Nec volo propter diversam doctrinam abstinere hac communione. Praeterea ea res non caruisset exemplo, nam Sardenus Vitoduranus, qui patriam religionem dicit se non negasse, non abstinuit. Idem faciunt Constantienses, quotquot Argentinae sunt, nimirum non absque Blaureri consilio, qui Bucero familiaris est. Sed hoc quidem certum est, Lutherani sunt, et pudet eos patriae religionis. Haec omnia parum. Vox autem et hortatus d. Gessneri plurimum animum meum commoverunt, ut ex te audirem, quid mihi agendum esset. Non quidem sum ignarus, quomodo Lutherus stomachetur in eos, qui cum Zvinglianis, ut vocat, communicant, quidque illis suadeat. Vides igitur nihil temere a me actum esse. Accedat ad haec omnia, quod hoc unicum postularem, ut accedam mea fide instructus (modo non inania symbola esse dicam, sed aliquam praesentiam Christi statuam), nec aperte mihi mutandae religionis voluerunt esse authores. Subtilis igitur ista quaestio ad superiorem iudicem erat referenda. Sed nunc, quid actum sit, paucis expediam: Quid mihi scripseris, non indicaveram, quia, quae doctori dixerunt, mihi in faciem dicere noluerunt. Interim Jacob Gessnerus, Zinggius Scaphusianus noster contubernalis, et ego vocati sumus ad professores, ut nostrae fidei et instituti rationem redderemus, et maxime, quae causae essent, cur sacrosancta coena his periculosissimis temporibus abstineremus. Diximus, quae saepe audiverant, quaeque audire non volebant. Ibi voluit me Bucerus ad haec respondere: Utrum eorum ecclesia bene vel male doceret? An esset excommunicanda? Mihi difficile non erat ad istud dilemma respondere. Hoc enim pacto respondebam: Non dico, quod vestra doctrina sit bona, nec dico, quod sit mala. Non enim meum est nec mei similium de hac re pronuntiare. Aliorum sit iudicium. Sic in casses non incidi. Nolui expresse dicere, quid sentirem de eis. Fuisset enim praeter meae personae decorum. Praeterea quaerebant, an negarem confessionem Basileensem. Dicebam me eam non negare, sed hoc negare, quod Wittenbergensi sit similis. Quaerebat aliquam discordiae conciliationem. Cur igitur dixisse nos papistis debere conferri? Ibi dicebam: Audi, quid dictum a me sit, inter alias causas, cur abstineam a coena (et hanc domino recitavi): Me non intelligere discrimen inter vestram et papisticam coenam, cum utraque corporalem Christi praesentiam statuat. Et erat paralogismus accidentis a secunda quid ad simplicem. Tum nolebant nos propter certa negotia audire ulterius, iubentes nos rem diligentius expendere. Ibi tamen submonuit me sincerus quidam amicus, quod, ni pareamus, prohibere nos velint a schola (hoc enim esse excommunicationis fulmen). Hoc ita me commovit, ut nihil non cogitarim, et, quidnam mihi agendum esset, circumspicerem. Et satis mirari non possem hoc hominum genus adeo adversum infensumque nobis esse! Quid agerem? Gessnerum monui, ut quamprimum Dasypodium conveniret totumque illi negotium paucis exponeret (nam inscio Dasypodio res agebatur). Dasypodius nullam invidiam veritus Bucerum interrogavit, quid statuissent nobiscum agere. Bucerus iterum in suas aedes nos accersivit multis exponens veteris ecclesiae hunc morem fuisse, ut excommunicaret eos, qui a sacrosancta coena abstinuissent. Valde interim suspitionem de expellendis nobis e schola minuebat, et, ut videamus nihil temere nobiscum geri, se ad praeceptores nostros scripturum omnium nomine, quid postulaverint, quae consilii eorum causae fuerint. Dixi quidem quod tuum esse iudicium; dissimulabat se audire. Sed, ut scriberent, assensum dedimus. Plurimum enim nostris studiis incommodare possent, si lectiones audiendi potestate privarent. Quare rogo, si rescribis, ita vestram de nobis voluntatem intelligant. Nec in hoc negotio ludendum esse, nec nos esse pertinaces. Ne, rogo, asperius illis scribas, ne mordax verbum teneras eorum mordeat auriculas! Bucerus mihi adeo iniquus non fuisset. Puto hanc tragoediam a novo domino excitatam esse. Habes nunc huius fabulae catastrophen.
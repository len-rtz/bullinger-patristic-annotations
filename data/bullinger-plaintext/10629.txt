Heinricus Bullingerus Ioanni Stumpfio suo. Gratiam et pacem etc. Recte valet Füeßlius, charissimus frater, sequundana modo febri obnoxius nonnihil laborat. De vita non est periculum. Ac si vocaretur a domino, memor ero literarum tuarum. Georgius Ottelius scriptam historiam mihi ante mensem propemodum tradidit. Perscrutatus sum etiam ipse quaedam a parte adversa. Conor ipse tibi faciem eius pugnae delineare. Negotia hactenus prohibuere. Ubi non potero brevi absolvere, fragmenta mittam, ex quibus tu sarcias omnia. Valebis, charissime frater. 11. iunii 1535.
De Leone accepi, quę nollem; ignoro tamen, vera sint necne. Theodorum aiunt iterum febricitare, quamobrem doleo. Debebat ille vir consiliis bonorum amicorum obsecundare, ne ex his foret, de quibus commune dictum: „Qui non admittit consilia, ei non potest subveniri.“ Audio deinde, quod thermas sit petiturus; caveat, suaderem, nisi id faciat medicorum doctissimorum ac fidelissimorum consilio. Hęc non dico, nisi quod de viro sum valde sollicitus; nam ei timeo. Quur autem ad te potius hęc quam ad ipsum, facit authoritas apud eum tua; arbitror enim, quę tu consules, ipsum recepturum. Quęso te, ut servare, quantum in te est, hominem studeas. Habemus et nos consulem novum designatum, Hemmanum de Offenburg. Si recipiet, expectabo, qualiter se gesturus sit. Nescio, si quid aliud pręter familię nobilitas commendarit. Vir est in negociis mundi prudens et haud segnis. In rebus dei hactenus non multum laudis tulit, quamvis erga parochos ruris, qui eius imperio subfuerunt, mirabiliter humanum indicarit animum, at parum efficaciter. Dominus ei det gratiam. Venit nuncium heri ad nos primos, qui ex nobis ad Gallum procurrerunt, ad unum cęsos. Tu dic, si quid habes veri, cum primum poteris. Videor mihi videre consilium dei: Helvetiam satis gloriosam extitisse, imo satis durasse. Equidem clamo, ut populus ad poenitentiam se convertat, sed frustra. Doleo nec habeo hic condolentem, adeo mentes hominum sine auribus sunt. Bene cum illis agetur, qui norunt deum, quicquid accidat sive bonum sive malum. Orabimus, ut cognitionem sui in nobis adaugeat. Mercator quidam famosus divulgavit auri tantum in Turcas expensum a Gallo, ut, si dicas, nemo sit crediturus. Et hoc est eum esse regem christianissimum! Miraculi loco apud me est, quod dominus tanto tempore permittit illum contra se furere, quamvis sciam finem non diutius mansurum. Mallem interea tamen bonum esse quam perire, atque id propter regnum eius; nam hoc durante manebit libertas Germanię, eo perdito et libertas hęc perdita est. Sic sunt adfectus hominis etc. Evocamur, audio, iterum contra Turcam. Repetitur a duce Sabaudia; minę sunt, nisi ubique obtemperemus. Aliquid fiet tandem. Tandem Io[annes] Hospinianus venit et conditionem quęrit, quę tamen non est. Equidem propterea dimisi ad academicos; si abiit, nescio. Petiit dein, ut adsim in sponsalibus, quę res tam est a me aliena, quam quod est maxime. Quocirca non erat, quod responderem, nisi me esse ad eiusmodi negocia ineptissimum; melius igitur esse, ut absim quam adsim, ne noceam, cum prodesse non possim. Iniquius, audio, tulit recusationem hanc; verum scio, si sciret, quam egerim ex animo, succensere non posset. Expecto, quid sit futurum. Vale in Christo cum tuis omnibus, cum Theodoro, Pellicano, Gaspare, aliis. Basileę, raptim, 20. iunii anno 1542. Os. Myconius tuus. Domino Heinricho Bullingero theologo, in domino suo. Z[ür]ich.
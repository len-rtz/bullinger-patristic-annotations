Furgeliepter herr und brůder, hiemitt hapt ir das völcklin, davon ich euch vormals geschriben. Ist an euch mein gantz geflissen bruderlich pitt, wellt um gottes und bruderlicher liebe, auch minen willen sovyl bemuͤhet sein und inen anlaitung, ouch furderung geben, wie sy die sach infedmen und darnach wyter darinn handlen sollen, damitt sy zů gůtem end kommen möge, und wa es von nöten sein wurde, so wellt meine gnädigen lieb herren, baid burgermaister und ander, von meinen wegen auff das fleyssigst und trungelichst bitten, hierinn das best ze thain. Beger ich um sy gantz dienstlich und ungespart zů beschulden. Es ist gar ain erbare fruntschafft baiderthalb und mir wol bekant, wiewol ich diser jungen nitt kantschafft hab, aber der iren lang zeyt gehapt. Derhalb thaind meinem vertrauwen nach, wie mir dann nitt zweyffelt. By unserm fůrman hab ich vergangener wochen euch geschriben mitt ingelegter des kaisers antwurt an die stend, etc. Wellt mich berichten, ob euch die zůkommen seyen. Der fůrman sagt, er hab die brieff all uberantwurt. Man hab im aber kaine hinwider uffgeben, das mich doch treffelich befrombdt hat. Uff morn fert er widerum hinin. Sind gott trulich bevolchen! Ich hab euch uff gestert ouch by ainem mennlin von Strasburg geschriben mitt ainem brieff gen Bern gehörig. Bittend gott gantz getrulich für uns. Es ist gar nichts newes diser zeyt vorhanden, das grund hab. Wol sagt man, der Frantzoß solle Genua ingenommen haben. Hat ainer gewisslich fur ain theure warhait usgeben. Aber ich sorgen, es seye nienen alls übel gangen. Datum den 10. ianuarii 1548. A. Bl. Dem christlichen [Meister] Hainrich Bullinger, [pfarrer zů Zurich], meinem fürgeliebten Her[rn].
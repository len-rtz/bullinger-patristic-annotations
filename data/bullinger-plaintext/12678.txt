S. per dominum Iesum Christum. Peto abs te, dilecte pater, ut has meas etiam socero meo legendas mittas. Audio enim ipsum aegre ferre, quod brevius ipsi scribo de rebus praesentibus, cum tamen tantum mihi non sit  ocii, ut verbotim singulis singula scribam. Ne autem tu etiam onereris eis enarrando singula, Germanice scribo, ut et ipsi legere possint. Amm 7. tag diß monets, als die Weltschen über Donawerd hinuff gestreifft, habendt mine herren etliche pferd uß der statt bi nacht lassen uff si streiffen. Die habend ir etlich ankommen, etlich erwürgt undt 8 gfangen herin bracht, tütsch und weltsch. Darzwüschend ist der groß huff deß keisers noch bi Nörlingen gegen dem unseren glegen. Etlich tag aber darvor habendt min herren drü fennli gen Laugingen zuͦ einer bsatzung gschickt. Zuͦ denen sind auch zwei wirtenbergische kommen und bis uff obgemelten tag zuͦ Laugingen glaͤgen. Uff disen tag auch hatt der huff, so am sampstag darvor Tonawerdt hatt ingnommen, hinuff für Laugingen geruckt. Sind bis inn 5000 gsin, der mertheil weltsch, vil zuͦ roß. Als nun Tonawerd ingnommen was und ein schreck kam, das man sich besorgt, der krieg moͤcht sich für Augspurg ziehen oder wir moͤchtendt in yl überrumplet werden, habend min herren in yl dem Schertlin enbotten, das er sich zuͦ der statt mache mitt siner person. Deßhalben auch uff obgemelten tag der Schertlin uff den abend mitt 90 pferden und so vil haggenschützen von dem großen huffen bi Nörlingen geritten ist und uff Laugingen zuͦ bi der nacht gezogen, der meinung, zuͦ den 5 fennli, so darinn glegen, zuͦkommen. Hatt aber kein kuntschafft ghept, das die Spanger desselben tags darfür kommen sindt. Als er nun gegen dem stettlin gritten und die für der fyend gsehen, hatt er gmeint, es syend die 5 fennli fründ. Und ist inen inn die wacht geritten und zuͦ den füren, si angsprochen und gefragt, wo die hauptlüt von Augspurg syend. Do hatt es gott gfuͤgt, das si  die Walchen habend antroffen; sonst werind si verraten worden. Dann die Walchen si für fründt ghept und habend nitt verstanden, wornach si gefragt. Der Schertli hatt si noch nitt bkennt und gmeint, si wellind imm sunst kein bscheid gen. Und ist mitten durch si gritten an die thor zuͦ hin undt gruͤfft, man soͤll imm uffthuͦn. Die inn der statt habend gmeint, es syend find, und habend uff si abgschoßen. Der Schertlin hatt geschrüwen, er si da. Darab sich die burger endtsetzt, wie er dahin koͤmm durch die find. Habend imm nitt wellen glauben, das es sich so lang verzogen, das, wo gott nitt sonderlich verhuͤt, si von fründen und fynden werind erwürgt worden. Hatt also gar nach zwo stund vor der statt ghalten und si zletst dahin bracht, das man si zuͦ eim heimlichen inlaß hatt gwisen. Da hatt der Schertlin zum ersten allein hinin muͤssen. Als si inn nun gsehen, habend si die anderen auch inhin glassen. Ist bschehen umb drü gegen tag, amm 13. amm morgen. Darnach, umb die 6 amm 13. tag octobris, ist er wider hinweg gritten. Hatt man imm das Tuͦnawthor ufthon. Darzwüschend ist man sin innen worden ins keisers laͤger und hatt ein gschwader rüter uff inn ghalten, glich vor der statt uß, die er uff 300 gschetzt (die 90 haggenschützen hatt er imm stettlin glassen). Als si aber in ir ordnung fürzogen, habend sis lassen fürziehen uß sonderer schickung gottes. Bald habend si ein ander gschwader vor inen gsehen. Do habend si sich zuͦ sterben verwegen, und der Schertlin si trostlich vermanet, das si all sich uff eim huffen weltend finden laßen als eerlich lüt. Habend gmeint, das erst gschwader habs mit flyß  lassen fürziehen, damitt sy in die mitt kommindt. Gott aber hatts geschickt, das das vorder gschwader anghept hatt zuͦ fliehen und sind hinweg gruckt (des si gott danckt!) und in ir ordnung fürzogen. Habend darnach ein bergli vor inen ghept. Als si nun hinuff gritten sindt, habend si 8 pferd oben amm berg gsehen halten. Und als si gmeint, es syend fynd, sind si  gegen inn grennt und habend funden, das es fründ sind gsin. Die habend si mitt inn gnon. Darzwüschend habend die Spanger gstreifft wyt hinin, gar nach uff Augspurg zuͦ, welche der Schertlin auch antroffen. Doch uß behilff der waͤlden ist kummen bis gen Burtenbach, da er sin sitz hatt. Darzwüschend ist Laugingen ufgen, und die 5 fennli sich bi zyt darvon gmacht uff Augspurg zuͦ, welchen die Spanger nachgjagt. Habend mitt inn gscharmützt und zuͦ beiden syten vil umbkommen. Si habend auch den unseren gschütz und profannt gnommen, doch ir vil bliben. Und wo die waͤld nitt gsin, wer der unseren wenig überbliben, wiewol si sich redlich ghalten - etlich, etlich nitt. Der Schertlin ist zuͦ Burtenbach auch schier überylt worden. Hatt etlich schützen darinn glassen (so vor auch da glegen) und durch die waͤld wyt umb uff Augspurg geritten. Hatt inn also gott wunderbarlich har bracht. Kam also nachts nach 9 für Augspurg. Ward inglassen. Wußt nieman nüt drumb. Als si nun hinin kamend, trumetend si. Ich meint, es wer lerman; man wellt die statt brennen. Hort vil pferd. Erschrack jederman. Do was es nun der Schertlin! Die 5 fennli, so duß inn waͤlden, kontend nitt herin vor den streiffenden rotten; hattend auch kein bly noch pulver mer. Deßhalb amm morgen fruͤ deß 14. octobris der Schertlin mitt 6 fennlin und 200 reisigen hinus fuͦr. Kam uff den abend wider. Bracht die 5 fennli mitt und sonst auch zwei, so zuͦ Werd glegen warendt. Darnach, am 14. octobris, ist der keisersch groß huff verruckt bi Nörlingen gegen Ulm zuͦ, und bis inn 2000 pferd hinder inn glassen, an welche  der landgraff kommen. Hatt bis inn die 1000 erlegt, erschoßen und inn eim waͤsserli ertrenckt. Ulmm sol auch schon berennt sin. Aber si habend ein groß landtvolk bi inen uff dem berg heruß glegeret. So sind auch 8 fennli Eidtgnossen da. Unser groß huff zücht imm starck nach. So kumpt bsytz der Wirtenberger mitt eim großen huffen landtvolk und uff unser syten der Schertli. Gott der herr schick es zuͦ guͦtem. Min herren habend jetz inn 3 tagen kein kuntschafft uß dem laͤger. Man ist dapfer und unverzagt. Allein foͤrchtend wir boͤß buͦben, so wir under uns hand, die alle heimlikeiten hin und wider usgießend. Deßhalb min herren ein unerhoͤrt ding gethon. Habend ein galgen amm vischmerckt vor dem radthus ufgricht, das, wer also faltsche gschrei, den gmeinen man zuͦ erschrecken, usgieße oder hin und wider verdechtlich schrib und moͤütery mach, der sol on alle gnad daran erwürgt werden. Uͦrich Ascher ist diß tag zuͦ mir kommen. Audio ministros verbi duos a caesareanis captos et laqueis suspensos. Item alium quendam ab Hispanis apprehensum miserabiliter cruciatum esse. Testiculos funicolo extractos; acubus horribiliter perfoderunt obiicientes ei hanc esse poenam castitatis (quam voverit) non servatae. Praeterea nunc nihil habeo, nisi quod bonus vir Naogeorgus summas tibi pro tua diligentia agit gratias. Impetravit ab electore liberum cum bonis suis e sua ditione abitum. Quia autem nunc non commodum, ut nobiscum sit, donec hae fuerint turbae sedatae, Kauffbüram eum misimus, ubi nunc agit; sed nescio, mansurusne sit necne. Interim vale. Salutant te d. Lepusculus et Guntius, qui mecum sunt, dum haec scribo. Saluta fratres, familiam, socerum meum, Ioannem Heinrychum Goͤldium, etc. Salvum te cupit occupatissimus noster Laetus. Voglerus suum mihi intrusit filium, sed non tam mihi quam ipsi hoc inutile et incommodum. So inn der kosten nitt turete, welt ich sehen, das wir inn zum radtschriber verdingtind. Der hatt auch andere schriber bi imm, so inn die cantzly gond. Bitt, ir welt imm etwas hiervon sagen. Datum 18. octobris 1546. Literas has per socerum meum Bülacum mitti curabis, obsecro. Demm eersammen, hochgeleerten herren Heinrichen Bullinger, diener der kirchen zuͦ Zürich, minem insonders günstigen herren zuͦ handen.
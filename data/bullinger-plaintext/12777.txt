S. Scripsi omnia, quę novi, per fabrum ferrarium ex Diebendorf excepto, quod Danus dicitur aliquot millia percussisse Mauricianorum. Sed tu id nosti ex Constantia melius, nam tui id inde ad nostros dederunt et quidem pro certo. Surgeret hinc spes nova, quod Danus nondum prorsus nos abiecisset. Nam quod ad cęsaris cadaverosi felicitatem, hominis nec pii nec boni, adtinet, videtur deus per istud cadaver nos velle docere, quę hactenus ignoravimus. Ex his, quę per ęstatem acta sunt in castris illius, arbitrabamur vix decimum illi superesse militem; et tanta nunc agit! Ubi Schertlius? Ubi Heideccius? Ubi alii? De his enim narratur, quod habeant militum adhuc multa millia; tot, inquam, ut cęsareanis per dominum facile possent resistere. Et  ego certis ductus argumentis credo! Quando igitur se sunt prodituri? Aliquid fiet tandem, modo nos a domino non recedamus. Quę occupatae sunt civitates et oppidula, non magni pendo, quod talia sunt ista, ut ad quemvis felicitatis motum mutentur. Quod vero in hominibus, qui se dedunt, adeo nihil videtur esse Christi, hoc certe me movet vehementer! Nisi forte credant cęsari, qui nullius religionem promittit se mutaturum. Age, maneant, usque dum vicerit! Sentient os dolosum nunc aspidum tenere venenum et abscondere, nisi prius tantum monstrum terra devoret. Divexor, quod dux reliquit suos - si reliquit, et non potius suę providit valetudini. Annon Helvetia tota deberet exurgere et hostem propellere pro virili, qui efficere tentat, ut Durgeanis et aliis in posterum desit frumentum? Dico tibi: Insanimus, quamvis in nostrum, ut vereor, damnum! Ex quo patet, quod dominus constituit contra Germaniam aliquid, quod non putabamus. Id autem, quicquid sit, non valde curo domino praesente. Tantum servet nobis verbum suum et perdat antichristum cum suis! Certum est, quod elector male multavit Maguntinum, quod et in aliis literis significavi. Quid autem agat Burensis, ignoramus. Nemo non miratur, quod legati Protestantium tam diu morantur in Gallia. Scripsit his diebus Maurus; verum quid, ignoro. Secundo scripserunt Constantienses ad vestros et vestri huc; de quibus tu ad me nihil! Miror, nam te clam esse, quę significarunt, haud credo. Spero dominum excitaturum propediem, qui cęsaris cursum sit remoraturus; id quod rogandus est et fideliter et iugiter. Vale in Christo. Dryander laboribus est pressus, magis autem dolore propter cęsaris insperatam felicitatem. Is et Gastius te resalutat. Basileę, 28. decembris anno 1546. Tuus Os. Myc. D. Heinricho Bullingero doctissimo, ministro Christi optimo, fratri ac domino in Christo venerando suo. Zü[ric]h.
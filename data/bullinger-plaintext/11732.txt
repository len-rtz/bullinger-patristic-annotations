Quum hic qui literas meas tibi reddidit commendationem a me peteret, non dubitabam quin dignus esset: quando habebat testimonium a piis et certae fidei hominibus suae gentis qui hic nobiscum sunt. Sed hoc me male habebat quod inter istas occupationes, quibus nunc constringor, brevius tibi scribere cogar post tantum temporis intervallum. Quae tamen tua est humanitas, mihi ut spero non difficulter dabis veniam, ac locum huic meae excusationi concedes: praesertim quum certo coniicere possis me non inanem praetextum quaerere, neque negligentia facere quod non diligentius ac copiosius scribam. Satis enim tibi persuasum esse puto quanti te faciam, quantopere te colam, quam denique ex animo te amem. Quod autem tam diu tacui, ideo factum est quod, quum huc remigrassem, sic per aliquot menses obrutus fui in restituendis rebus penitus dissipatis et collapsis, ut alio convertere animum non liceret. Postea, quum mihi viderer occasionem praeteriisse, differre malui donec nova alia se offerret. Nunc, dum scribendi causa est, cuperem tempus quoque et otium mihi dari. Sed alias, spero, dabitur et ego libenter utar. Mors Leonis nostri, ut merito bonis omnibus fuit luctuosa, ita me vehementer afflixit. Nam et privatim singularem amoris affectum mihi semper ostendit, et dum reputo quantam in huius viri morte iacturam fecerit ecclesia, non possum non graviter commoveri. Superior annus nobis plus satis fuit funestus. Nam et Grynaeum et Capitonem et multos alios insignes viros una cum Leone nobis abstulit. Quo magis danda est nobis opera, ut novum semen excitemus, ne ecclesia destituta maneat. Qua in re quum senatus vester egregiam operam navare ab initio non destiterit, audio eum novam adhuo accessionem nuper fecisse. Hac spe fratrem huno mittendum ad vos censuimus. Nam et perquam tenues habemus scholas et facultates aerarii sunt angustae. Neque nostros hac in parte nimis urgere audeo: quoniam video satis solutum animun ipsos habere, sed manus ligatas. Non tamen huno temere vobis commendo. Nam Bernardinus Senensis, vir praeclarus, et alii duo qui perspectos habent eius mores mihi serio testati sunt, optimum esse iuvenem et in quem senatus vestri benignitas conferatur. Peto igitur abs te ut eum mea causa suscipias, et autoritate tua apud senatum iuves. Neque te unum duntaxat hac de re oratum velim, sed alios quoque fratres meos venerandos, quibus salutem ex me dices. Dominus Iesus vos omnes spiritu suo semper regat suaque dona in vobis confirmet atque augeat. Genevae 6. eidus Novemb. 1542. Ioannes Calvinus tuus. Praeclaro Christi ministro D. Henricho Bullingero Tigurinae ecclesiae pastori fidelissimo fratri mihi observando et amico integerrimo.
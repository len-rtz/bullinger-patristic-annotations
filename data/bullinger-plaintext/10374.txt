Gnad von gott durch Cristum Jhesum. Amen. Darzu min undertanig, alltzyt wyllig dienst sye üch alweg zuͦvor, fruntlicher herr gfatter und lieber preceptor. Ich danck uch undertänigklich des fruntlichen gruͦß mit dem wortzeichen, so ein Venedisch geht ist, darzuͦ ouch aller andren guͦttätt von gott durch uch mir bewisen etc. Ich laß uch warlich wyssen, das der gwalt zuͦ Solaturn den cristenlichen personen, so daselbs seßhaft, zuͦgemutet und gebotten, das sy wie die bapstler das sacrament enpfahen sähen etc., das sy gar nüt thon wellent, ee darumb den todt ze lyden. Darum ynnen verbotten alle gwin und gwerb und also nidergelegt. Das ist geschehen in der wochen vorm palmtag etc. Ir wöllent mir ouch ein Petrum kalten. Den wyll ich uff den meyen reichen, so gott wyll. Grießent mir uwer hußgesind und alle brieder. Datum in vigilia palmarum anno etc. 34. Ieorius Distellius tuus obse[quentissimus]. Dem trüwen und wolgelerten Meister Heinrich Bullin, predicant zuͦ Zürich etc.
S. D. Quamquam postremis tuis ad me testatus sis, frater in domino venerande, te non scripturum amplius, nisi cum habueris certissima, neque quicquam dubitem de tua fide et diligentia, tamen dictu mirum est, quam impatienter feram tuum silentium, praesertim in tanta varietate rumorum. Nunc pro certo dicitur elector captus, modo liberatus iterum, iam dicitur victus et Wittenberga deleta funditus, modo praedicatur victor et trium-phare Wittenbergam, caesarem amisisse bombardas et novas sibi conquirere, dispersum illius exercitum, ipsum tamen instaurare novum. Illa tanta dicuntur ex aequo constantia, ut, cui tuto credas, nescias! Nos hic certi habemus nihil. Metuo tamen electoris res peius habere, quam utile sit. Sed erunt et sunt utilia sanctis, quae operatur dominus. Hunc precemur, ut nos servet. Obsecro, si quid coniecturarum aut certi habes, scribas et Froschoverum habeas commendatum. Vale cum tuis omnibus. Tiguri, 23. maii 1547. Bullingerus tuus. D. Ambrosio Blaurero suo. Constantiae.
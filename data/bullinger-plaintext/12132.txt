Salve, mi venerande pariter et charissime Bullingere. Pium huncce ac mediocriter eruditum, optimę vero spei iuvenem Conradum Hofher sic vobis commendo, ut vestro beneficio commode istic cum uxore et puello degere possit; aget vobiscum Herbroti, consulis Augustani, sumptibus, qui annue in hunc 80 fl. impendet, ut totus in sacra et linguarum studia incumbat; quam munificentiam ego illi a consule impetravi. Visum autem est istuc potius quam vel Wittenbergam vel Argentoratum illum mittere hoc quidem tempore, idque certas ac graves ob caussas. Moderatus iam est ultra biennium ludum literarium apud Episcopicellam, quum nullicunde melior affulgeret conditio. Mihi vero semper ad meliora natus videbatur bonus iuvenis, quam ut optimam hanc aetatem hunc in modum tantum perderet. Venit Episcopicellam id temporis, quando charissimus Zviccius noster illic sęviente peste officium faciebat, atque illi velut diaconus fuit, invisens et confirmans in domino moribundos, pro concione etiam ecclesiam non sine gratia ędificans, ut Zviccio valde probaretur illius ingenium, quod literis etiam maximopere mihi commendavit, ita ut de rationibus iuvandi studia illius sępe ac multum mecum cogitarim, quas iam sua mihi benignitate dominus suppeditavit. Quod si forte proxime urbem vestram pagus aliquis esset, qui verbi ministrum desideraret, sed talem, qui singulis septimanis semel forte concionaretur nec cunctum se illi addiceret, operę precium vos facturos scio, si hunc Conradum huic functioni destinaveritis; id quod, ut etiam mea caussa faciatis, quam possum, vos obnixe obsecro et obtestor. Ex re enim istuc fuerit hominis duplici nomine, quandoquidem ad dicendi facultatem plurimum hoc illi adferet momenti, deinde etiam, quantulumcunque id erit, quod ei pro labore numerabitur, auctarium fuerit ad illos 80 fl., unde codices usui sibi futuros comparare queat. Valde autem et illud te oro, ut ordinem aliquem studiorum pro numero et modo lectionum vestrarum illi indices, quo felicius et maturius ad frugem, quam spectamus, promovere possit, necnon ut, sicubi opus fuerit, diligenter ipsum admoneas et obiurges omninoque in viam revoces, si forte praevaricari perrexerit, quamquam bona spes habet animum illum fore optimum sui moderatorem. Interim tamen merito sum sollicitus, ne illi, quod plęrisque, accidat; cupio igitur vos quoque hic advigilare, ut ne frustra fiant sumptus. Nihil de aliis rebus scribendum iam duxi, quod nesciam, quando Conradus istuc profecturus sit. Tu bene vale, mi venerande et charissime frater, meque domino diligenter commenda cum omnibus tuis, quibus etiam meis verbis plurimam dices salutem. Constantiae, 17. februarii. Tuus Amb. Bl. Quod tibi scripsi, etiam Theodorus et Gvaltherus nostri sibi scriptum accipiant, velim. Clarissimo viro d. Heinricho Bullingero, Tiguricensis ecclesię antistiti syncerissimo, venerando suo atque charissimo fratri. Ille propediem sequetur, si tamen non antevortit.
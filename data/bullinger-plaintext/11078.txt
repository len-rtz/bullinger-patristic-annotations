Mynen fruntwillighen dienst, liebster Heinrice. Ich bin sampt den mynen noch in guder gesontheit. Des gleichen hoffen ich du ouch siest. Wythers weiß ich dyr sonders neit zo schryben, dan myner verheissong nachtzokhommen (ich will ummerdair schryben, solte ich ouch nichts dan "vale" schriben). So wiß, das es zo Collen noch in alter herkomst und gewonheit bliebt. Sy keren sich noch zertziet an gheine veranderongh, es sy in lere ader ceremonien. Der gytz dominert noch uber uyß. Und wan schoin das evangelion luther dair gethain word, wie sich etliche oper sulchs roemen, sonder besserongh unsers sundighen wandels weer des evangelii frucht noch gar kleyn. Halt myr diß myn kintsche schrybongh zo gute und biß neit unser alder fruntschaff ungedenck, sonder, was myr im schryven mangelt, verfullen, nachdem dyr der almechtiger das zo folforn vergont und gebenn hait. Hy mit diß maell dem almechtighen befoelenn. Und wüst ich hie tzo lande wat seltzams dyr ader dynem gemahell angenem mochte synn, wolte ich inne bedacht syn. Datum anno etc. 37, ultima augusti. Diderich Bitter, dyn gunstigher. Dem ersamenn, uberauß geleirthenn Meister Heynrichen Bullingher, mynem geliebten freundt, zo handen. Gen Zürich.
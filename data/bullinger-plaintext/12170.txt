Gratiam et pacem. Nimius es in agendis gratiis, frater in domino venerabilis. Exiguum illud est, quodcunque fratri tuo tibique praestiti. Cuperem autem, si maioribus liceret, animum in te tuosque meum prodere. Ego multo plus tibi debeo, cui tantum non et semper molestus sum; nam quot, obsecro, literis et libellis nunc te obrui? His omnibus ac singulis prope tabelliones inquirere coactus fuisti. Ego itaque maximas merito tibi gratias ago pro beneficiis et pro tua illa tolerantia. Verum nondum audivi tuum de nostra responsione iudicium, quod tamen etiamnum expecto. Recte sane iudicas satis prolixum esse librum. Breviores erimus, si secundum scribendum erit. Ac vellem et primam responsionem esse breviorem, sed otium non est illam abbreviandi. Utcunque vero cedat res, necessitate adacti fecimus, quae fecimus, et ad gloriam nominis dei ecclesiaeque utilitatem fecimus. Neque ego patiar te ignorare quicquam eorum, quae tua scire putavero. Respondit quidam (aiunt Calvinum esse authorem) erudite, prudenter, severiter et cum authoritate scripto Pauli III. ad Carolum V., quo hunc ille dehortatur, ne quid religionis gratia paciscat aut transigat cum protestantibus caesar. Nisi vero arbitrarer id te vel ante me vidisse, misissem exemplum, quod penes me unicum est. Curavit primum imprimi Admonitionem papae, deinde subiunxit huic scholia. Senatus Basiliensis optimum, doctissimum et fidelissimum virum d. Ioannem Gastium ministerio privavit non aliam ob causam, quam quod ante 8 annos Genevam scripsit Carlostadium multa remorari et Basileę exultare scelera. Datae sunt nunc primum literę senatui, nescio per quem; hic illi renunciavit, id quod valde dolet. Pendet animi dubius, quonam se conferat. Utinam ipsi denuo prospiciatur! Metzlerus est et erit mihi commendatissimus cum propter te tum propter patrem et semetipsum. Videtur egregius esse iuvenis. Recipietur, opinor, ab Ottone, aut si hic gravatim recipiet, videbo, quid agat et facturus sit Pellicanus. Dummodo, ne dubites, prospicietur illi; illum pro nostro et tanquam nostrum habebimus. Das meytli hatt sich wol gehallten by Heinrych Haldenstein, onet das es, uß armuͦt uffgelaͤsen, ze letst by inen (weiß nitt uß was ursachen) nitt hatt woͤllen blyben. Sy achtends darfür, das es lieber gewellen wider in armuͦt umb ziehen, dann dienen, etc. Sunst sagend sy kein uneer von imm. Orabis pro nobis Christum, in quo valebis cum omnibus tuis. Literas has dabis d. Buttlero, [quem] meo [me]orumque [nomi]ne offi[cios]e salutabis. Tiguri, 27. martii anno 1545. Tuus H. Bullingerus. Clarissimo viro d. Ambrosio Blaurero, fratri et amico syncero et semper colendo. Constantz.
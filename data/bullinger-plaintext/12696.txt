S. Sanctam inquisitionem Hispanicam si habes, habes quo de significavi. Nicolaum Italus sic descripsit: Vir est procerus, barba longa et ampla  et exili voce. Nomen non addidit. Ego ex descriptione conieci illum esse. Age vero, quisquis sit, agunt isti praeter decorum. Dominus vindicabit. Gastius dixit cęsarem praemisisse, nescio quo, suppelectilem suam una cum 200 Hispanis; eam rem accepisse Gulielmum Furstenbergensem et sequutum repertos invasisse et occidisse ad unum, suppellectilemque abduxisse in castra. Eundem Gulielmum deiecisse fortiter ingentem multitudinem ex monticulo a cęsarianis occupato et laudem meruisse. Quia vero tu de his taces, suspecta sunt. Venerat praeterea rumor adeo constans, ut primo persuaderer, Ferdinandinos collectos Bregantiae transiisse Rhenum, incendisse pagos et diripuisse Roschachium. Dein vero credere non potui, quod novi morem illorum hominum; mox enim igni hostili cognito classicum campanis cecinissent, et numerus convenisset tantus, ut non rumore, sed veritate res innotuisset. Rumor alius nunc volat: Bohemos esse in armis et minari Saxonię. Hoc dum narraretur, aderat Dryander. Dumque rogaret aliquis, ubinam esset Ferdinandus, mox ille respondebat: „Apud uxorem.“ Risum excitabat omnibus, quamvis tristes colloqueremur. Schertlius an sit adhuc apud Augustanos, miramur. Arbitror te nosse omnia, quare et hoc rogo. Sed egregie fecerunt Ulmenses, ut videamus et  illic esse viros in domino fortes. Mirum vero, quod artibus istius viri nemo satis potest ire obviam. Diabolum esse credo, non hominem, vel saltem diabolo vendicatum. Igitur, ut nuper quoque dixi, nisi a fronte habiturus est militem, vastabit Germaniam miserrime, quantumvis nostri pugnant feliciter. Age, dominus faciet, ut doli tandem desinant! Hunc itaque orabimus, ut manum suam ac robur a nobis non abstineat. De conventu isto tu nihil. Mirum! Nam arbitror aliquid actum, quod tam diu simul perdurarunt. Utinam dominus adfuerit consultantibus! Si feliciter consultarunt et volunt id taceri, placet; nec ego velim nosse, quicquid sit. Sin aliter, cuperem scire, quod sciunt et alii. A nostris nihil comperio, ni solus ad dominum Bernhardum venirem, seu ad scribam. Sunt ex illis, qui palam dicere audent: „Nihil horum debet dici pfaffis nostris; mox de suggestu proclamant omnia et populum terrent vel lęticia dementant.“ Et, quamvis hęc falso dicant, rem tamen huc adduxerunt, ut a senatu nobis nihil exponatur. Nuper, nescio quo spiritu moti, per scribam miserant quędam, quę legeremus, ut populum melius possemus excitare ad precandum. Postea iterum tacuerunt et tacent, usque dum dominus iusserit aliud. Dominus Iesus Christus malis praesentibus finem aliquando statuat, quęso! Vale in Christo cum tuis et Gvalthero. Basileę, 29. octobris anno 1546. Tuus Os. Myconius. D. Heinricho Bullingero, viro magno, domino suo in Christo colendo. Zu[ric]h.
S. Hoc certius statuo non omittendum, quin adfueris, quo cogito expendoque diutius. Nam es, quo utetur deus ad maxima adeoque iam utitur. Iuvenis es et autoritate canus non unis Tigurinis. Illic autem esses auditurus et reliquos, quorum existimatio vigebit apud posteros, nec sine fructu auditurus; nam parvi temporis colloquium plus intelligentię utrinque prodit, quam multorum mensium lectio aperuerit. Adeo vivit indoles animi in sermone, quę stilo nescio quid ascititii contrahit. Quare obsecro te, da operam, ut adfueris nobiscum. Lassescit corpus seni morbis et curis fracto, et tamen volens adero. Sine magistratu res agetur, quo syncerius ac liberius. Spiritus Christi erit nobiscum. Vale. Bibliandro et Pellicano ex nobis salutem dicas. 19. aprilis anno 1536. Preclaro viro M. Henrico Bullingero, pastori urbano Tiguri, sibi in domino observando.
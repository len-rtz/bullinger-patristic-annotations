De Schaffhusianis nil tibi possum polliceri; duriores enim sunt, quam qui ullis possint molliri rebus. Id dictum velim de magistratu, non de ministris. Hi enim paratissimi essent ad concordiam, si magistratus non tergiversaretur; quod autem tergiversatur, in culpa est, quod divisus inter se aliis atque aliis studet partibus. Mihi vero haec videntur dissimulanda esse ad opportunitatem meliorem; ubi enim faustum receperimus a Luthero nuntium de bene facta concordia, commodior erit agendi ratio. Prius non est, quod quicquam speremus. Nolunt interim videri isti a nobis avulsi esse; feramus ergo morositatem ipsorum. Qui non est contra nos, aiebat ipse dominus, est pro nobis. De apologia vero ad Buceri retractationes per Theodorum nostrum paranda primum a te audio. Nescio, quis male auspicatos rumores spargat. Scripsit Bucerus bene longam ad Theodorum epistolam eamque nonnullis in locis satis acerbam. Ad hanc parat ille responsionem, sed privatam ad privatum. Nullam ergo nobis tragoediam excitabit, opinor. Non potuerunt mihi omnia probari, quae in illa scripsit epistola Bucerus.
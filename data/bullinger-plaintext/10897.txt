S. Pellicanus noster omnia, quae praesens audivit ex Argentinensibus, exponet, itidem de ecclesia nostra deque nobis omnibus. Equidem ut adfectus sim articulo Saxonici conventus viso dicam, paucis. Quo magis illi negocium eucharistiae conantur explicare, eo magis ego implicor. Quo clariora, quęcunque huc pertinent, reddere student, eo fiunt obscuriora mihi. Quid Ireneus, quęso, facit in confessionis initio author obscurus et qui a veteribus non ubique solidus est iudicatus? Tum quid illud, quod saepe ventilatum est ab omnibus: "Christus datur et sumitur cum pane et vino"? Ingenue fateor, nescio, quid dicant. Non est hic transsubstantiatio, non localis inclusio; quo modo igitur cum pane datur corpus Christi? Expositionem deinde non capio super unione sacramentali ex ratione iam dicta. Minus movet discrimen inter infidelem et indignum; movet tamen, quod inauditum mihi. Nec differre novi hactenus "manducare" corpus domini et "sumere". In declaratione quid sibi velit omnes profiteri se sentire iuxta confessionem et apologiam principum, paenitus ignoro. Quaeso igitur, mentem vestram hic aperire mihi haud dedignemini, si inde forsitan vel melius sentire discam vel socios vos pariam confusionis. Pręter haec scripsit Capito in hęc verba: "Confessio vestra Basileae communiter instituta quadrat Wittenbergensibus articulis", id quod aeque non video. Aperite vos oculos mihi, ne cęcutiam in ęternum. Promittit aliam item declarationem, quę nisi sit alia, quemadmodum vocat, frustranea erit. Reliqua Pellicanus. Valete per Christum cum vestris. Basileae, kalendis iuliis anno 36. Os. Myconius vester. Utingerum salutabitis perquam officiose. Domino Heinrycho Bullingero et d. Theodoro Bibliandro, in domino observandissimis suis.
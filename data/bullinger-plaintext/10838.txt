Benedictus Kromerus Pirnensis Henrico Bullingero, ecclesiastae Tigurino. S. p. d. Lieber her Henricus Bullingher, ich habe euch eynsmals erzelet, dieweyl ich nach in Zürich was, meyns handels halben myt dem Sidicus, wie ehr mich auß zorn unerlich gescholten und doch keynen ghenuͤghen darab gehabt, sonder weyter mich gheschmehet myt etzlichenn wortenn, wye ich dieselben solt in der truckerey geret haben des sacraments halben, dieselben wort auff sich geladen und nach seynem muͦtwyllen yn argwan ghezogen und dieselben hynder meynem rucken under eyn oberkeyt gebrocht. Uber das alles yst ehr nyt gesettigt worden, sonder auch yn Basel komen und mich desselben handels weyter anghetraghen, nehmlich an Myconium, an her Marcum, an Gastum und an den eerichter, mich armen gesellen myt synem falschen, untreyen hertzen vormeynt zu vorhyndern, welches myr von etzlichen anghezeyghet ist worden, und ich mich gegen die frummen herren vorantwurtet habe, wies eynem erlichen gesellen zustheyt. Aber es vorwundert mich nicht eyn weynig, wie das eyn mensch so gar eyn falsch, ungetrew hertz yn seynem leyb mag haben, eynen falschlich zu vorraten, hynderauk, der yhn nie eyn unzüchtig wort zugesprochen habe. War ist es, ich het mich nit sülches vorsehen in Zürich, das ich sulche leut solt funden haben, die so falschlich handlen solten an ursache. Warlich so ist es auch nicht der brauch des heyligen evangelii, das man synen negsten also vorvorteylen sol. Darumb byt ich euch, meyn herr Henrice, umb gottes willenn, yhr wolten eyn sulchen unnützen mensch underrichten, das er weyter der sachen müssig ghan; den er schendet nicht mich, sonder sich selber. Ich byn yhn vorhoffen, ich solt meyn sache wol außtraghen sonder yhn, und wen er gleüch schon alle lyst brauchoty, so hylfft es ym nyt. Darumb byt ich euch, yhr wöllen sulche boßheyt helffen straffen von gottes weges, des dyner yr syndt. Den yhr wyssend zu gutter maßen wol, das ich yn Zürich nicht anders begeret habe den das göttlich recht; und so myr das nicht hat möghen werden und sich die von Zürich keyner frembden annehmen, so mag mirs an anderen orten vorgünnet Damyt seyd godt bevolen. Vale. Datum Basileę, anno etc. 1536, den 18. tag aprilis. Benedictus Kromer, e[wer] w[illiger]. Humanissimo atque doctissimoque viro Henrico Bullingero, ecclesie Tigurino antistiti.
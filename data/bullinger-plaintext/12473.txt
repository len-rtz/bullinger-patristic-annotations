Gratiam et pacem a Christo Iesu domino nostro. Dici non potest, quam me delectarint (pater observandissime) literae tuae humanissimae, in quibus satis, quid me facere velis, intellexi, denique etiam quam animo ad ulciscendum proclivus ac promptus minime sis, sed potius patientia exemplo archetypi nostri Iesu Christi vincere inque viam reducere. Quod autem meae diligentiae et curae iniunxisti, id sedulo curabo, quoad vixero. De nobis omnibus, quid sentias, quidque vos simul omnes statuatis, minime latet. Quare tibi omnes aliisque etiam omnibus, qui hac in re nos benigne audire dignati fuistis, gratias summas habemus, relaturi aliquando, si dominus dederit. Idque sedulo curabimus et in hac toti erimus, ut votis vestris satis fiat. Caeterum quia nobis liberum permisistis agere ubi lubet, mansuros nos per illam adhuc aestatem Marpurgi renuntio, partim quia fautores, inprimis doctos quosdam habemus maximos, partim ob studia et lectiones, quae nostro fine et scopo admodum respondent. Hinc inde enim migrando iacturam non parvam studiorum nostrarum faceremus. Impedit enim plus lectionum varietas, quam prosit. Manemus etiam eo libentius, quia conterraneos duos habemus Bernenses, probos ac doctos iuvenes, qui per 6 annos iam operam Argentinae, Witenbergae et alibi literis navarunt. Illi nos valde iuvant, familiarissimi etiam nobis. Ad futuram hyemem (quia tempus peregrinandi prorogastis) Lypsiam aut Wittenbergam versus tendemus, si vestro consensu id fiet, quod nobis facile proxime significare poteritis. Collegimus praeterea sumptus, quos fecimus, et facturi ad proximas nundinas sumus, ut apparebit. Ubi si perfusiores aliquanto videbimur, expendite, quanta ab initio exponere coacti fuerimus. Posthac minores multo faciemus sumptus, quia libros pro necessitate habemus, foris dum agimus, deinde etiam aliis a multis liberi erimus. Vos pro vestra sapientia, quod aequum est, statuetis. Vale. Omnes alii te cum tota salutant familia. Die palmarum, Marpurgi. Tuus Opisander. Fidelissimo verbi dei ministro in ecclesia Tigurina, domino m. Heinryco Bullingero, suo patrono observandissimo.
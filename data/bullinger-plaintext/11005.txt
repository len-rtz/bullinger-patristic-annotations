S. Recte habet, mi charissime Bullingere, ac ita necesse est etiam, in domino Christo toto pectore ut nos vereque diligamus ac uno ore, uno corde in praedicationem sanctificationemque nominis Christi toto pectore conspiremus. De Melchiore sic habet res: Mathematica conditio obvenerat; iam impetraveram, iam comiseram idque scolÄ™ tocius consensu et authoritate, nisi eodem die propemodum Vitus quidam supervenisset, ad unguem doctus homo in his rebus. Is cum pius et certus homo sit et testimonio omnium recipietur, de conditione hac non amplius deliberandum esse putaram. Verum non haec eo dico, ut beneficium, quod nulla re dedimus, datum esse videri velim, quia in eo fuerim, ut daretur, sed ut intelligeres, in eo me fuisse, quod tu volebas. Sed de ea re Melchior ipse tibi scribet. Pueri, quos alo, plerique grandiusculi sunt, quod ex ipso Phrysio facile intelliges; is ut praefici possit, vereor. Si non potest, non imputabis mihi, quod res negat utrique. De Phrysio cupiam, ut bene homini prospiceretis. Esset enim conditio hic propediem non contemnenda, et est aliqua qualiscunque in scola discendi maior occasio. Actum de studiis ipsius erit, si eo ad conditionem trahetur; dabitur uxor, et conditione prorsus absumetur hac quidem tam laboriosa. Sed de his vos pro vestra circumspectione videritis. Dominus Christus servet te. Amen. Saluta diligenter mihi Theodorum in domino, atque diligenter in domino contra sathanam, contra omnem artem diabolicam conspiremus. Valete omnes. Gryneus tuus. Clarissimo viro d. Henrico Bullingero, fratri charissimo.
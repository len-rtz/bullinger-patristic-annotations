S. Quod ante sępe multis argumentis, vir humanissime, perspexi, quam videlicet tibi cordi, id iam quoque expertus sum; non potuisti enim committere, quin tabellarium adhortareris, ut mihi salutem tuo nomine adprecaretur, cuius rei gratia, quoquo me vertam, paria referre nequeam. Sed ea amicorum est sedulitas et solicitudo pro amicis, ut non minus eorum rebus quam suis commodis studeant, nedum ut usquam oblivio subrepat, quod plane tu, tametsi occupatissimus, erga me, vilissimum hominem, pręstitisti abunde. Quapropter ego vicissim nihil aliud refferre potero ab officiis tuis cumulatissimis adobrutus, quam ut te tuaque perpetuo venerer, amplecter et exoscular. Et quas nuperrime ad me literas dedisti, scito eruditis concionatoribus, quibus eas ostendi, maxime placere, quod tam paucis verbis summam totius rei sacramentarię absolveris tam perspicue, ut nihil desiderari potuerit, multique ea verba descripsere, ut iis uti et frui, si occasio tulerit, possint etc. Neque clam te esse volo concionatores nostros de cruditate sua, ut sic dicam, vel potius acerbitate substantialis esus (quod esum quoque veri corporis dominici appellare auspicantur) remisisse, potissimum Conzenus, qui videtur, si sibi constabit, se pati velle in ordinem redigi. Nescio, quę causa sit; sed ut ego suspicor inter alia - fortassis non iure -, quia audivere Bucerum nescio quorsum in longinquam peregrinationem profectum, ut haud facile, si necessitas requirat, in promptu esse possit illis ad suppetias ferendas utresque veteres consarcinandas. Verum quicquid sit, modo Christus praedicetur idque in eius gloriam cedat, ne nos diutius offutiis et praestigiis circumducamur et obtenebraremur. Nescio, quid Conzenum perpulerit. Mecum familiariter egit de re sacramentaria dominicę coenę et palam mihi dixit se eius rei causa me convenire, primum quod se non parum dissensionis huius pigeat et tedeat, quę cum inauspicata hactenus fuerit et importuna, multis fortassis offensionis et scandali causa fuerit. Ideoque se velle, quo pacto fieri posset, hoc vulnus coalescere, ne peius quid posthac contingat, tametsi ille commodiorem aliam rationem nesciat, quam si maiestas Christi aliquanto vividius et vehementius in communione dominici corporis explicaretur. Et quoniam ipsum brevi de hac re concionari oporteat, ipsum se modum quaerere, quo omnibus perspicuum reddatur, quod nihil scripturis et rationi dissentaneum in hac re sentiat; nam se explorasse multos de se suspicari, quasi ollas Aegyptiacas, ut sic dicam, nobis obtrudat, cum res se aliter habeat; nam ipsum haud negare corpus dominicum in aliquo coeli loco localiter contentum adeoque situm esse, huic tamen corpori divinitatem atque patris splendorem omnia in omnibus facientem et adimplentem unitum, et id, quod ratione tantum ab alio separari possit, alterius sic esse, ut merito dicamus divam virginem deum peperisse, deum passum et e contrario filium hominis de coelo descendisse etc. Se itaque in dominica coena per hec verba: „Hoc est corpus meum“ [Mt 26, 26 par.] etc. non aliter intelligere corpus dominicum sub pane dari a Christo, quam quia id negotium a Christo institutum in hoc patris splendore et coruscante filii luce adeoque eius calore peragatur, quod ille dominici corporis coruscans splendor glorificati Christi omnia in omnibus agat et impleat, ut ex ista participatione divinitatis et humanitatis et insolubilem unitatem dei et hominis etiam corpus verum sub pane dari vi verborum instituentis dei dicere debeamus, quod ille patris splendor non minus efficax sit, quam si Christus in pane localiter inclusus esset. Tametsi vero hoc non sit, non minus tamen panem corpus dici debere, quia hoc negotium in isto patris splendore peragatur, ut quia fructus omnium corporis eius operum adsit, ideo et corpus sub pane esse dici debere, quia corporis et splendoris divinitatis Christi inseparabilis sit nexus et copula, atque ista ratione deum et hominem integrum Christum sub hoc pane percipi et exhiberi. Que verba omnia tametsi duntaxat unitatem Christi personalem innuant nec probent panem in unitatem personę assumptum, tamen, quo pacto se torqueant ad sua stabilienda, produnt; nihil aliud dicere videntur, quam quae nemo hactenus reprobavit. Si itaque ad hunc modum loquerentur, tropus per seipsum elucesceret. Petiit itaque, super his ut ego cogitem, quomodo in hac re agendum sit, et brevi illi consilio meo adsim. Quę tibi indicata volui, ut perpendas mihique scribas, quid tibi videatur, ut lucrari possit homo. Vale felicissime. Datum Bernę, raptim, 15. ianuarii anno 1540. Tuus Eberardus. Acceperam exiguam schedam nec putavi me tantum verborum profundere oportere. Itaque boni consule. Scripsi ad multam noctem post coenam nec vacavit recognoscere. Et in sinum tuum dicta putes, nemini manifestato nec proferas; sint arcana Cererisque sacra, non in propatulum producantur etc. Vale. Totus tuus Eb. Viro humanissimo et doctissimo d. Heinricho Bullingero, ecclesiastę Tigurino primario, domino suo et fratri semper colendo. M. Heinrich Bullingern.
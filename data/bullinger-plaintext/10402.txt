S. Paucis abhinc diebus quattuor a te, amicissime Heinrice, accępi epistolas, tui in me amoris testes locupletissimas. Quibus ex ordine, quod habeo, respondebo. Primum, ut tua Franckfordię vendita sint, non miror, immo potius calamitatem imminentem existimarem, quando praesens sęculum non ea amplexaretur, quibus id ipsum dominus per te, organum suum, dignatus est, tametsi Pellicani commentarios etiam divenditos summe desiderem. Deinde a nostris nihil intelligo aliud, quam quod pacem maxime desiderent. Adeunt ducem Allobrogorum questor, Formosus ac urbis architectus in causa cuiusdam nobilis, viri alioqui pii et boni, cuius arces et bona, quod verbo adhereat, a nonnullis occupata tenentur. In summa: Bellum abhorremus, tametsi vici omnes nihil nisi bellica tonent. Atque hęc ad primam responderim epistolam. Secundam epistolam 22. aprilis a te emissam 3. maii et tardius quidem accępi, in qua mentionem facis commentarii Megandri in epistolam ad Ephesios. Tametsi nihil audiverim ab eo, quod male consulat hunc apud vos non impressum, quidquid tamen est, mihi nunquam obtulit legendum. Hypodidascalus, qui transscripsit, aliquando paucula quędam ostendit, ubi Sultzeri et mei memoriam fecit, quam tamen malim obliteratam, quod nulla re dignus sim, qui apud bibliopolas nomine prostem. Certum est Megandrum paucula quędam annotasse, cęterum Rellicanum omnia in ordinem digessisse, ut potius dixerim Rellicani esse quam Megandri. Misit libellum Basilęam, ut illic imprimatur. Num id facturi sint necne, responsum expectat. Ego in his omnibus a domino pendeo. Prophetias non aspernor. Quod bonum et ad edificationem ecclesię servit, cum gratiarum actione amplector in uno maiora, in alio minora agnoscens dona. Simplicitas, syncęritas et pietas placet in iis, qui nunc scribunt. Ceterum, quae ex inani gloria prodeunt, ipsa fronte mihi cognita videntur. Tu perge foeliciter, ut cępisti. Nam quotquot in synodo nostra audivi fratres, deum in te laudant, sua dona in te apprime commendant et perpetuo desiderio tui tenentur, qui quottidie alia et alia fęliciori successu sis praestiturus. Sapere incipiunt parochi nostri et cum delectu doctos nostri temporis agnoscunt. Responsum Helvetiis iam datum omnibus placet, et utinam habuissemus, antequam legati fuissent amandati! Par fuisset nostratum responsum, tametsi a vestro nihil dissideat, nisi quod vestrum explicatius est, nostrum generalius. Cattorum principis legatum Io[annem] Lenignum comiter excępit senatus et liberali satis responso hunc amandavit, nempe conditionem nostram nunc talem esse, ut milites nullos cuiquam permittere possint, promoturos tamen quovis modo conatum utriusque principis nec illorum hostibus transitum apud nos fore liberum. Proinde pastoris illius ex agro vestro importunitatem et ego non miror, illius tamen nulla adhuc apud nos facta est mentio. Quae si incident, gaudeo me veritatem a te didicisse. De synodo nostra hec habe: Primum convenimus omnes, quotquot sunt ministri et diaconi in Bernatium agro exclusis reliquis omnibus, exulibus scilicet Salodorensium et aliis, et synodi celebrandę modum proposuimus fratribus. Is erat, ut ante prandium diebus tribus nos, qui Bernę docemus, a cęteris fratribus scrutaremur, ordine tamen observato, quomodo quisque legem evangelii, abolitionem legis, iustificationem, opera, praedestinationem, sacramenta et quicquid tale esset, doceret, ea tamen conditione, ut simili libertate uterentur erga nos, ut et ipsi interrogati responderemus. Omnia fęlicissime cesserunt et, ut speramus, cum profectu, ut scilicet, qui hactenus studiosi satis et fideles fuerunt, proficiant, ignavis calcaria sint addita, quo paratiores et promptiores deinceps rationem suę provincię reddere possint. Cęterum in his omnibus suam et hactenus a me inauditam synodo obtulit sententiam Megander. Nempe cum ipse primus rogaretur a me, quomodo legem doceret, cepit ab Adam ordiri, quomodo is creatus esset a deo non alius quam nos a nostris hodie nascamur parentibus, atque id cum tanta verborum pompa, ut a multis pro oraculo susciperetur. Franciscus renuit. Fratrum aliorum cum varia essent iudicia, plerique astipularentur Megandro, ego obticui expectans, quid per «similitudinem et imaginem» dei [Gen 1, 26], iuxta quam primus homo creatus erat, intelligerent. Cum itaque singulatim rogarentur, alius legem naturę hanc esse imaginem, alius pronitatem quandam ad bonum etiam impiis communem [?], alius iusticiam, sanctitatem et veritatem intellexit, cumque rogaretur Megander, ultimum asseruit et alius, Schlupfindhegg nimirum tibi notus, cum eo. Inferebam ego non parem esse Adę et nostram conditionem, quod Adam iuxta imaginem dei creatus sit, iustus, sanctus, verax, peccabilis tamen immo praeordinatus, ut caderet, qui tamen quantum, in se esset [?], peccare non potuisset, immo vim benefaciendi increatam haberet, nos vero hac libertate destituti a peccatoribus nati nihil nisi ad peccandum vim, fomitem, proclivitatem et originem ab illis receperimus, ita ut peccatum nobis sit ingenitum, Adę vero increata imago dei, id est iusticia, sanctitas et veritas, tametsi iuxta dei ordinationem casus praevisus fuerit. Unde [?] non pari modo Adam creatur a deo, ut nos a parentibus nascimur. Hic mansimus re infecta multis per hanc loquendi novitatem et temeritatem offensis, multis item Megandri acre ingenium admirantibus. Also gond wir mitt narrenwerck umm, wend allein gleert sin, achtend wenig, was buwe und die kilchen verbessere. Lass ich fürgon, ut devitem contentiones inter nos et ali[as]. Sust sind wir in allen dingen wol überein kummen und wol eins, habend ouch beredt vocationem, seu [?] examen, permutationem, capitula und imm bann zwen mangel by unß erkent, die noch ze verbesse[ren]. Der ein, daß kein uss schliessen noch binden oder gschieden bi unser kilchen, der ander, daß kein entbinden oder versuͤnen by der kilchen ist und sy desshalb noch nitt ir auctoritet hett, wie ouch by euch fern in comitiis praesente Megandro beredt, und als by unß nitt erhept hett mögen werden. Iam habes omnia, quae apud nos acta sunt. Mox peracta et soluta sinodo venit ad colloquium nostrum Gallus quidam parvulus, corruptę alioqui mentis, a Basilęa propter Myconium proscriptus. Is proposuit nobis se aliter sentire de deo quam n[os]. Unum asseruit deum, trinitatem et personas in divinis non minorem abominationem esse quam missam, Christum non esse deum nec naturalem dei filium nec patri consubstantialem et coęternum, similiter spiritum sanctum nec esse deum nec patri coessentialem. Huic dies designatus est quinta maii. In colloquio nostro audiemus hominem. Quodsi non cessaverit turbare ecclesias et fratres, curabimus eum proscribi. Serveti Hispani nimirum discipulus est, sed sua non poterit defendere. Parvulus homuncio est et Claudius vocatur, ut, dum ad vos venerit, ipsum noscatis. Und wie sich der schimpf[t], wil ich dich brichten. Consul a Diesbach hett das burgrecht by unß uffgen, ist gen Friburg zogen. Caeterum, quae de epistola Corinthiorum scribis iam per te illustranda, retulit et Simon. Obsecro, quos semper habueris excusos quaterniones ad me mittas. Posterior, epistola talis est, uss deren ich mich wenig verrichten kan; wil din geist gern hören, dann er mir noch amm aller angnämesten ist, und wie ichs beger, also find ichs by dir. Apostolorum Acta pro contione tracto, ut per ocium et cum iudicio commentarios tuos, quos prius tumultuanter videram, legere possim. Quae in Petrum notasti, Cristanus a Gerzense ut prior, et diligentissime quidem pellegit, ita profectum tuum admiratur, tametsi nunc gravissima febri detineatur. Contiones duas habui de officio prophetico in sinodo nostra tua oratione adiutus. Utinam tantum temporis superesset, ut tibi earum scopum indicare possem! Nam alioqui, nisi adulenter [!], etiam optimi quique optime consuluerunt omnes. Aliud nihil habeo. Dominus te nobis omnibus servet incolumem! Perge in foenore dominico et me, ut soles, non solum fratrem, quem hactenus tu semper praestitisti, sed suppedaneum tuum tibi commendatum habe. Lieber, lass mich wissen, wenn es dir am aller glägnist wäre, gen Lentzburg ze kummen; wil ich erdencken, obs mir doch ienen ouch müglich wäre. Wir wellind denn beiten biß zuͦ end der kriegen. Vale. Nuncii omnes Friburgum petierunt. Interim ego scripsi, ut dum redirent, literę paratę essent. 3. maii anno 34. Salvus sit Leo, Pellicanus, Carolstadius, Theodorus et alii omnes. Tuus B. H. aut H. B. Heinrico Bullingero, Tigurinę ecclesię pastori fidissimo, fratri suo semper amantissimo.
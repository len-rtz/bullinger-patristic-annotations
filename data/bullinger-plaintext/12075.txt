S[alutem] d[ico]. Pia et vera nimis et commemoratio et deploratio tua de miseriis, in quibus versamur, et periculis, quae nobis impendent, quam ad me scripsisti; ea, venerande et charissime frater, non semel mihi et lecta et expensa est idque non sine meo commodo, ut cogitarem, quantopere humiliare me debeam sub omnipotenti manu dei et quam sedulo constare mihi in omni officio pietatis, eoque et alios, quos possim, inhortari, ne, si his flagellis parum emendati in tepore et socordia nostra perseveremus, dominus excitare nos pergat gravioribus. In dies enim acerbiora nobis flagella admovet et nostro merito, qui cottidie securitate in peccatis cum publicis tum privatis magis torpemus et in omni officio et pietatis in deum et charitatis in proximos ignavius cessamus. Monarchae nunc conubia agitant, in re summae coniunctionis - ut in omnibus rebus perversi sunt - serentes bella atrocissima καὶ ἄσπονδα. Gallus ut Moab stulte et ignave superbit supra non rerum quidem, sed animorum vires; imperator, quod viribus deest in rebus, audacia et fortuna compensat; non quidem, ut praeclare aliquid efficiat, sed ut multa vel vastet vel ingluviei harpiarum suarum addicat. Uterque strenuus antichristi satelles et Christi opugnator. In dies crescit sęvitia ante crudelissime efferata in sanctos; interim Epicureis replentur omnia. His malis accedit nunc perniciosissimum scandalum belli sacramentarii, quod recruduit. Vidistis forsan Lutheri librum Die kurtze bekentnuß. O quam bene sopitum iacebat hoc malum; nam etsi aliquid subinde mali fumi de eo non penitus extincto exspiraret, tamen ille, parum late diffusus, non adeo multorum oculos ledebat. Nunc clarum rursus grassatur incendium et ab eo fumus teterrimus et oculis fidei nocentissimus in omnium facies impellitur. Erat utrinque satis superque explicatum, quae utrinque sit sententia, quae placet explicandi etiam huius mysterii ratio; iudicium tuto sedentibus permitti poterat; triumphos decernere Christi est. Involvere et implicare nos laqueis exitialium contentionum conatur satanas. Lutherum constat omnibus, qui eius sententiam habent cognitam, nihil amplius - utcunque loquatur - in hac re contendere quam porrigi et percipi cum symbolis corpus et sanguinem domini. Nihil impanationis, nihil localis inclusionis imaginatur; nihil quod tantillum vel veritati naturae humanae vel gloriae caelesti detrahat. Interim vult liberum sibi esse idiomatum communicatione uti et loqui, ut loquitur. Si a vobis forma loquendi, quam in Basiliensi confessione dederatis, retineri et tolerari, qua hi utuntur, potuisset, temperatumque esset et a suggillatione horum et benignis satis laudibus et toties repetitis vestrorum, haec tempestas exorta non fuisset. Insimulari se ponere praesentiam domini, quae Christum coelo detrahat aut aliquid huius saeculi ei affingat, ferre ille non potest; tum vitiatae naturae nostrae malum extenuare, aliter excipere non volet, quam ut profectum a spiritu antichristi, qui evacuare conatur beneficium incarnati et mortui pro nobis Christi. Haec tot ecclesiarum millia persuasa de Luthero tenent; qui secus de eo sentiunt, credite mihi experto, ex illis, quos ipsi inter filios dei numeraturi sitis plane notos, perpauci sunt, quanquam passim aliqui sunt; sed hi vel hiscere apud suos non audent, vel certe, si se non continent, tantum turbant, nihil aedificant. Istuc cum compertum pridem haberem nec ulla ratio superasset in Luthero lenire, quod aequo asperius est, et explicare, quod obscurius, toto pectore id optabam, hoc elaborabam, ut hic vir et servus dei (aliud enim iudicare de eo non possum) non irritaretur. Talem dedit nobis Christus; tali ipse utitur et usus est in gloriam suam tam praeclare, tam late, tolerata omni eius infirmitate et duritie. Quid igitur faciam, ego conservulus, quem dominus tanto infra illum intervallo constituit? Novi enim, si tentem corrigere in eo, quae displicent, me aliud nihil effecturum quam ut non ipsum modo, sed innumeros cum ipso eo provocem, ut et suum ipsorum et meum ministerium gravius obledatur, plures a sana doctrina alienent aut certe in ea perturbent et hostes in nos magis arment. Semper eo dominus suos exercuit, ut alii aliorum infirmitatem ferrent, nec dedit, ut vera omnia ubique et quovis tempore dici possent. Dici vix potest, quam imbecilla sit iudicandi facultas in his rebus etiam apud doctissimos harum rerum, ut videntur. Quando equidem formis scripturae in explicatione mysteriorum Christi utor et absurdos falsosque intellectus verborum scripturae claris interpretationibus excludo, quae ferre illi possunt, tum, si quae emendare in aliis non possum, fero, ut dominus ipse fert; scio me tuta conscientia in meo munere versari. Quapropter pugnent, qui quiescere non volent; ego cum ministris domini nullam pugnam unquam suscipiam adiuvante me Christo. Vobis, si libet Luthero respondere, a domino oro, ut det vobis agnoscere et in omni scriptione religiose, probe consyderare vos scribere omnino in magnum servum dei, et quem multo maior pars, quam credatis, eorum, quos ipsi nunquam dubitabitis - si eos notos haberetis - in veris christianis numerare, ut primarium Germaniae apostolum et prophetam, potius atque revocatorem gregis dominici ad pastorem suum Christum suspicit et colit. Tum, ut hyperbolica eius dicta magis ex sententia quam verbis aestimetis, ut malitis illum - ubi recte sentit - magis adstipulatorem quam adversarium habere. Deinde, quae omnino reprendenda in eo sunt, sicut errata patris potius quam hostis corrigere conemini. Videtis antichristos omnes eum in causa Christi primum et omnium acerrime petere; cum his ut facere velletis, avertat deus. Denique, quia lęsi estis et homines, utinam perpendatis in proclivi esse vobis durius iudicare de Luthero quam par sit! In commendandis vestris spero item, et christianam modestiam libenter servabitis et videri consentire cum ecclesia veteri et praesenti malletis quam dissentire. Idcirco etiam oro atque per Christum obsecro, nostrum in conciliationem studium - quia Lutherus non attigit - nec vos attingatis; nolim enim vel testis nomine in hanc litem protrahi, idque multis ac iustis de causis. Contrahendum hoc incendium est, non dilatandum. Utinam vero non esset vobis obiectus ille nodus, quod Zvinglius cum Abraham, Isaac et sanctis aliis coniunxit in coelo Numam, Scipiones etc.! Ab hoc et omnibus novis dogmatis confido vobis temperabitis. Parce, parce et condona, mi observande et vere charissime frater, quod huc usque certe praeter institutum scribendo evectus sum; certe non bene apud me sum ob cruciatum et anxietatem, qua distrahor ob hanc revocatam pugnam sacramentariam, praesertim hoc tam alieno tempore ecclesiae tot modis alias periclitantis. Amo et colo vos, alioqui indubie vobis meis literis molestius non essem; charitas credit et fert omnia; toleres igitur et hanc meam scriptionem. Unum rogo a te, mi venerande frater, impetra mihi a d. doctore Gesnero partem impressae Bibliothecae suae pro duce Ottone Heinricho, qui instituit bibliothecam, ad quam, quos coemere debeat libros, cupit inde cognoscere; succedet hic in electoratu Palatino et est totus nunc restituendae ecclesiae deditus, utcunque ante hac carni sua omnia indulserit. Vehementer te rogo, fidem hic meam liberes; nam illi hoc de vestra benignitate promisi his diebus, cum essem apud eum Badenae. Famosum et tam impurum carmen in Osiandrum utinam a vestris nec scriptum nec editum crederet! Certe ad hic haec proficiunt, ut Christi omnia contemnantur aut debilitentur in utraque parte. Reprehensio peccatorum, quae non sit et confessio gloriae Christi et remedium fratrum, opus diaboli est, non spiritus Christi. Sed scio ista vobis dolere. Bene vale in Christo et nos in domino habeto ut vere vobis optime cupientes nostrumque ministerium domino commendate vestris precibus. Omnes istic notos mihi, rogo, meis verbis salvere iubeas. Argentinae, pridie calendas novembris 1544. M. Bucerus tuus. Typographo pro Bibliotheca quam primum satisfaciam precio indicato. Id praeterieram: anathematismon Lutheri in eos tantum ferri intelligo, qui pertinaciter negant Christum dare se in sacra coena. Ab hoc vos alienos esse sentio; ideo in quoscunque ille eum scribere voluerit; tum ego condemnationem iustam in illis tantum hęrere scio, qui tenentur crimine, quod iuste damnatur.
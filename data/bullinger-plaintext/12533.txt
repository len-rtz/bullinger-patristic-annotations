Allergeliebtister, trewer herr unnd bruder, eur jungst schryben unnd bericht, was der von Lunnda unnd des babsts botschafft by den 5 orten ußgericht, was auch by gemainer löblichn Aidgnosschafft zu hanndlen unnd zu verhoffen sy, hab ich zu hochstem dannckh vernumen unnd mich desselben gemainer des vatterlands sachen zu gutem gebrucht. Es wurdt auch viel frucht bringen. Die fynndt synnd noch nit sonnders starckh. Haben umb diese stat noch uber 4000 oder 5000 kriegßleut nit beisamen. Bin guter hoffnung, es soll ine ir rechnung viel felen. Hertzog Ulrich von Wirtemberg heldt sich stiff. Hat 2000 pferd unnd 20 fenndlin guter knecht. So werden die stet gar bald auch 20 fenndlin machen. Innsunnderhait wurdt Augspurg allain zehen fendlin haben. Synnd schon 6 gemustert unnd zu den uberigen lut verhannden. Eure schryben, unnd sonnderlich das letzer, am tag Petri und Pauli gegeben, hab ich alle wol empfangen. By unns ist, gott lob, gar kain schrecken, sonnder ain gantzer rat ainhellig, das wir by diser gottis sach haut und har lassen werden. Ich verhoffe, wir werden gar kurtzlich gegen den fynden handln. Gott gebe gnad unnd sig! Es ist die sach ettwas küeler unnd lynnder bym gegentail worden. Der landgraf wurdt aigner person mit allem synem zeug zw unns inn die oberlannd kumen, allein syne vhesstungen besetzen unnd das annder inn di schantz schlahen; dann wir gedencken mit gots helff, dem hertzogen zuzetrachten. Helffend gott, unnsern vatter, treulich für unns bitten, wie ir dann schon im werckh syt, das er unns helff. Wir synnd in söllicher not unnd arbait mehr muehsam dann andechtig; vergessen doch gottis auch nit. Ich weiß, das ir unnd eure herrn als frumme true lüt an unns werden thun. Derglichen soll euch auch widerfarn; des syt gewiß. Es hat ain verzagter heiloser mann gleich im anfang dieser emporung ain flucht unnd forcht by ettlichen wybischen luten inn unnsser stat gemacht, das ir bis inn 16 richer hienauß geflohen unnd das irig auch mit ine genumen haben; die viel sicherer unnd erlicher hie plieben. Aber es muß allso sein, damit durch das creutz offennbar werde, was Christo und was Belial zugehört, wiewol ich das plöde wybervolkh will entschuldigt haben. Ich verhoffe, unnsere botten, hertzog Ulrichs von Wirtembergs gesandt, herr Jacob Sturm von Straßburg unnd Costantz, werden bald zu Baden sein unnd ir werbung richten, wie ungefärlich eur rat ist. Wir hetten gern von den Gropunden lüt gehapt. Sie vermainen aber, ine werde selbs not syn, sich vor dem frembden volkh zu beschirmen. Saget mynen gebittenden herrn burgermaistern flissgen dannckh ires truen gruß unnd bittend ime myne dinst allzit willig synn zu. Grüsst mir die herrn bruder, gelerten alle unnd ermanen[t] sie, unnsern gott fur uns ze bitten. Consul Welserus, de quo bonam spem concepimus, totus pusilanimus et excors est. Plus obfuit huic nostrę causę quam mille hostes extra męn[ia]. O quam egregie nunc se produnt hipocrytę! Herprotus et Georgius Herwart viros agunt, speroque eos ad finem perseveraturos. Vale, anime mi. 3. iulii 1546. Tuus ex animo Georgius Lętus. Ecclesiae Christi et communis patrię speculatori vigilantissimo domino Henricho Bullingero Tygurino, amico et fratri perpetuo. Zurch.
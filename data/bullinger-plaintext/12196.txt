Gratia domini tecum. Quum amanuensis noster in Termis Badeniis loturus esset teque conventurus, nolui, vir ornatissime, te longiori meaque inepta dicacitate gravare. Is enim manifestius omnia narrabit, atque ego scribere possum. Nos hic numinis benefitio in recte ceptis inmobiles perstamus, tametsi sunt, qui adulationibus, ut solent, ad subscribendum nescio quibus opinionibus amice invitent. Atquę quo magis palpant, hoc diligentius ab illis cavemus. Summa: Ut Erasmus Fabritius ecclesiam hanc recte instituit, ita eam fatiem non exuit, quamvis sint multi, qui illam larvis picturare velint. Docemus pro virili pietatem veram et ea, quę faciunt ad aedificationem. Hortamur et urgemus oportune et importune ad vitę integritatem et vitam christiano dignam. Religionis et Christi symbola summa fide et reverentia dispensamus. Adhoc princeps offitium suum fatiens nos strenue iuvat. Montbelgardiana vero ecclesia adhuc fluctuans duro ariete impetitur. Angelander enim ille vel potius Satander furit more solito, ecclesiam reformaturus ad formam Wittenbergensem. Tossanus vero, ille sui similis et constans, quamvis omni ope humano destitutus, illius minas naucifacit. Fuerat quidam doctus concionator Panthaleon Blasius, patria Quadus, e Stuckgardia missus gratia componendi dissidium; sed homo subdolus et vafer hactenus aluit monstrum, siquidem ea, quę ad sedandum negotium in commissis habuit, minime executus est et ab ecclesia, cuius patrocinium susceperat, deficit. Dolemus omnes. De his scriba noster. Apologia vestra contra Lutherum ab omnibus piis distrahitur avideque legitur. Deplorant plures cęcam caecitatem, imo magis inflexibilem pertinatiam eius viri, cuius opera hactenus in pluribus rebus benignus deus usus est. Verum quis novit sensum domini? Hac forte ratione visum est deo suos exercere vel symbolicam coenam, mortisque Christi memoraculum, illustriorem (ceu lilium inter spinas candescens) omnibus filiis dei reddere. Manet adhuc apud me alta mente repostum, quando bonus Zvinglius, a Martpurgo reversus (post paucos dies dum ad illum missus eram a fratribus Bernensibus in Ergavia in difficili negotio gratia consultandi atque dum a coena et ego et Leo ac reliqui docti - inter quos eram ceu anser inter olores - ibamus spaciatum), incidit in mentionem eius colloquii, dicens: „Ich hab den Luther der massen erkant: Ehe er zu unßer meinung deß sacraments halber, die doch nitt unser, sunder der gschrifft ist, ston wirt, so wirt er ehe zu den touffern fallen.“ Eam sententiam hactenus ceu Apollinis oraculum observavi atque subinde sepius testatus sum Zvinglium tum prophetali spiritu polluisse. Verum de his satis. Volebam modum ponere literam, sed iamdudum excessi. Si excusus est libellus de resurrectione Christi in parva forma, per hunc nobis remittatur. Vale cum familia et ecclesia, frater in Christo et ornatissime et dilectissime. Salutat te Nicolaus Regius fratresque omnes, in primis vero cancellarius principis. Salutabis nostro omnium nomine fratres omnes, in primis Gvaltherum, Megandrum ac Erasmum nostrum et meę aetatis affinem Pellicanum. Richenvillę, pridie kalendas maii 1545. Tibi deditissimus Matthias Erbius. In principum comitiis nil agitur memoria dignum, nec quisquam principum pręter Ferdinandum cum sordidis quibusdam episcopulis illic agit. Expectatur caesar, qui e Bruxella promovet more testudineo. Turcam esse in magna expeditione testantur tyranni, qui circum nos et vicinos populum multant et ingentem pecuniam emungunt. Quidam scripsit e Polonia habere exercitum, ut e literis Hedionis principi scriptis intellexi, supra octingenta milia virorum. Quodsi verum, superarent numerum locustarum. Hispani nuper e Vogeso per Montem Concordię prodeuntes apud Strasburgum Renum trayecerunt recta tendentes Ulmam, ubi in Danubio navigiis in Pannoniam deferentur. Estis et nos et vos Helvetii a metu liberati, etc. Beatus Rhenanus refert scriptum ab Italo Tridentino sibi olim et noto et familiari concilium generale suspendendum ad kalendas Gręcas. Utinam adpeteret dies, quo concilii magni angelus iudicaret orbem in aequitate et populos in iustitia, quę est Iesus Christus! Sed quo feror? Valebis. Ornatissimo viro comprimis pietate et eruditione d. Henrycho Bullingero, ecclesię Tigurinę vigilantissimo episcopo, suo percharo fratri.
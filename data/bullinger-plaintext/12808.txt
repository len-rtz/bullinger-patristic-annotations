S. Quod nihil rescribis ad tot meas literas, dilectissime pater, et nihil consulis in tam urgentibus necessitatibus, non tam miror quam doleo. Metuo enim, ne intercipiantur literae. Scripsi 26. decembris prioris anni, 7. et, nisi fallor, etiam 9. ianuarii, quibus omnibus insto, ut consulas, quid in praesenti rerum statu sit agendum. Sed dum tu differs, eo devenit res, sicut in tempore olfecimus, quod senatus noster nuper magnus, ut vocant, collectus Fugckeri pollicitationibus unanimiter decreverit se pacturos esse cum caesare, si saltem salvam ab eo possint impetrare religionem et libertatem. Actum 15. ianuarii. Crastina mox legatos dimisere (inter quos et ipsum Fugckerum) ad caesarem supplices, ut clementer eos recipiat pacemque promittat. Quae res, quamvis plurimis ex civibus, maxime plebi, fuerit ab initio adversa valde, tamen tam coloratis adducuntur omnes argumentis, ut non videant, quanta perfidia relinquant alios suos confoederatos; quam impie se antichristi subiiciant propugnatori, quod ei, cuius perfidiam iam omnes in tectis decantarunt, nunc habeant fidem, cum tamen sciant etiam aliarum urbium nullam esse a caesare receptam, nisi illo appendice, quod usque ad generale concilium in religione nihil sit tentaturus. Quod, cum iam Tridenti sit congregatum, facile est videre, quamdiu habituri simus pacem. Ideo luce clarius est sub hac pace nos amittere pacem aeternam et salutiferam huius pacis annunciationem. Lucri bonus odor dementat omnes. Verentur, ne eorum bona, quae in caesaris habent ditione, confiscentur ipsique propter Christum pati cogantur. Dicunt etiam quidam viri magni aperte se nolle propter principes hos atque etiam concionatores suos mendicitati se suosque exponere; quam vocem a consule, qui tamen hactenus fortem se praebuit, se audisse libere dicit d. Laetus. Videmus ergo, qualis futura sit rei catastrophe. Promittunt plebi multa ut et nobis; quanta constantia evangelium sint conservaturi et defensuri, quandocunque caesar hoc eis eripere sit conaturus; et stupidi homines non vident eum nunc nunc  nihil aliud agere! Sciunt, quid moliatur, quare susceptum bellum et quod ab initio statim huius belli alias praetexuit causas se bellum movere tantum contra principes inobedientes, cum tamen pontificius legatus Badenae aperte prodiderit ad extirpandam sectam Lutheranam esse susceptum. Quomodo potest commodiore via evellere luxuriantem illam evangelii segetem, quam si in partes distrahat confoederatos? Singulis deinde sibi subiectis pro suo arbitrio, uti vult, uti potest. Quare, obsecro, Tridentinum concilium ita arcum intendit, nisi ut nobis subiectis statim eiaculetur decretum excommunicationis caesarique exequutionem commendet? Quocirca video eos in sensum praeposterum datos esse, qui iam suadent ecclesiae consultum esse, si se antichristi subiiciat filio. Monuimus summa constantia et libero ore eos in tempore, ita ut vocarint nos aliquando, cum negotium hoc primo ab ipsis conciperetur, rogantes, ne tam vehementes essemus (quasi male de eis suspicaremur); ipsos nihil prorsus acturos, quod contra religionem, salutem et libertatem patriae faceret. Sed iam, postquam parturierunt montes illi et in lucem prodierit consilium eorum, iam apertius etiam nobis interdixerunt omnibus, ne quid vel publice vel privatim contra pacem loquamur, ne forte seditionis spargamus semina. Nos Tigurini uno ore respondimus nos nec contra pacem, quae cum deo et honestate consistere possit, locuturos nec unquam locutos esse. Sed quoniam praesentem rerum videamus mutationem, nos adigi necessitate fidei et conscientiae, ut dominis hoc nostris Tigurinis significemus, penes quos vocatio nostra consistat. Quicquid illi nobis praeceperint et consuluerint, nos facturos. Suggessit consilium hoc d. Laetus. Scribimus itaque dominis consulibus et senatui, exponimus praecipuas causas, propter quas nec nobis nec ecclesiae consultum erit, ut diutius hic haereamus. Petimus revocari. Invitus relinquo ecclesiam, sed in hac ecclesia servire non possum, quae se antichristi subiicit ecclesiae, maxime cum sciam, quanta pericula hinc  nobis omnibus immineant. Musculus etiam ipse abiturus est, quamprimum audierit pacis conditiones. Suasit d. Laetus, ut in tempore nobis prospiceremus. Se enim scire, quod nullas sint recusaturi qualescunque conditiones, quas eis praescripserit caesar. Parat et ipse abitum. Hodie discessurus erat, sed veniam nondum a dominis petitam impetrare potuit. Rogavit is me anxie, ut suum tibi commendem negotium. Iussit etiam, ut tibi scriberem (quod tamen soli mihi aperuit), quod totum hoc negotium de pace ineunda cum caesare se clam sit factum et dominos quendam alium ex protoscribis huic adhibuisse rei eumque sacramento astrinxisse, ne Laeto vel aliis de hac re quicquam dicat. Qualis ergo lateat in hac anguis herba, facile aestimare licet. Petiit veniam, sed nondum impetravit. Scio autem eum non mansurum. Hoc quaerit, quomodo facultates suas, quas penes sodalitia usuraria habet, possit salvas recuperare. Tigurum petet vel Constantiam. Eo amisso Mecoenate ego quomodo manerem? Mansissem utique nec unquam abire desyderavi, dum unanimes cum Christo et christianorum foedere stare voluerunt. Sed postquam perfide deficiunt a confoederatis, quibus aliquando dignas dabunt poenas, cum sim Helvetius, nolo me caesari, cum christianus, non possum me antichristo, cum sim liber, servituti subiicere. Sequar Christum, qui dicit: „Cavete ab hominibus“. Proinde, praestantissime vir, rogo tuam excellentiam, ut negotium hoc nostrum apud amplissimum Tigurinae urbis senatum urgeas, ut revocemur. Parati erimus, sicut prius sic etiam in posterum, domino et ecclesiae, quantum dederit nobis dominus de spiritu suo, servire. Crucem non fugimus, sed eos, qui propter Christum crucem ferre nolunt. Fideles non relinquimus, sed perfidos; non christianos, sed antichristo se subiicientes relicto christianorum consortio et societate. Causa est honesta et sancta. Dummodo ne vos nobis deesse velitis! Non soli hoc facimus. Discedent et alii cives plurimi, quotquot sentiunt dolum, qui subest. Welser et Herbrotus iterum in consulatum lecti. Non possunt deo servire simul et mammonae. Haec causa eos tam reddit varios. Turcam in maximo aiunt esse apparatu. Ferunt etiam Genuam, Liguriae metropolim, a Gallis esse captam caeso eius urbis gubernatore Andre Doria. Venit ante 3 forte vel 4 menses Augustam Claudius ille hydροάνδερ Sabaudus et clam habuit suos auditores. Arianam haeresim in multos seminavit. Tandem prodidit se ipsum scriptum offerens senatui, quo dicit se esse prophetam altissimi indivisi dei, missum ad hanc urbem, ut sua eam servet doctrina; quam si recipiant, sint superaturi omnes hostes, omnesque sectas, etiam Iudaeos et Mahumetanos ita ad fidei veritatem reduci posse, hocque per ipsum effecturum deum. Nos hominem, non tam stultum quam blasphemum in dominum Iesum et spiritum sanctum, vocavimus, audivimus. Audita dominis indicavimus, qui eum statim discedere iusserunt, sed illo nihilominus manente ipsum cum quibusdam suis auditoribus et sectatoribus in vincula coniecerunt. Praeterea non habeo quicquam, quod scribere referat. Commendo me tibi, mi pater. Rescribe, quaeso, mox et effice apud senatum, ut etiam nobis scribant (non modo dominis). Scio enim eos non libenter nos dimissuros, non propter amorem nostri, sed propter clamorem vulgi. Sed si nos revocemur, eorum non movebunt nos vel dulcia vel aspera verba. Vale cum uxore et liberis charissimis. Saluta dominos patres et fratres universos et singulos. Salutant vos fratres nostri, Bernhardinus etiam, qui se tibi quoque commendat in his turbis; petit a te consilium. Augustae Vindelicorum festinanter, ut ex lituris apparet. Ignosce, quaeso. 19. ianuarii 1547. Tui studiosissimus Ioannes Hallerus. Clarissimo viro d. Heinrycho Bullingero, domino et patri suo charissimo. Zürich. M. Heinrych Bullinger.
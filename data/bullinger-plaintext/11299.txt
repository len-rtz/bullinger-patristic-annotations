Gratiam et vitae innocentiam a domino. Praeter meritum expostulaveram tecum proximis litteris super diuturno silentio tuo, Myconi charissime. Pulchre enim missis interim litteris resarcisti, quod quaerebar deesse. De caesareanis insidiis seu proditionibus nihil dubito. Dominum oro, ut virum sanguinem et bella volentem opprimat ad gloriam nominis sui. Si Anglus in foedus christianum receptus est, fac sciam. Nostri mercatores huius nihil retulere. Illi res suas agunt. Nihil quaestionis aut curae illis est de religione aut periculis evangelio imminentibus. Ich hoff alls, wölle ye der keysser dem bapst imm arß stecken, er werde ze letst drinn ersticken. Quamvis perpetuo me terreat nostra ingratitudo, perversitas, ambitio, luxus nimius vitaque impoenitens. Sed „non nobis, domine, sed nomini tuo da gloriam, ne dicant gentes: Ubi est deus eorum.“ Oremus hoc ardentius, quaseo, et vigilemus, quo vehementius isti nobis malum parant. De Cellario nihildum scriptum novi. Pro tua diligentia gratias tibi ago. Rodolphus meus non potest satis praedicare tuam beneficentiam et humanitatem. Dominus sit merces tua. Iuvabis illum porro haud dubie, quemadmodum hactenus parentis et tutoris loco fuisti. Utinam reciperetur a d. Grynaeo; non quod apud te male illi prospectum sit, sed quod volentem et benevolum te non gravo impudenter neque onero libenter. Grynaeus rebus ecclesiasticis minus occupatus est te. Novi apud nos nihil habemus. Faxit dominus, ut non infausta habeamus brevi non ab uno loco. Vale et me ama. 18. aprilis. Rodolphum, Buttlerum et Ryfenstein amato; nam te ex animo colunt. Anno 1539. H. Bullingerus tuus ut semper. Domino Osvaldo Myconio, antistiti clarissimo Basileiensis ecclesiae, charissimo fratri.
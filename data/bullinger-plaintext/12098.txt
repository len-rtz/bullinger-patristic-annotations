Gratia et pax a domino. Credo te, Bullingere ornatissime, solicitum extitisse de eventu disceptationis concionatorum nostrorum. Is sic se habet: Die, quem tibi indicaveram, sedimus ieiuni, quo negotium expedi[retur], usque post secundam a meridie. Ultro citroque cont[ro]versias audimus. Erasmus retulit, quę adduceren[tur] ab adversariis nec verbo divino nec Disputationi consona; illi contra invidia modo Erasmum adobruere nitebantur sua non aliter excusantes, quam quod hęc privatis colloquiis transigere convenisset, et cur ipsos non admonuerit fraterne ex debito chari[ta]tis privatim etc. Volebat Beatus ultra fidem aliud in coena requiri, ideo non satis esse cre[dere] sive fidem habere; et post longam velitationem confirmabat hoc, quęrens ab Erasmo, q[uid]nam ederemus in coena. Ille respondebat: Panem. Illico inferebat Beatus: „Ergo vici“, quasi egregii quid adduxisset. Quę vanitas risum ducentis extorsit. Decretum itaque est, quod velimus manere apud Disputationem nostram et conclusiones, quę verbo dei suffulciantur; itaque concionatores debere de sacramento coenę docere ad sensum Disputationis nostrę et libelli, qui „Agens“ dicitur, in sententiam prorsus eam, quę abhinc biennium decreta fuerat, quę et iam rursus repetita et ab integro renovata est. Obtinuit itaque veritas. At, quia mire norunt tergiversari, ne posthac illis liceat pro concione suam salivam evomere et nihilominus innocentes videri, et quasi decretis obsequantur, consultum est Erasmo, ut iam ab illis privatim petat, certum num, decreto huic obsequi et sic de sacramento docere velint; nam satis concedunt spiritualem esum; hic vero subsistunt nec ad Disputationis sensum et evictam veritatem addunt, quod spirituale edere nihil aliud sit quam credere. Si se ad id obstringunt, bene; sin minus, referet id Erasmus a[d] senatum et proterviam contumaciamque eorum indicabit. Amiserunt suas vires. Pacifice apud ducentos omnia audita et exacta sunt. Minor senatus turbatior extitit. Scriptum etiam senatus vestratis auditum, quod amicissime scriptum; summaque cum benevolentia et gratitudine quoque susceptum et auditum est. Pręcemur dominum intimo ex pectore, ut nos tueri dignetur et corda illustret concionatorum nostrorum, ut veritati studeant etc. Libentissime vellemus Lutheri furiosum libellum videre. Ubi primum ad te pervenerit, respondete sic, ut duntaxat veritas nec ullus affectus indignationis se prodat; nam ad veritatem vindicandam industrios vos esse decet, nec connivere. Quodsi et vobiscum in eadem sorte esse nos deceret, ut coalesceremus, credo non inconsultum fore. At vos decernite etc. Vale et me commendatum habe. Raptim, ut qui in ratione quęstoris occupatus sim. Saluta omnes doctos. Datum 17. decembris anno 1544. Totus tuus Eberardus a Rumlang. Desidero videre, quomodo delirum vetulum Cocleum tractatis etc. Doctissimo vigilantissimoque viro d. Heinrycho Bullingero, pastori Tigurinę ecclesię fidelissimo, patrono suo reverendo.
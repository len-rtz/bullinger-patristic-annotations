Gnad und frid. Lieber herr und bruͦder, ich hab geirrt in dem tagsatz gen Baden, dann ich hab geschriben, er gange an uff mentag künfftig 28. iunii. Das ist nitt. Er wirt angan uff mentag nach des broͤtinen hergotts applaßwuchen, das ist 5. iulii, mentag nach Ulrychi. Hütt sind botten genommen: h. burgermeister Hab und m. Dumysen. Die woͤllend üch beid wol. Ich hoͤr so vil, das ich der sach wol truw. Nitt mee, dann sind mannlich, bittend gott. Omnis virtus et victoria e coelis. Die hispanischen maͤgerling habend so lynde büch als wir, etc. Diewyl ich aber ouch gen Augspurg geschriben, der tag werde ze Baden angan uff 28. iunii, so ist min pitt, ir woͤllinds durch uwer schryben an Laetum verbessern. Alls der bischoff von Lundis ist ze Unterwalden xin, hat ein trummeter lantstrichling in trunckner wys geredt: der byßdschaff gang mitt buͤbery umb. Hiemitt ist er uff Schwytz gfaren. Der byßdschaff hatt des bericht empfangen, imm nachgeschriben. Ze Schwytz ist er gefaͤncklich angenommen. Der armm xell hat gesagt: „Ich sag nitt, das sin gloub buͤbery sye, sunder das er huͦry halb mit buͤbery umbgange.“ Daruff hat man inn lassen louffen und die huͦry des byßdschaffs lassen buͤbery blyben, etc. Gott mit üch! 26. iunii 1546. Bullinger. Clarissimo viro d. Ambrosio Blaurero, vigilantissimo ecclesiae Constantiensis antistiti, domino suo observando. Constantz.
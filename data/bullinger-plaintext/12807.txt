Salutem per Iesum Christum. Quid tibi retulerit frater quidam, Bullingere optime, nescio. Hoc scio meos invidos multa de me sparsisse indigna et ab omni veritate aliena. Causa mea sic fuit: Iudicium de me factum est, quod cum puella quadam ludere humanitus ipsa consentiente voluerim (nec perfecerim tamen). Iudicio facto (ut in tali re fieri consuevit) bona cum venia meorum dominorum huc concessi, ut meis rationibus deo bene iuvante consulerem. Quare non de magistratu quęror, a quo sum humaniter tractatus cuique semper debere me plurimum fatebor, sed de quibusdam meis invidis (qui etiam tibi non sunt amici), qui, cum huic scandalo occurrere possent tam facile quam manum vertere, me perdere maluerunt quam servare. Sed de hac re  conquęri amplius nolo. Deo enim omnia iam commendavi: famam, fortunas, vitam, qui omnium animos conscientiasque perspectas habet. Quantum ad literas commendatitias, quas a te petebam, nihil est, quod sis solicitus, enim magis observantia quadam erga te mea id faciebam quam aliqua magna necessitate. Dominus enim, qui me tuendum suscepit, is me nunquam, scio, deseret; in quo spem meam omnem collocavi. Nihil igitur aliud superest, quam ut eundem pro me ores, ut hanc spem in me tueatur et adaugeat meque, ut semper fecisti, amare pergas. Mitto ad te libellum nostrum quendam, quem hic ędidimus nunc primum (qui, si minus tuo limatissimo iudicio satisfaciet, dabis id meo huic gravissimo, quo mirum in modum perturbatus fui, moerori), et quid de eo censeas, aliquando rescribes. Vale per Christum Iesum et meo nomine uxorem cum liberis saluta. Basileę, 18. ianuarii 1547. Hic frater, qui hasce ad te perfert, natura Iudeus est, professione et recta fide christianus. Loqui tantum Hebraice, Italice et Gallice potest; vix Latine potest. Mecum fuit ad aliquot menses. Iam in Italiam proficiscitur. Libenter salutabit vestrum istum, quem isthic habetis, gentilem suum et d. Bybliandrum, quem tibi commendo. In Italiam se recipit, etiam rediturus deo volente. Iterum te saluto, mi dulcissime Bullingere. Saluta fratres istos optimos meo nomine. Tuus ex animo Coelius S. C. subscripsit. D. Henrico Bullingero, antistiti Tigurinę ecclesię et sanctissimo et doctissimo et vigilantissimo, suo observando. Tiguri.
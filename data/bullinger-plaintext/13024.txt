S. Tuae mihi literae, doctissime vir, ut semper gratissimae fuere, et hoc quidem gratiores quo longiores. Unum doluit, quod te purgandum esse ob ingenuam tuam libertatem, qua tuis ad me literis usus es, dignum duxisti, quasi vero non aequo animo tulerim, quicquid libertatis et candoris hactenus literis tuis infudisti. Nosti vero, quam levibus de caussis magni quondam viri labefacti sint, ade[o] ut acuratis etiam consolationibus fuerit opus, quominus aegre ferrent communes casus et hoc, citius ad sese ut redirent, evincerentur. Sane igitur et fratern[e] abs te admonitus fuissem, si quicquam tale admisissem vel commisissem potius. V[e]rum quum factum non sit, ego te meo de morbo doloreque certiorem facere nolui. Pr[o]inde te oro, me ne suspicari quidem pergas sic moroso esse ingenio, ut omnia tua mihi non longe erga me studia quam gratissima esse possint et debea[nt]. Ad institutum autem ut veniam, scito, me literas Hallero reddendas certo bonęque fid[ei] tabellioni tradidisse, et spero iam ipsum tuis illis frui. Caesar Augustam venit circiter decimum calendas augusti comite episcopo eius urbis et aliis insignis notae principibus et in hoc totus est, ut comitia ad calendas septembres indicta sin[e] mora celebrentur. Pollicetur autem Germanię ius integrum, fidem mutui officii et pacem perennem. Religionis nulla mentio! Multa iactantia victoriae adversum perduelliones, cum tamen a perduellionibus victoriam stetisse m[ulti] boni viri sibi persuadeant. Verum fucandi facultas penes victorem est! Omnes [boni] timent monarchiae factionem et studia, et ex Augusta, quanquam sint qui s[cri]bant multam inter papam et caesarem simultatem vigere, tamen frigide, ut credam. Faciunt caussae multae, illa inprimis, quod Anglo papa per Polum cardinalem in Scotiam missum evangelii inprimis nomine insidias struit conniventibus caesare et Gallo, et quod certe fertur, quod papa satagente caesar de vexandis Bohemis consilium inierit, non alia magis caussa, quam quod religio (qua quidem parte papisticae vaesanię non consentit) de medio auferatur. Frechto coniunx peste ablata est, dolenti vehementer, et publicum casum haud aequo admodum animo ferenti. Vale. Brev[i] plura scribam. Sangalli, calendis augusti, anno 1547. Vadianus. Caesar, ut primum omnium Augusta venit, praesidia urbi ante imposita dimisit. Qua id caussa factum sit, ambigitur. Sunt, qui bonam ea de re spem conceperunt, paterne et clementer ipsum omnia ordinaturum; alii fucum illis fieri arbitrantur, ne atrociora praesentiant. Ego urbe abire iussos puto, quo magis vacua commodaque iis hospitia consignari possint, qui undique ad illa foelicia comitia sunt convolaturi. Heri senatus noster et ipse diploma accepit, quo de comitiis adeundis admonemur. Sed intra saepes nostras nos, ut in praesentia contineamus, iam consultum et decretum est. Quaerebam tabellionem, num et abbati caesaris mandatum attulerit? Negabat aiebatque eas literas, quae abbatem evocarent, episcopo Constantiensi missas, qui caesaris nomine eam rem esset curaturus. Sibi negocium ad urbes datum, itaque se recta dicebat Schafhusiam petiturum, quo et ipsis suum diploma offerret. Vide syncretissimos plus quam pyraticos. Sed vale iterum iterumque, amantissime mi Bullingere, et me amare non desiste. Doctissimo pientissimoque viro d. Henrycho Bullingero, amplissimae ecclesiae Tigurinae episcopo, domino et amico inprimis observando. Zürich.
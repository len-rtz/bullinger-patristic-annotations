Die gnad unnd sterckung gottis mit unns allen. Amen. Furgelibtister, lieber herr unnd bruder, ich hab eur 2 schryben, am dato 18. und 19. lautend, bei unnserm lauffer zu höchstem dannckh vernumen. Ir sollend unvermeldt pleiben unnd verhoffe guts dardurch zu schaffen. Die sachen steen noch allso, das wir unns täglichs uberfals besorgen, dann wir sind mit musterplatzung und russtung umbgeben, wiewol unns die kayserliche majestat gnediglich zuschrybt und hoch verspricht, das es nit von wegen der religion noch wider unns geldten soll. Considerantibus autem Grecorum fidem et retroacta gesta nostri etiam seculi nulla inde fides concipitur. Des hertzogen von Wirtemberg unnd der oberlendischen evangelischen stett botten syen zw Ulme besamen, halten sich stiff unnd trachten zur gegenwörhe. Desglichen thun wir, dise stat, so vil wir immer konnend (dann es manglet schynbarlich am volkh) fursehen; verhoffen, wir wöllend inn kurtz so starckh werden, als der gegenthail yetzund ist. Aber synnd ye durch die untrue uberylt. Darumb werdt ir gott, unnsern vatter, bitten unnd menschlich auch helffen (was euch gott verleiht), dann unns ye diser lasst von der ere gottis wege, die wir furnemlich suchen, ufferlegt wurdt. Eurn herrn wurdt wider hiemit gedanckht unnd aller sachen nach lenngs bericht zugeschrybn unnd gar kain gehaimbd verporgen. Versieh mich, sie unnd alle erbere hertzen sollen diesen erschrocklichen verreterlichen der pfaffen vorhaben zuwider sein, unnd retten, damit wir nit under des sathans reich getrungen werden. Ich hab euch, herrn Gvalthero, Geßnero unnd ettlichen herrn von Costantz von hie uß lannge brieff unnd viel notwendiger ding zugeschryben, unnd sind die brieff uff 10. iunii ungefarlich gen Lynndau kumen. Unnd da sie sollten uffprochen unnd den widerwertigen inn die hennde werden, wurd es mir viel geldten. Gott gebe ain bessers. Es manglet dem widertail auch an volkh; darumb unns ain furderliche hilff umb zimliche besoldung im anfang der sachen viel erschiessen möcht. Grüesst mir alle liebe herrn unnd brüeff mit ermanung, das sie gott bitten wöllend, damit diser schwer handl zu seinen gotlicher eren unnd zu unnserm heil on plutvergiessen ußgefurt werde. Datum ylend, 25. iunii 1546. Ir kennt mich wol. Herrn Hennrichen Bullinger, vorgeer im wort gottis zu Zurich, etc., zu hannden. Zurch.
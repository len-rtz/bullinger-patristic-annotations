Salus. Bucerus me vocat Isnam, Bullingere suavissime; an obtemperaturus sim, etiamnum delibero. Dominus det, quod sit utile. Omnino vult a me scire coram, quae nam sint illa gravia peccata, propter quae sic damnetur; praecipue vero conqueritur se damnari a vobis et nobis. Pro vobis nullam dabo rationem. Pro me dabo, quam possum, ex animo et simpliciter. Statui vero et ex ipso interrogare primum, qui nam illi errores sint sive ab initio sive successu evangelii per doctiores commissi; dann man solt ym ymerdaren anderst thon haben. Secundo, quo nam ordine et quibus ritibus credat instituendas ecclesias. Ex his facile, ni fallor, deprehendemus illius mentem. Ubi rediero, faciam te certiorem, quid inter nos actum, si modo abiero. Unum abs te scire velim et a Pellicano, an obstetricum baptismum non agnoscatis pro vero baptismo. Qui enim pro vero habent, putant in Christo non esse neque mulierem neque foeminam. Proinde Maria resurrectionis fuit nuntia. Si ergo docendi provintia commissa est ab ipso Christo mulieri, cur non etiam commiteretur baptizandi? Sed audiam, quid vos ad ista tam sophistica. Ambrosius aliquot diebus apud nos fuit, qui ordine nobis religionis cursum in ditione ducis deliniavit et talem, ut domino gratiae sint habendae, utcunque quÄ™dam desyderentur. Sed quotus quisque pater familias est, in quo non aliquid desyderes; quid ergo in principe, imo quid in nobis ministris desyderatur? Si quid praeterea est, quod scire cupis, habes doctissimum et pietatis studiosissimum consulem nostrum, quem tibi et Pellicano commendo. Vos vero et familias vestras commendo Christo, in quo valete, pectora mea. 15. iulii 1537. Io. Zvick. Domino Hainricho Bullingero, Tigurinae ecclesiae pastori vigilantissimo, suo fratri observandissimo.
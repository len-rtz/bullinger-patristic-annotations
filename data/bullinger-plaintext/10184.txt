Der artikel dess landfridens den glouben betreffend vermag nit anders, dan das wir ünser lieben eydgnoßen von den fünf ordten söllind und wellind bey irem alten, waren, ongezwyfelten christenlichen glouben bleyben lassen etc. Habend sy denselben, das ist üns lieb. Ja, si habend in in zwölf artikeln, wie man denselben üns all von jugend an gelert hat und wir den ouch habend und haltend; darum wir nit gesinnet sind, jemand darus ze tryben. Und diewil wir üns vornacher allweg erbotten hand, ünsern glouben mit der geschrift alts und nüwes testamentz erduren ze lassen, sind wir in disem ufgerichten friden nit dess fürnemens gsin, eynichen glouben guͦt oder böß zuͦ geben (dann der gloub nit ab disen orten, sonder mit andern gründen und ab andern orten guͦt oder böß geben werden muͦß), sonder um frid und ruͦw willen; diewyl sich also zuͦtragen, das dess gloubens halb zwüschet üns span und misshell endtstanden, söllichs gern nachgelassen, sy, ünser lieb eygnossen, bei irem glouben ondisputiert und gearguiert und in sonderheit bey irem alten, waren, ongezwyfelten christenlichen glouben zebleyben lassen, mitt luͦterem vorbehalt, das wir gleychermaß bey ünserm glouben irendhalb onangefochten bleyben söllend. So aber sy, ünser lieben eydgnoßen der fünf orten, mit form und anmaßung obaingezaygtz artikels die meynung vor inen ghan, samm wir inen iren glouben damit guͦt machen, wie sy denselben mit allen umstenden vor inen habend etc., und üns also ze hindergon oder zuͦ fassen fürgnommen hettend, so gäbind wir aller erberkheit zuͦ ermessen und zuͦ gedenken, mit was ufsatz, list und argwonß söllichs von inen beschechen; deß wir üns doch gegen inen, so einen frommen, ufrechten, bestendigen friden ze machen und ze halten üns fürgeben hand, gantz nit versechen könnend. Zuͦ dem allemm mag ein y[e]der, ouch schlecht verstendiger, wol abnemen und merken, so der anzug ünserer lieben eydgnossen von den fünf orten, den sy gegen und über ünsere mandaten, in ünsern eygnen landtschaften und allein zuͦ den ünsern ußgangen, zuͦ haben vermeynen wellend, samm sy dadurch geschmützt oder geschmächt sygend etc., für ansechlich und rechtmässig zuͦgelassen werden sölt, wie schlechtlich wir gefridet werind, ja wie gar wir an unserm vorbehalt unsers gloubens nit habind sin köndend noch möchtend. Dann so wir in unsern landen, gerichten und gebieten gegen und mit den unsern nach erhöuschung unsers gloubens ze handlen underston wuͦrdend, eß were mit mandaten, missyfen, mit gebott, mit verpott, mit warnen, strafen gegen ünsern vögten, undervögten, predicanten oder andern, so üns pflichtig sind, und aber söllicher ünser verwaltung von zwyspaltz wegen dess gloubes zwüschet inen und üns ünser eydgnossen der fünf orten sich anemen, samm sy (wie gmeldt ist) geschmützt wärend und also für fridbruͦchig anziechen und belestigen weltend, wie jetzmal von unsers jüngst ußgangnen mandatz wegen üns begegnen wil, so wurde eß zwar darzuͦ khommen (weltend wir anderst irem begeren und gedunkhen nach frid halten), das wir der bekantnuss ünsers gloubens und aller verwaltung dess selben gegen den ünsern gar und gantz still oder abston müßtend und an dem vorbhalt, so der lantzfriden üns nit weniger dann inen bestimpt und zuͦgibt, nit habind sin noch by gedachtem landtzfriden diser sach halb ghandhabt werden möchtend. Dan wir je khein anders ünsers gloubens halb bekennend, haltend noch predigen lassend, dann das die oppfermess, wie man sy täglich brucht, ein warer missbrauch dess insatzes dess nachtmals Christi und ain grüwel vor gott sy, wellicher zuͦ schmelerung und abbruch deß todes Christi rayche. Item das der bruch der sacramenten, wie sy der bapst in uͤbung hat, mit der schrift nit gegründt noch der leer Christi gemäsß syge. Item das wir durch achtung ünserer werchen nit sälig, sonder durch den eynigen glouben vor gott grecht werdind etc., mit söllichen und dergleychen puncten und artiklen mer, in welichen ünser gloub mit irem glouben sich nit wil noch mag vergleychen. Und wir aber alles das, so wir in disen stuken vor üns habend, handlend und bekennend, nit jemantz zuͦ abbruch sines fürnemens, vil minder zuͦ schmach, tratz oder verachtung, sondern uss guͦter, berichter, christenlicher gwüssne, das ist uss verwaltung und gruntlichem ansinnen ünsers gloubens, thuͦnd und handlen, wie das durch unsere mandat und ordnungen täglichs von üns, gegen denen wir desse macht und gwalt habend, on underlaß gehandlet und braucht wirdt. Und so dem nun also ist, das ünser lieben eydgnoßen der fünf ordten forhaben dess gloubes halben und ünserer verstand und bekantnuss desselbygen straks wider und gegen ainandern stond und strebend, so ligt am tag, was uns zuͦ beyden teylen in abredung dess fridens verursachet hab, jetwederm teyl seynen glouben vorzuͦbhalten, und das wir durch söllich mittel zuͦ frid und ruͦwen khomen, ouch der pundten und anderer gerechtikheyten halb, wie wir die in unsern eygnen gerichten, gebieten, herschaften, lüten und landen habend, dester fürderlicher in einhellikheit verharren und bleyben möchtend, onangesechen was jeder teyl sines gloubens halber in den selben sinen eygenthomen gebruche oder handle oder nit. Wir wellend geschwygen, das der inhalt dess artikels unser gemein herschaften betreffend wol anzeygt, das man in denselben allein, und nit in eygnen oberkheiten und gerichten, jetweders teyls glouben sol fry und onangefochten fürgen lassen und daselbst dhein teyl dess andern forhaben verletzen, schmützen noch antasten, und so das von jemand gescheche, das sy von einem vogt darum gebuͤtzt und gestraft werden mögind; uss wellichem allem offenbar ist, das wir von den ordten und oberkheiten, so usserhalb gmeiner ünserer herschaften in gemelten landtzfriden khomen und verfasset sind, nit mögend noch söllend umm verwaltung dess gloubens, der gstalt wie in gmeinen herschaften zuͦglassen, angefochten werden. Oder aber die artikel, uns zuͦ beyden teylen ußgedingt, wuͤrdend eytel und vergeblich dess gloubens halb gestelt sin, und aller unfriden da dannen sinen ursprung haben und uͤben als wol als vor, das aber der heyter und ußtruk[t] verstand dess landtfridens in allen sinen artikeln nit ertragen noch gedulden mag; mit beger, das ünser eydgnoßen der fünf ordten söllichs eygenlich zuͦ hertzen fassen und wol bedenkhen wellind etc. Es befrömbdet üns daby nit unbillich, diewil unser geschworn pündt uns imm landtzfriden heyter vorbhalten und zuͦ allen teylen volkhomne gwaltsame gegen den ünsern mit herlikheiten, fryheiten, gerechtikheiten und anderm loblichem harkhomen unsers verwaltens zuͦgeben habend, das unser lieben eydgnoßen von den fünf ordten onangsechen desselben uns erst (sam wir beherschet werend) ußzylen und anmaßen woltend, in was gstalt wir mit und gegen den unsern in eygnen landen, gerichten und gebieten ze handlen und ze faren hettend, das wir doch inen uss ansechen obgemelter artiklen dess fridens ungern zumuten weltend. So aber in unserm jüngst ußgangnen mandat oder andern unsern gebotten oder verbotten gegen den unsern gethon sich befinden wurd, das wir sy mit namen anzogen, gemalet oder unß merken lassen, sy in iren landen und oberkheiten von irem glouben ze tringen und nit zuͦ gedulden, das sy mit den iren ünserm glouben zegegen fürnämind oder handlottind etc., oder das wir söllich mandat, gebott oder verbott gemeynen unsern iren herschaften ubersandt und zuͦ halten oder ufzenemen nach gemachtem friden zuͦgeschriben hettend (wellichs sich alles nit erfindet), so hettend sich ünser lieben eydgnossen zwar nit unbillich zuͦ beklagen, als wol als wir üns der ryntalischen mandatz zuͦ beklagen habend, in wellichen den evangelischen predicanten usserhalb und wider vermög gemeltz ufgerichtz landtfridens trostung von irer leer wegen ze thuͦn ufgleyt ist, dess wir uns umm irenß erbietens willen und uss vermög dess fridens billich nit zuͦ gedulden beladen und angnomen habend. Es ist niemand verborgen, dan das ünser lieb eydgnoßen von den fünf ordten styff uff dem verharrind, namlich niemand wider eynig ceremoni oder gebruch iren glouben antreffind, eß sy fleyschessen, kutten, blatten, der mess oder anderer kilchgwonheiten, ze reden oder ze faren ongestraft zuͦlassend oder gestattend, sonder an lyb, guͦt oder ander weg buͤtzend, wie vast joch dasselb ünserm glouben zuͦgegen und wider ist, darab wir gleychermaß, nit weniger dan sy, üns zu beschweren hettend. Ja, wo sollichs mit ußgetruktem vorbhalt dess fridens inen nit zuͦgelassen und als wol als uns gegen den iren nach irem wolbedunkhen ze faren vergonnen were. Und wir aber soltend gedachten ünsern lieben eydgnossen ire klag losen und als die, so den friden brochen, zum rechten ston oder aber ünsere gebürliche, rechtmässige mandat verendern oder abthon, wann wir allein umm fürderung dess, so wir gegen gott gesinnet und uss sinem wort bericht, darzuͦ für und für zuͦ gruntlichem bericht und erdurung der schriften altz und nüws testamentz gegen inen und menklichen das ünser mit warheit zuͦ bevestnen begirig und urbietig gsin und noch sind etc., gegen den ünsern mit unvergriffenlichen mandaten, schriften, gbotten und verbotten, on einich fürnemen jemantz ze schmützen oder zuͦ verachten, handlotind? Und das inen in irer eygnen oberkheyten wider unsern glouben recht und billich ist, das solte üns in unsern oberkheiten unzimlich und umb dess willen, das eß irem glouben nit änlich ist, abgestrikt und verbotten und wir inen darum zum rechten ze ston verbunden und schuldig sin? Ob das billich, rechtmäß oder gegründt sy und ob eß im glych seche, samm man frid und ruͦw ze halten und jederman by seynen rechten und demjenigen, so imm zimpt und gebürt, ja der heyter landtzfriden zuͦgibt etc. bleyben lassen welle, das wellend wir aller verstendiger erberkheit und denen, so dess landtzfridens eygentlich belesen und genyedt sindt, in trüwen zuͦ ermessen heimgsetzt haben. Hieharum und dieweyl wir khein anders vor uns habend, dann das wir unser lieben eydgnoßen von den fünf orten, wie vor gmelt, ongesumpt und ongeyerdt, ouch (diewyl sy also wellend) ondisputiert und arguiert by irem glouben bleyben lassen wellend, so wil zwar harwiderum alle billikheit erfordern, das sy üns lut dess landtfridens by unserm glouben und bey verwaltung desselben gegen den ünsern nach unserm willen und gfallen, wie wir inen sollichs in iren eygnen oberkheiten und landtschaften zuͦlassend und gonnend, gleycher weyß und maß onanzogen bleyben lassend. Dann wir straks und onverrukt by dem ze bleyben gsinnet sind, das gedachtem ünserm christenlichen glouben bey und gegen den ünsern bstand, fürschub und handthabung thuͦn mag, darzuͦ ünser offenbar verjechen deß gloubens, wellichs wyr in vilfaltigen, offenbaren gesprächen, niemantz zuͦ tratz oder schmach, sonder umm handthabung willen der eer gottes uffthuͦn und bekendt hand, nit verendern noch mindern wellend, eß sey dan, das üns jemandtz uss gottes wort, ünserm erbieten nach, eineß andern berichte. Sonderer guͦter und vertruwter hoffnung, ünser lieben eydgnoßen werdind uns uff söllich ünser so rechtmässig darthuͦn und uff die lauter, wolgegründt vorbhaltung ünsers gloubens zuͦfriden sin und irer vermeindter beschwerd, so sy uss ünsern mandaten ziechen wellend, samm wir iren darinn gedacht oder umm irendt willen sy ußgon lassen habind, sy selbs und üns ruͤwig machen und das thuͦn, das uff ir anfenklich erbieten zuͦ frid und einikheit reychen mag. Dann wo söllichs uff ünser so vilfaltig erbieten nit gescheche, und wir je mit söllichen und derglychen eingriffen und ansprachen der gestalt furo soltent vexiert und belestiget und mit so vergrifnen und verdächtlichen umstenden von luterm und hellem vermög ünsers gemeinen landtzfridens getrungen werden, wurdend wir zwar verursachet, mittel und weg ze suͦchen, durch wellich wir und die ünsern by demjenigen beschirmpt und ghandthabt werden möchten, das sy von den fünf ordten uns mit brief und siglen bevestnet, verwilget und nachgeben, und wir uns anfangs dess fridens luter vorbhalten habend. Hactenus de summa controversiae et quibus argumentis adversariorum intentio dilui et confutari possit. Sequitur consilium de caussę qualitate; nam et hoc belle expendendum erit. Dieweyl ünser eydgnoßen von den fünf ordten uff iren vermeinten intrag achten wellend, mit üns das recht nach lut der pündten ze bruchen und einen söllichen wichtigen, großen handel (um desse willen man concilia zuͦ beschreyben in radtschlegen ist) wolten zuͦletzst uff eineß manß erkantnuss und urteyl hinsetzen, villichter der hoffnung, daß der zuͦ inen fallen und wir also unserm gegründten glouben muͤßtend mit merklichem anstoß und ünserer eeren verletzung einen baggenstreych geben lassen und von dem tretten, das wir in unser gwussninen gefasset und uss der warheit erlernt habend etc., wellicher grund vast anhin, meinß gedunkens, alles anzugs fürneme ursach ist (nam id saxum volvit vulpecula illa mytrata, sui nomine pontificis). So ist zuͦ ermessen, das man nit schuldig ist, uff all anmuͦtungen inen rechtz uff der pündten lut und sag zuͦ gestatten. Dann so man söllichen brauch, besonder zuͦ disen zyten und löuffen zuͦlassen und ein jede ansprach, wie fräfel und ungegründt die were, solt von stund an nach abschlag der guͦtlikheit uff eines mans endtschyd oder erkantnuss gsetzt werden, wohin und zuͦ was übertrang, arglist und ufsatz das schlecht, fromm und getrüw ansechen der pündten gebrucht werden möcht, ist allen verstendigen leychtlich zuͦ ermessen, und das ringer sin wurd, diser gstalt on pündt sin, dann in pündten sin. Besonder wo man usserhalb rechtmässigs und gebürlichs verstandes uff den buͦchstaben dess fridens tringen und nit den sinn uß vor und nachgenden artikeln und capittlen abnemen, fassen und zuͦͤlassen welte. Haruf vor allen dingen die schidordt und die botschaften derselben orten umm diser sach willen anzelangen und an sy mit allem ernst ze wenden und anzebringen: so sich zutrüge, das die fünf ordt söllichs irens anmuͦtenß je nit still stan noch ruͦwig sin weltend, das man sy früntlich und guͦtenklich darvon weysen und sy erinneren, damit sy dem lutern und heytern friden geleben und söllichen ongegründten anzug fallen lassen weltend. Dann wo sy das by inen ze erhalten nit vertruwtind und wir aber kheins andren willens, dan styff zuͦ verharren etc., wurde man von nöten wegen geursacht, anfangs darum ein luter erklärung der artiklen zuͦ erfordern etc. Wo sy aber söllichs mit hengen der schidordten je erobern söltend, als ich doch nit vermein, das man inen um gemelter ursachen willen glimpf geben mög, so muͦßt doch mir das der erst rechtsatz sin: ob der landtzfriden söllich der fünf ordten ansprach anzenemmen bezwinge, und ob man inen umm sollich erforderung, sam sy geschmecht syend, antwort und rechtz ze gestatten schuldig sye oder nit. Nach welchem erst diser rechtsatz statt han wurde: ob der von Zürich jungst ußgangen mandat und derselben gleychen mandat dem landtzfriden zuͦgegen werind oder nit etc. Söllicher gstalt möcht sich der handel streken und verziechen ein lang zeyt, und mitler zyt man allerley löuffen vernäme. Wiewol mir nit zwyfelt, dann das man inen dises anzugs halber ze loßen nit schuldig, und so verr man zuͦsammen welt sitzen mit hertzen und willen, gottes eer und wort ze fürderen etc., inen ireß fürnemens gar nit glingen wurd. Gott welle sy einß besseren berichten. Amen. Vigilandum ergo nobis et attente circumspiciendum, ne quid admittamus, quod professe pietati ulla in parte incommodet. Valebis et boni consules suggestionem nostram. Est enim, nisi fallor, nobis caussa communis, ut ratio expostulare videatur, et consilia communia esse oportere; quanquam sine intermissione deum precamur, quo mentem illis mutet sua gratia in melius et ita afficiat ultorios animos, ut positis affectibus saltem avitae libertati et patriae decori non desint, si tandem pietati adesse nolint. Olim et haec illis fortassis dominus impertiet. Utinam autem ita fiat, ut illius gratia dispensante ultimi primi fiant et primi ultimi, modo non prorsus nulli! Vale rursum. Tuus ex animo Ioachimus Vadianus.
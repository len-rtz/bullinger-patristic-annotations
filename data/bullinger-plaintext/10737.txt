Gnad und fryd von got, unserem vatter, durch Jesum Christum, unserem herren. Amen. Lyeben herren und bruͤder, nachdem yr von mir gschrifftlich und muntlich bericht synd, wye myn her lantvogt von Sanganss wyder mych handlet, soll uwer lyeb wüssen, das er mir yetzund am anderen suntag nächst vor wyenacht ain pott thon hatt uss bevelch syner herren, der V orten, namlich, das ich yetzund zemall des predigens halben styll ston sölle untz byss uff den nächsten tag, do der syben orten tagherren zusammen kommend und myr ain entlieh urkund gebind. Darumb ist myn ernstlich byt an üch wye formals, yr wellend druff und dran syn, das myner lehen und schyrm herren myner pfruͦnd kuntschafft och verhört werde und ain gantze gmaind zu Wartow. So wirdt es sich wol erfinden, ob ich den lantzfryden gehalten hab oder nit. Och wellend versuͦchen, ob mir das pott wider abgelossen werden möcht. Domit synd bevolhen domino Sadai, cui soli honor et gloria in secula. Amen. Datę in Wartow, secunda feria dominicę, secundę ante natalem domini anno 1535. Jacobus Hewer, minister ecclesię in Wartow. Den frommen dyeneren und evangelisten der kilchen zu Zürich, Leoni Iudę und Heinricho Bullingero, mynen lyeben herren und bruͤder.
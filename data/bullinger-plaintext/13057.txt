S. D. Accepi tuam, quam 9. aprilis ad me per Ioannem Birckmannum, civem et typographum Coloniensem, misisti, vir doctissime, in qua facile perspexi tuam singularem erga me benevolentiam, et quamquam nunc temporis sim admodum occupatus, tamen, cum certum nanciscerer, qui Francofurtum ire vellet, aliquid literarum ad te dare volui. Si Argentinam, ita ut fieri potest, rediero, ilico ad te, si dominus omnipotens clementer permiserit, ut coram inter nos de rebus variis commentari possimus. Campanica, quae promisi, nunc misissem, si cum nostro constantissimo Nestore fuissem, cui vix locus est relictus in ista amplissima ditione idque tantum (mihi hic credas, velim, mi Bullingere!) propter coeptam ecclesiarum reformationem; et etiamnum non cessant eum illi persequi, qui instillare nituntur et scriptis et legationibus et orationibus se non petere religionem! Paucis ante diebus novum quoddam mandatum a Romano antichristo huc missum est (quod mihi et aliis nonnullis, ut loquuntur, insinuatum est), quo et aqua et igne nobis interdicitur, si non fuerimus cum Romana meretrice scortati, canonicatus ademptus et propter doctrinae professionem et quod constanter optimo Nestori adhaeream et propter aliquam meam epistolam, quae a nescio quibus intercepta Romam usque perlata est, in qua satanissimum, ut ipsi interpretantur, non pro dignitate descripsi. Eam affirmant in ipso consistorio coram papa et cardinalibus recitatam! Si verum est, vellem a me diligentissime eam epistolam esse scriptam, quod ego nunquam in epistolis facere soleo. Gvalteri vestri Antichristum legi, qui mihi perplacet; quem etiam recitari vellem coram aposcopo Romano, ut intelligeret clarius pios bene scire eum magnum illum ant[i]christum esse, de quo prophetae, Christus et apostoli p[re]dixerunt! Sed ad tuas: Quod meas, quas in principu[m] castris scripsi, acceperis, gaudeo. De civitatibus est omnino ita, ut scribis, quae utinam magis de libertate cogitas[sent]! Sed sero sapiunt Phryges! In Gelria apud Arnemiu[m] coeperunt Hispanicam illam inquisitionem, quam Lovaniens[es] sophistae valde urgent. Bremenses adhuc sibi constant, ap[ud] quos docet noster d. Albertus, cui in ultimis meis abs te [sa]lutem asscripsi. Ego tantum quaternas abs te accepi literas, qui[bus] et respondi. Mandatum contra nostrum Nestorem proxime tibi m[isero]. Iam bene ac foeliciter vale, vir clarissime, meque totum tuum ess[e] scito. 10. septembris ex meo musaeo 1547. Tuus totus, etc. Quicquid miseris ad d. Albertum, ego curabo perferri. Oro, ut quandoque scripseris. Ego, ubi potero, semper respondero. Gvalterus a me salutetur. Ignosce notulis. Clarissimo viro d. Henrico Bullingero, evangelii apud Tigurinos syncerissimo doctori, etc., suo observando S. ZÃ¼rich.
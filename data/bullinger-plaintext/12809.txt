S. D. in domino nostro Iesu Christo, unico nostro servatore. Ex Giengenio, cum pauculos dies in castris essem, postremas ad te dedi, quas ad te pervenisse confido. Post te per ornatissimum virum d. Halvilerum Bernensem officiosissime salutavi, quod ab illo tibi dictum nihil dubito. Iam ad prolixas tuas tandem respondero, quas ad me per civem Bonnensem ultima maii destinasti, ad quas hactenus propter varias meas obequitaciones, et quia certos ad manum non habui, respondere non potui. Nunc etiam propter varias occupationes, quibus hoc tempore admodum distineor, μάλα ταχέως scribendum est. Agnosco tuam humanitatem, mi d. Bullingere, qui me tuorum amicorum albo adeo amanter asscripseris atque non in postrema meae foelicitatis parte pono, quod me inter tuos locum aliquem habere sinas. Ego vicissim per dei gratiam ita me gessero, ut me porro lubenter passurus sis mecumque, ubi fieri potest, sedulo sis literis communicaturus. Quod puto fieri posse, si tuas Argentinam ad d. Ioannem Sturmium miseris. Profecto non agnosco eas in me virtutes, quas ex amoris abundantia d. Westerburgus tua in domo mihi attribuit. Satis est mihi, mi Bullingere, si tibi aliisque bonis studio, fide et diligentia satisfecero, quod quidem hactenus deo me clementer gubernante fecisse me spero, et id testari poterunt, qui olim mecum vixerunt, et qui nunc una mecum in communibus patriae negotiis versantur. Ad huc quaeror non tantum temporis mihi superesse, quantum vellem mihi ad studiorum confirmationem dari, et nisi perspexissem nostri optimi senis Barbati propositum pium, nemo certe hominum retineret me in aula, in qua sunt admodum pauci, qui munera verae religionis amant, quibus nunc Carolus caesar extremum exitium minatur, qui, hic mihi credas velim, contra auream bullam, contra iuramentum, quo electoribus obligatus est, omnibus modis barbatum senem petit, qui tamen aliud nihil quaerit, quam ut ecclesiae ex verbo dei solide reformentur, in quo totus est noctesque diesque. Et iam eam gratiam nonnulli caesaris authoritate suffulti reponere satagunt, ut ad diem istius mensis vigesimum quartum Coloniae sint conventuri et de novo, ut ipsi loquuntur, capite ecclesiasticorum eligendo deliberationes communicaturi. Sed, ut confido, parturiunt montes, nascetur ridiculus mus, etsi Carolus caesar causae cognitores instituerit ducem Clivensem, baronem a Cornei, ducatus Gelrici regentem, et Viglium Zvicchemum, quem fortassis vel ex Erasmica mentione novisti vel ex commentariis in certos titulos imperialium institucionum, quem multi praedicant, qui cum eo colloquuti sunt, non multum veri commertii cum sacris literis habere. Utinam de hac nostra causa quandoque coram tecum commentari possem plenissime vel scripta omnia ad te mittere, quo tu aliique Helvetii clarissime videretis, quo caesaris Caroli molimina spectent. Non semel apud me de illis causis reputavi, quae vos inclytos Helvetios hoc tempore remorentur, quominus maiora pro religionis defensione et patriae libertate feceritis. Mirabile est, quod non vultis intelligere Carolum μοναρχίαω quaerere et sanctae religionis oppressionem. Qui paucis in diebus per Belgicum novam instituit persequutionem et interim scriptis et legationibus promittit et persuasum esse vellet se non petere religionem. O hypocrisim, o nostram caecitatem, qui nondum sapere volumus et illud Davidicum vere repetere volumus: "Illis sola placent mendacia, laudibus ora plena ferunt, odii pectora virus habent" [Ps 62, 5]. Posthac, quantum omnino licebit, cavero, ne me propter literarum brevitatem accusare possis. Quando tantam erga me benevolentiam in tuis literis considerarim, dominus omnipotens tuos labores, quorum meministi, pro ecclesiarum utilitate sanctissime gubernet, ita ut hactenus fecit; sunt enim tui commentarii in manibus nostrorum concionatorum quotidie. Campanus Ioannes, os maledicentissimum, a Clivensium principe captus est et in arce Wassenburgica ditionis Iuliacensis detinetur. De spiritu sancto ita est, ut tu scribis. Habeo eius loquacissimum scriptum de purgatorio, quod etiam magno testimonio ornarunt Colonienses, quibus olim haereticus fuit, in quo Luterum piae memoriae, Bucerum, Melanthonem et Zvinglium foelicis recordationis virulentissime proscindit et, quod sane mirabile est, Lutero nihil iuditii concedit, sibi omnia arrogat, se solum a tempore apostolorum scripturarum intelligentiam assequutum esse. In altero libro agnoscit Romanum episcopum ecclesiae caput et schismaticos pronunciat, qui Romanum antichristum appellitent, missam approbat. Quid multis? Totum papatum restitutum vellet, nisi quod communionem utriusque speciei adhuc nobis permittere videtur. Ubi quandoque eius scripta videris, mi Bullingere, demiraberis spiritum vertiginosissimum, qualem certe ego vix a temporibus apostolorum fuisse credo. In tertio libro, quem nominatim inscribit nostro optimo seni, electori Saxonico et magnanimo Cattorum principi, sunt multa nullo modo vel in ecclesiis vel in aliis gubernationibus ferenda, quae tamen confidentissime asserit. Misissem libros per istum, quem certum esse arbitror; sed scio, quanta nunc temporis sint itinerum pericula, iam caesariani, iam Hessici excutiunt et pedites et equites. Si nundinae erunt Francofurti, quod adhuc valde incertum est, curabo, ut ad te perveniant et etiam quaedam scripta de nostra instituta reformatione, ut videas tamquam in speculo, quibus artibus Carolus caesar nobiscum egerit. De meis conterraneis, quantum adhuc video, nihil est spei; quos caesar in dies literis confirmat, simul et Romanus aposcopus, quas utinam in senatu fortissimorum Helvetiorum recitari audirem, ut plenius cognoscerent miras artes et consilia insidiosa Caroli caesaris! Te non novi Coloniae; nam 1522 redii Coloniam Embrica, ubi sub Caspare rectore Silesio nomen dedi Embricensi scholae usus domestico praeceptore Henrico Ressensi, qui adhuc Embricae docet, publici Ioanne Alio, qui nunc agit Monasterii Westphaliae, et Petro Homphaeo, Cochemensi, atroce evangelii hoste. Coloniae fui in collegio Laurentiano sub Campensi et Nicolao Traiectensi. Audivi postea diligenter Ioannem Caesarium et Plinium et Persium et suam dialecticam enarrantem, qui nunc vivit Morsae, miliaribus ab ista civitate quatuordecim. Dicitur graviter decumbere cum non magna longioris vitae spe. Audivi Phryssenium 1523 Rodolphum exponentem, qui post risit omnes religiones et a bobus ad asinos descendit, hoc est a sanctis studiis contulit se ita ad forenses actiones, ut etiam linguam in causis longe turpissimis venalem haberet. Inventus fuit mortuus in cubiculo. Hoc ipso anno optimus vir Iacobus Sobius coepit sacra pie interpretari. Arnoldum Wesaliensem quidem novi paucis colloquiis, sed legentem nunquam audivi; qui mortuus est constanter in papistica confessione et ante lectum repertus. Vivus solebat iactitare inter papistas se certos commentarios in Luteranos conscripsisse, quare, cum mortem inexpectatam audivissem, impetravi, ut in eius musaeum intromitterer; nihil inveni praeter pauculas Cochlaei epistolas et chartulas nonnullas habentes quaedam ex Graeco, Chrysostomo, translata. Quae in decalogum scripserit, vidisse te puto, et quod tibi mirum videbitur, nullum authorem vel Graecum vel Latinum inveni, in qua aliqua diligentiae significatio fuisset excepto Horatio, quem diligenter annotarat. Caetera omnia et sacra et prophana tam erant munda, quam si nullus unquam manum admovisset. Mathias Aquensis adhuc spirat, qui ausus fuit scribere ad nostrum senem praestare habere viginti concubinas quam unam uxorem legitimam. Hoc tempore summus est Coloniae theologus. Chrysanthus, quem nominas, est Monasterii Eiffliae, qui habet nescio quam quaesturam a Iuliacensi. Salutavi eum ante sesquiannum Monasterii et inveni eum a studiis alienissimum, abhorrentem a christiana religione. Petrus, qui ad gradus Mariae, ut vocant, iuventutem docuit, de quo tu scribis, fuit vir et optimus et doctissimus et qui multis Coloniae et in agro Iuliacensi oculos aperuit. Quo ego sum usus praeceptore commodissimo et charissimo, quod adhuc sexcenties epistolis comprobare potero. Certe neminem unquam magis intimum habui. Eum nobis eripuit aula Lotharingica, in qua a Gallo transverberatus fuit. Tantum ad tuam epistolam, vir clarissime, plus quam extemporaliter. Doctor Phrysius est in sua vocatione diligentissimus. Commendato vestrae ecclesiae me et pro sene nostro, qui ex animo reformationem ecclesiasticam quaerit, orate. 20. ianuarii 1547. Tuus ex animo si suus unquam. Pro Theodoreto gratias ago et per occasionem gratum me declararo. Domino Henrico Bullingero. Soli.
S[alutem] d[ico]. Accipe hic, Ambrosi, frater suavissime, quae respondi Cochleo, ac iudica libere fratremque admone liberrime. Scripsi haec intra septimanas fere 14 horis succisivis. Defendi causam communem, atque utinam magno cum fructu! Quae his tuis coniunxi, quaeso Ulmam ad Frechtum deferri diligenter curato. Dono illum exemplari; sed et literas a me Cochleo scriptas una cum exemplari mitto rogans, ut ipsa fide bona ad Cochleum deferri curet. Nolo, ut responsio per omnium oberret manus, priusquam ad ipsum perveniat, ad quem pertinet maxime. Nolo illius imitari exemplum, qui scribit ad me ac vulgat libellum, non autem mittit. Nec causam agens optimam tantillum metuo. In luce palam et aperto Marte agere ac congredi cupio, ago et congredior. Quod si ille referire perrexerit, clypeum non abiiciam, modo gloriae dei et ecclesiarum saluti conducere putavero. Plura iam non possum. Ora pro me dominum. Undique pericula et tentationes; sed liberabit ex his dominus. Vale cum clarissimo fratre tuo, Zviccio atque reliquis. Martii 14., anno domini 1544. H. Bullingerus. Clarissimo viro d. Ambrosio Blaurero, amico incomparabili, fratri honorando et semper charissimo.
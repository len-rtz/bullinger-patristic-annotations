Gratiam et pacem. Ternas a tua humanitate literas accepi, vir mihi semper colendissime. Prioribus iudicium tuum de libro meo de sacramentis scripto dicis, interpretaris epistolam episcoporum Germaniae et carmine Germanico exponis illud Letare Hierusalem contra consessum Tridentini consilii; pro quibus omnibus maximas ago gratias. Librum de sacramentis certas ob causas iam non vulgabo. Epistolam Germanorum episcoporum inseretur libris Stumphii. Probo autem tuam translationem non astrictam verbis. Bonus interpres non tam verba curat quam sensum. Legit et consul Habius tua carmina Germanica et valde probavit. Oblectarunt iis sese multi viri boni. Posterioribus significas papam caesari duas myriades auri pro[mit]tere, ut pergat sub iugum mittere Germanos. Ego ni[hil] pacis et boni expecto ab utroque. Antichristi poprium est thesauros distribuere. Caeterum scribit ex Augu[s]ta Vindelicorum Hallerus famam esse patres in Trid[en]tina synodo papam hoc nomine deposituros, quod dicat se thesauros colligere, quibus Germanos haereticos debel[let], at eosdem distribuere filiis et nepotibus. Putas tu, am[i]corum literis edoctus, Lutherum Islebii tumulatum. Ego vero intelligo ipsius cadaver, maxima pompa Witenbergam curru vectum, ab universitate et urbe exce[p]tum et templo illatum arcis, inter mausolea princip[orum] Saxoniae tumulatum esse. Epitaphium eius scriptum opera scribae cui[us]dam perplacet. Est enim elegans. Nec dubito, quin p[lu]res docti posituri sint ipsi epicoedia et epi[taphia]. Cum vero tuum Othmaro Glusso positum exhibere[m] d. Gvalthero, scripsit et ille; id, quod si non accep[i]s[ti], brevi accipies. Semper Christus ecclesiae suae praesens adversariorum ferotiam deprimit. Hic orandus sedul[o] videtur, ut semper nos defendat. Frechtum rediisse do[mum], et salvum quidem, gaudeo, praesertim cum Alphonsus ille Diazius, iudex rotae apostolicae, parricidio crude[lis]simo declararit, quam tutum sit contradicere bestiae magnae et multicipi. Nosti historiam haud dubi[e, cum] is fratrem suum, Cain Abelum, d. Ioannem Diazium, Neoburgi ad Danubium per ministrum securi percusserit. Postremis narras supplicium prorsus stupen[d]um, sumpt[um] coelitus, de parricidis Waldensium. Qua re rursus declaravit rex noster, quam ipsi curae sit [maximae ec]clesiae suae. Ipsi laus et gloria! Audimus caesarem festinare Ratisbonam. In itinere [S]piram ad se evocasse lantgravium et Palat[in]um. [Qu]id ab iis impetraret, ignoratur ab omni[bus]; d[ivinatur] a quibusdam. Totus in hoc est, ut impediat co[mi]tia Wormaciensia et foedus disturbet evangelic[orum]. Si audiunt concionantem vulpeculam Hispanicam, actum erit de libertate Germanica. Pasquillum hunc ab amicis accepi. Tibi communico, ut r[i]deas; sed remittes. Festinavit tabellio. Plura ergo iam non possum. Vale cum omnibus tuis. Tiguri, 17. aprilis anno 1546. Ze Baden hat man das werben des pund[t]s, [un]d abscheid genommen. Die lüt thuͦnd kein tugend. Nostros audio animis esse promptissimis. Bullingerus tuus. Excellentissimo viro d. doctori Ioachimo Vadiano, domino suo semper colendissimo. Sangallen.
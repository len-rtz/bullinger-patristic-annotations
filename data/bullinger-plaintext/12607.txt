S. et pax a deo patre et domino nostro Iesu Christo. Cum iamiam has literas scribere incepturus essem, advenit Voglerus tuas mihi una cum libro d. Theodori afferens literas. Ad illas ergo primo respondebo. Deinde, quae alias scripturus eram, subiiciam. Mones a margine tuarum literarum, quod imprudenter egerim, qui non rogarim d. Laetum, ut ex fonte sacro susciperet filium meum; sed hunc mihi compararim compatrem! Atqui sic feci: Dominus Laetus suscepit una cum alia quadam honesta matrona, quae mihi plurimum benefacit. Quia vero eodem die supervenit post baptizatum infantem Voglerus, voluit et ipse hoc habere nomen, licet baptismo non interfuerit. Non itaque verus, sed adoptatus est compater. Rem se sic habere testatur carmen, quod mihi d. Laetus cum aureo misit Rhenensi: Quod tibi promisi penes baptismatis undas, Huius sit testis aureus ille rei. Ne igitur hic quicquam putes inconveniens admissum! Quid de Helveticis rebus scripseris Laeto, adhuc nescio. Non dubito, quin dominus etiam inter illos sibi reservavit aliquos, qui genua non incurvarint ante Baal. Interim tamen video corruptissimum statum eorum reipublicae. Plurimi ex 5 Pagicis sunt in urbe nostra. Heri quidam Urensis nuptias hic celebravit, ad quas etiam me vocavit, 2 Svitenses, Glaronenses, Bernenses, Sangallenses et duo etiam Tigurini, Tugianus unus, Toggienses quidam, qui serviunt praesidio urbis, non inhonesti iuvenes. Ego ipsos fortiter ad pietatem veram hortor et, ut agnoscant, in quanta detineantur coecitate. Resipiscant tandem, qui iam nobis non verentur contra suam ipsorum religionem opem ferre. Illi benevoli (nisi simulent) erga religionem nostram sperant mox adducendos etiam reliquos et nullam aliam praetendunt causam quam bellum illud intestinum patrum nostrorum sanguine confectum. Hoc solum ipsos tam pertinaces fecisse fatentur. Interim tamen se paratos esse summis viribus nostram promovere religionem. Dominus det, ut possim adhuc videre Helvetiam circa veram religionem esse concordem! Quod librum d. Theodori miseris, ago gratias. Sunt enim multi cives, qui legere cupiunt. Quicquid constiterit, ex 2 coronatis accipe, si illi reddiderint. Si nil dabunt, ego solvam. Praefationem in Lucam, sicut petis, reddam Germanicam. De Zolleri negotio scripsi in superioribus literis. Vivit et valet. Ist sidhar bin etlichen scharmützlen gsin. Non ita se habet res, ut multi in invidiam eius praedicarant. Fuit scortum quoddam dissidii causa, sed quomodo aut qua ratione, non potui hactenus resciscere, nisi quod audio eum domino suo valde gratum esse valdeque eum propter illius doluisse casum. Scripsi ante octiduum praetori Kyburgensi de hoc negotio. Puto literas a te perlatas esse, ne et hic meam desyderes diligentiam. Quod minus frequenter superiori mense scripsi, unica Voglerus causa fuit, qui omnia tam diligenter annotabat, ut supervacaneum videretur his quicquam addere. Caeterum quid nunc agatur, plenius forte scribet Laetus. Ne tamen ego negligentior esse videar, quae habeo, haec sunt: Postquam exercitus noster mirabili caesaris dolo circumventus, mirabiliore autem virtute dei, licet magnis laboribus cum maxima inedia exhaustus ipsi iterum superior redditus sit (sicut in proximis depinxi literis, quarum alteras 24., ni fallor, augusti, alteras 26. scripsi, quas etiam tibi redditas spero). Nunc caesari imminet totus. 4 fecerunt globos: Elector habet unum, langrafius secundum, Schertlin tertium, ille ab Heidegk quartum. 26. augusti hora coenae aliquot centum equitum Hispanorum et Italorum progressi visique sunt. In quos circiter 300 equites ex castris Hessi egressi impetum fecerunt et 60 ephippiis (ut dicitur) nudatis, 15 captis reliquos in fugam verterunt. Inter captivos magnus quidam capitaneus bysso super arma indutus in aurea manica argenteum ferens clavem servatur. Varia est de ipso fama. Quidam dicunt pontificis nepotem, ducem de Camerina; alii ex patritiis eum dicunt esse Romanis. Confessi sunt caesarem nolle praelium inire, donec exercitus ex Inferiori Germania sibi iunctus fuerit. Itaque castris vallo et fossis firmatis ad pugnam progredi differt. Nostri instant castris eius. Ex Hessis unus tantum nobilis desideratus est; 9 equi vulnerati. Quottidie decertatur. 28. augusti Itali sive Hispani (nostri enim ignorant distinctionem) nostras invaserunt vigilias et circiter 20 trucidarunt ex nostris, signiferum etiam capitanei ab Heidegg. Turba facta in exercitu repressi sunt et in vicum quendam se receperunt. Crastina ergo Schertlius cum suis vicum illum cinxit provocans eos ad certamen. Illis vero progredi nolentibus vicum 4 plagis incendit et tanquam vulpeculas fumo progredi coegit. Erumpentes ergo non sine nostrorum aliquot interitu, ipsorum tamen 200 et plures interfecti sunt. In hoc certamine Schertlii equus globo bombardae traiectus est, ipse tamen, praecipitatus licet, salvus evasit. Expectamus in dies, quid amplius agatur. Caeterum ne nostri videantur in hoc bello ditiones tantum querere alienas, non Christum et propagationem evangelii, iccirco ecclesias in episcopatu Augustensi reformare incipiunt. Quia autem magna ministrorum penuria (nostrum quippe non plures sunt amplius 8, quorum etiam quidam dimittentur ad reformandas ecclesias), iccirco domini nostri suppliciter ad vos mittunt per hunc nuncium literas, ut hac in parte nobis auxilia feratis. Commendo ergo tibi atque committo hoc negotium, ne negetis aliquot eis mittere. Vellem unum atque alterum doctum habere mecum et facile efficiam, si miseritis aliquem doctum, ut mecum maneat in urbe; sic enim tandem superior erit numerus noster, ut forma illa reformari tandem possit. Da itaque operam: Insta, urge! Hoc est officium nostrum providere diligenter ecclesiis; hoc denique est episcopum esse. Sic puritas doctrinae conservari poterit. Curabimus nos, ut honeste et liberaliter eis provideatur. Poterunt aliquando subnascentibus aliis et ipsi in patriam redire, sicut et ego spero. Tantum, ne nunc miserae (imo foelices, quae liberentur ab antichristo) destituantur ecclesiae! Puto ego his vos posse carere: Eggstein, H[ans] von Dietiken, affinis consulis Habii. Horum alterum suaderem promovendum Kauffbüram. Wilbergensis natus Kauffbüranus, sed non convenit. Adhaec Iacobus Sarctor Wangensis claudicans pedibus, sed revera doctrina minime, et qui, cum magnam patitur paupertatem, posset huc promoveri. Praeterea Gallus, parochus apud Buͦbicken, qui fuit in monasterio Ochsenhausen; ex iuvenibus Ber[nardum] Lindoverum, Iningerum. Hunc rogo promoveas, nisi de eo dubites. Miseret me eius, licet non magna mihi cum eo sit familiaritas. Habet et praecessor meus Illnoensis, qui nunc est apud Richtischwyl, filium. Die möcht man all bruchen. Ego vellem eis adesse, ne quid perperam ab initio fieret, dann man wirt inen das reformieren nitt vertruwen. Curio etiam vocabitur a domino Herbroto, suo mecoenati. Cervinus posset etiam praestare gregarium. Sunt et alii. Ex quibus rogo deligatis aliquos. Non opus, ut sint admodum eruditi, si modo sint pii, et solide doceant vitaeque inculpatae. Ich hoff, d’sach well gan! Ego totus laboro, ut scholae et studia informentur, ut et ipsi habeant iuvenes, quos ad ecclesiastica instruant et ordinent officia. Cellarius vir bonus, sed studiorum parum studiosus. Musculus hatt all plagen mitt den meßpfaffen, eb ers ins greiß bring. Thuͦnds best. Es wirt zuͦ vil dingen guͦt sin. Haec raptim omnia; ignosce, quaeso. Festino enim ad Laetum, ut legam, quid ei scripseris. Scripsit iam aliquoties ad me Vadianus amicissime. Item Blaurerus et alii. Vale. Saluta d. Pellicanum, Theodorum, Gvaltherum (a quo expecto imaginem Zvinglii) et familiam tuam omnem. Augustae Vindelicorum. Salutat vos Xystus, author huius pasquilli, quem mittit Laetus. Calendis septembris 1546. Tuus, quantus quantus est, Ioannes Hallerus. Clarissimo viro d. Heinrycho Bullingero, fidelissimo ecclesiae Tigurinae pastori, domino ac patri suo venerando. Zürich.
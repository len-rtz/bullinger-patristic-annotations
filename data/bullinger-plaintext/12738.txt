S. De causis dissidii, quod esse fertur inter pontificem et Gallum, vel ideo nihil hoc tempore licet cognoscere, quod d. Maurus legatus discessit et quod Bernhartus Meyerus Argentinae est. Ab inquirendo tamen non desinam, si quid possim invenire. Vexat me, quod de pecuniae inopia, qua nostri laborant, queruntur omnes. Videtur enim ea in causa esse, cur nihil agatur. De domini operibus maximis nihil dico. Cur non tributum imponunt principes et civitates? Equidem audio, qui libenter insumerent, quę habent, tamen ut aliquis finis et vel pacis species acquireretur. Quomodo autem melius ad finem pertingi queat quam nunc, si cęsar ante oculos nostrorum hyberna instituit, modo frigus non esset tam vehemens? Non libenter dico principes quosdam, qui stant nobis, cęsareanos esse. Attamen miror, qui fiat, quod non secus agitur,  postquam rem feliciter agendi toties sit oblatum. Age, dominus novit et Hessus, de cuius integritate dubitare non valeo. Venit studiosus quidam his diebus e Witenberga huc, qui, multa de conatu Boëmorum postquam dixerat, adiecit tandem se Saxonię non valde timere, nam Danum plerasque civitates eius provincię fortissimis muniisse praesidiis. Coepi nonnihil sperare res melius se habere, quam ferret rumor. Nam hic sparsum erat Saxonum usque ad 25 millia cecidisse; sparsum autem erat ab inimicis nostris et dei. Orat Dryander, ne ęgre feras, quod nihil scribat. Se sic immersum pistrino litterario, ut emergere nequeat. Sed tamen scripturum se pollicetur primo quoque nuncio. Habeto excusatum. Quę in senatu quęque per tribus acta sunt apud vos, indicasti summatim. Quę vero in rure, nihildum accepi. Senatus, imo capita petierunt a me priora. De posterioribus rogarant, verum nihil reddere potui. Vale in Christo cum tuis et Gvalthero. Basileę, 24. novembris anni 1546. Tuus O. Myc. D. Heinricho Bullingero, doctissimo domino in Christo venerando suo. Zürich.
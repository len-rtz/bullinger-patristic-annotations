Salus et vita per Christum Iesum, servatorem nostrum, etc. Scripsi nuper festinanter et turbulente, quod et nunc facio. Boni ergo consulas. Urbs nostra in magna est trepidatione. Diffugiunt cives ditiores magna vulgi impatientia, ita ut metuamus tumultum. Sedamus, quantum possumus. Senatus etiam pusillanimis. Welserus inprimis reciperet, credo, quasvis pacis conditiones quam bellum. Vereor ergo, ne haec eorum formidatio magnum malum sit datura. Vellem libenter, ut vel aliquid saltem animi eis adderetur ab Helvetiis. Pudet eos, ut se aperiant eis. Dux BavariÄ™ intercedit, quantum potest. Sed quantum ego iudicare possum, hoc unum subest, quod et inprimis metuo, ut urbi nostrae obtrudant iterum episcopum et faciant reformationem Noribergensem papisticae tam- similem, quam anguilla est serpenti. Et metuo, ne quidam ex ministris hoc unice exoptent, ut hac ratione fiat pax. Dominus conservet puritatem doctrinae suae! Malo enim mori propter purum evangelium gloriose quam in fucato dedecorose vivere. Rogo ergo, ut literis frequentibus et nostros animes, et tuos tuis sermonibus, ut vel aliquid auxilii praestent, quo nostri recipiant animos. Impossibile enim esse putavi, ut, qui tantum simularunt erga dei verbum studium, tantum possent humanis vel minis consternari. Ego ago domino gratias, quod dederit mihi spiritum fortem et animum inconcussum. Volo laborare, quantum possum, monendo, hortando, confortando, consolando, orando, manibus etiam aliquid, si opus fuerit, praestando. Schertlius supra modum fortis et animosus est. Zollerum faciet signiferum. Exoptat habere vel 2000 tantum Helvetiorum, quorum se plus pollicetur effecturum opera quam 10000 lanciferorum. In summa: Helvetiorum nomen apud nos tam nobile, ut tantum non adoretur. Vellem igitur considerarent, quod sua res agitur, paries cum proximus ardet. Quia causa iusta, non deseret ergo dominus. Vale. Non potui plura, quia iam iam eo praedicatum. Saluta fratres omnes. Augustae Vindelicorum, 20. iunii 1546. Tuus Hallerus. Clarissimo doctissimoque viro d. Heinrycho Bullingero, Tigurinae ecclesiae fidelissimo doctori, domino et patri suo unice colendo. M. Heinrich Bullinger.
Gratiam et pacem a domino. Salvum et incolumem me Marpurgam pervenisse scias, pater colendissime, ubi d. Noviomagum non repperi; eadem enim septimana, qua veni, ipse Haganoam profectus erat. Habui autem a d. Oporino et Westheimero ad Lonicerum, Eobanum et d. Draconitem literas, qui in rebus meis nullam adhuc operam negavere. Totum denique se offert mihi Gaspar Rodolphus, dialecticae professor. Victum in collegio habeo, ubi quotidie plures quam septuaginta in una aula ad mensam conveniunt. Florenos solvunt singuli quindecim. Scis collegiorum mores et victum. Quo vero minus in victum, eo plus in cubiculi et lecti conductionem expendimus, adeo ut non maior sumptus sit Basileae 23 florenos persolvere. Sumptus itineris me hercle gravis fuit et mihi intolerandus fuisset, nisi eum d. Butlerus multa ex parte levasset, cui me multa debere fateor. Lectiones hic habentur incipientibus et novis literarum tyronibus utiles; qui vero aliquo in studiis progressi sunt, non habent, quod hic quaeritent. Sunt tamen privatę et conductitię lectiones non spernendę, sed eas adire penuria vetat; illis autem, quod nobiscum dissentire scio, nolo supplex fieri. Si nulla se mihi offert commoda conditio, inutile certe mihi videtur tempus hic terere. Celebratur maxime Vitemberga, quo et aliquot Bernenses profecti sunt. Scio tamen, quid vos metuatis, quamvis nihil prohibeat, quin idem de Marpurga et aliis omnibus Germanis vereamini. Scis, quid intelligam. Mores huius regionis tales sunt, ut apud paucos vel doctissimos temperantiae exemplum iuvenis habere possit. Similem vini ingurgitationem mihi antehac videre nunquam contigit. Mores deinde omnium corruptissimi. Nullum in hac Ger-manię parte inter papistas et evangelicę doctrinę professores discrimen cernas, si morum et vitę censuram instituas. Deus tandem in melius corrigat. Interim tamen incredibile dictu, charissime pater, quantam nunc rerum necessitatem metuere cogar. Sunt mihi pecuniae, quae me ad nundinas usque alent. Tunc vero in dimidiati anni alimoniam non ultra unius angariae stipendium adesse video, quod huic rei minime sufficere posse ipse iudicare potes. Quare, mi pater, vęhementer te obsecro, ut cum Ammiano (cui hac de re scripsi) causam meam suscipere digneris, ut vel aliquid nostri addant, quo honeste victum hic mihi parare possim. Quod si illi iuvare nolint, hoc rogo, quod extremum refugium video, ut cum Froschouero tantum agere digneris, ut pecunias aliquas in nundinis mutuo det post reditum meum restituendas. Nisi enim hoc fiat, vel abiectissimam quoque conditionem recipere cogar, quod, quam nobis omnibus ridiculum apud huiuscemodi homines sit, ipse vides. Nova hic multa et utinam pauciora essent. Nobiles aliquot currum Norinbergensem triginta milia florenorum, quos Jochamstaler vocant, vehentem intercepere. Alius et hisce diebus currus argento oneratus captus est. Non ignorantur nonnulli huius facinoris consortes, sed poenam nullam, imo risum et iocos consequi video. Haberem mira, quae de principe Cattorum scriberem: Fama vulgata fuit constantissima eum secundam sibi uxorem coniunxisse. Eius tamen animi eum fuisse omnes asserunt, et rem adhuc in dubio fluctua-re quidam huius rei satis gnari retulere. Sunt huius facti astipulatores quidam, quos hercle tales nollem, quia sine evangelii offendiculo hoc non facient. Rem omnem, ut ut est, tibi scribam, cum certiorem habuero nuntium. Hęc enim literis mandare periculosum est. Salutabis nomine meo uxorem et matrem tuam cum omni familia. Vale, charissime pater. Marpurgae, e collegio, 15. calendas iulii 1540. Hoc quoque vęhementer rogo, ut sodalem aliquem mihi adiungatis comitem, quocunque mittar. Solum enim inter ignotos semper versari non tam iniucundum quam periculosum est. Tui observantissimus Rodolphus Gvaltherus. Clarissimo viro d. Heinrycho Bullingero, patri suo colendissimo. Zü[rich].
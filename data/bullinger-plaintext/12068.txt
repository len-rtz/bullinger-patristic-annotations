S. Etsi intervallum temporis perlongum intercesserit, quod suavissimis tuas ad me amicissimasque literas acceperim, Bullingere observandissime, tamen sat cito ad eas (iuxta illud Catonis) respondero, si sat bene. Nunc quia multis de causis non modo non bene, sed ne sat quidem bene licet, quomodo hanc meam tarditatem excusabo et cunctationem? Ego vero saepissime volui scribere ad te et tibi partim pro humanitate literarum tuarum, partim pro studio me meosque iuvandi gratias agere. Verum nescio qua fortuna ita ceciderit, ut hoc a me in hunc usque diem fuerit dilatum. Proinde oro te, ignosce negligentiae aut meae potius oblivioni, qui homo sum propter occupationes nonnunquam officii parum memor. Quod pro sorore nostra, afflictissima foemina, tantopere laboraveris, agnosco veterem tuam in nos voluntatem ideoque, quia non est facultatis nostrae tantum beneficium promereri de te, precamur, ut is promereatur, qui praemia viduarum et pupillorum tutoribus immortalia proposuit. Novimus enim, quod, si istud in te situm fuisset, facile impetrassemus. De fratre nescio quid intercurrerit, quod non ita factum sit, quemadmodum abs te didiceram. Ego mehercule non probo illum in ludo triviali agere. Nam timeo, ne iterum contracta ex molestiis istis noxa non modo in priorem, sed ea graviorem aegritudinem recidat. Itaque vellem, si posset fieri, ut revocaretur ad vos, eximeretur ex isto pistrino et alicui muneri praeficeretur, cui tutius quam huic praeesset. Audio d. Lutherum libellum calumniarum et convitiorum (quorum plenus est) in vos evomuisse nuper. Miror calorem nondum in homine tam sene deferbuisse et, quod magis admiratione dignum est, hominem decrepitum καὶ πέμπελον nondum resipuisse. Copia eius invectivae mihi quantumvis cupido hactenus facta non est. Quantum tamen ex aliis intelligo, talis est, qualis debebat ex officina Romani pontificis prodiisse, non eius, qui dicit se Christum profiteri. Sed fortasse Iuppiter fulmina sua, quae hactenus Romae coquebat iaciebatque, Vitembergam iam nunc transtulit. Utut sit, ego spei plurimum habeo fore, ut a deo nostro ita protegamur, ut multo minus Vitembergensia fulmina quam Romana noceant. Hoc posco, hoc peto, hoc flagito a domino, ut, quando audio te animum tuum ad respondendum adiecisse, spiritu suo ita te regat atque gubernet, ne quid humanis affectibus ductus scripsisse videaris. Equidem te tacente saxa fusura vocem et os tam petulans, tam procax, tam maledicum obturatura putarem. Sed diutius te non impediam. Iuvenem hunc, qui has tibi fert, Ioannem Perennium Burenum, doctum et pium et propter veritatem evangelicam extorrem, tibi commendo. Vale cum uxore et lib[eris] tuis in domino Iesu foeliciter. Raptim, ex collegio nostro ad 7. calendas [novembris]. Meis verbis officiose d. Megandrum, Bibliandrum, Fabritium, Gvaltherum, ludimoderatorem vestrum et reliquos fratres in domino salvere iubeas. Tuus Ioan. Hospinianus ex animo. Divinarum humanarumque literarum scientissimo viro domino Henricho Bullingero, Tigurinae ecclesiae antistiti primario, domino et fratri suo in Christo semper observandissimo.
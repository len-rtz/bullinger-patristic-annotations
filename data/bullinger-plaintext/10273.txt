Precamur vobis sciencie dei accessionem. Cum dominus sua benignitate, candidissimi viri, magistratum nostrum sic illuminaverit, quod gregem suum non tantum prophetis iter domini monstrantibus, verum eciam iuventutis moderatore ingenia, ut aiunt, tenatia imbuente fulcire voluerit, comisit nobis a verbo ministris, doctum quendam et pium pubi nostre omni ex parte profuturum sciscitaremur, qui non tantum doctrina, sed et moribus floridam hanc etatulam candide vestire nosset. Incidit in mentem extemplo Benedictus ille Euander, qui literis a nobis accersitus, cum alias causis quibusdam solum adire natale compulsus et nos adire, quidnam ageremus, visurus dignatus est. Huic, cum praesto erat, mox ludi literarii poenes nos oblata est conditio, quam quidem pacto nullo subire voluit, donec et vos condescendisse senserit prioremque, quam apud vos habet, exuerit. Res igitur manibus vestris sepulta iacet. Precamur igitur obnixe vos, dominos et praeceptores nostros, quatenus obicem nullum ponatis, negotium nostrum neutiquam interturbetis. Opus enim habemus plurimum hoc homine. Agite, sentiamus in vobis charitatis vestigia, quae non se, sed proximum quaerit. Quod cum foeceritis, ut speramus vos facturos, studebimus modo quovis refundere. Reliqua calamo [non?] credenda a literarum ostensore haurietis. Valete. Actum Campidoni, 14. iulii anno 33. Iacobus Haistung, Vitus Kappeller, Paulus Rodocomus. Candide pietatis viris Heinricho Bullingero, Leoni Iude, Chuonrado Pellicano, a verbo domini ministris Tiguri, fratribus suis observatu dignissimis.
S. Nihil habeo, vir ornatissime, quod in pręsentia tuis ad me literis gratię plenis respondeam, nisi ut gratum mihi fuisse intelligas, quod meas tam amanter pro tua singulari humanitate nullo meo merito excepisti. Quem tuum in me animum ita amplector, ut occasionem aliquam cupiam mihi offerri, qua sentias Borrhaum ingratum non esse. Caeterum, quod ego admonui te, a captiosis amicis tibi et tuis caveres, non ideo hoc feci, ut, quid prudenter ageres, parum tibi tanquam luscioso constare suspicarer, sed ut cognosceres probis, qui ad credendum faciles sunt, a versutis saepius imponi quam improbis, ut sunt filii huius seculi prudentiores filiis lucis acrimonio lucis, quę de se prędicat: "Ego sum lux mundi" [Joh 8, 12]. Fuit apud nos vir fide et doctrina clarus concionator Lucarinus, quem, ut meritus est, commendatum, qua coepisti benevolentia, habere pergas. Ego eius et suorum, imo Christi et nostra communi causa egi, quę mea non soleo. Tu vale cum fratribus, et, ut regnum Christi, contra quod tantopere arma movet mundus et princeps mundi satan, amplificetur, oremus dominum in hoc anathemate, quo is terram, ut vatis est prędictio, percutere incipit. Martinus Borrhaus tuus. Ornatissimo viro d. Henrico Bullingero, Tigurinę ecclesiae episcopo fidissimo.
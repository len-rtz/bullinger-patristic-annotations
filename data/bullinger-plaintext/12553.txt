Gnad und frid. Ich truw, ir habind nunmee minen brieff durch Hansen Rychen von Rapperschwyl empfangen, dann ich uff üwer letst schryben nitt unflyssig kundtschafft uff inn gemacht und vernomen hab, das er erst sampstags vergangen fertig worden. Demnach ist nut sonders, dann wie ir uß miner herren schryben vernemmen werdent. Es bedunckt vil der unsern, redliche, kriegsche lüt, das nach erlangtem und verlegtem paß nitt guͦt sye, das man vil stett und schloͤsser ynnaͤm, dann man das volck in die besatzungen teylen muͦß. Vil wäger were, das die huffen und sunderlich der zuͦ Salmanschwyler angriffen und dannen than werde, damitt, so ir hinab ziehen muͤssend uff den keysser, das ir nitt ein huffen hinder üch lassen muͤssind. Zudem ist es kundtbar und offentlich, wer die houptschlachten behallt, der hatt stett und schloͤsser uffgethan. Dorumb bedunckt sy, ir soͤltend üwer sach uff dasselb richten. Zeig ich üch guͦter meynung; dann gwüßlich meint man es gar guͦt und wol mitt üch. Wie man ein gemein paͤtt uff dem land angesaͤhen, also ouch in der statt, des ir hie ein copy habend. Schrybend mir flyssig wider, dann mich übel verlangt, wie es stande. Vale, vale. 21. iulii, zuͦ mittag 12, 1546. Bullinger.
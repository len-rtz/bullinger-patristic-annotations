Gratiam et vitae innocentiam a Domino. Referet tibi, vir omnibus modis colende, dominus Ioannes Blasius, quid ab eo ut fideiussore postularit dominus Sebastianus paedagogus, aureos, si bene menimi, 6. Totidem enim pro victu sibi adhuc deberi ab illis adolescentibus, quos tuo suoque nomine commendarat dominus Ioannes Blasius, querebatur. Et quia nonnulla super hac re inter ipsos altercatio intercesserat, interposui me ac recepi me tibi scripturum oraturumque, ut adsis domino Ioanni Blasio, quo summa illa numeretur Sebastiano. Recepta est conditio ab utrisque. Boni igitur consule, mi domine, hoc meum officium et effice, ut parentes adolescentum pecunias mittant. Plura ipse Blasius. Nova apud nos sunt nulla, nisi quas dominus Blasius exponet. Caesar Spirae haeret et consultat cum imperii ordinibus de repellendo Turca et de oppugnando Gallo una cum sociis; divina, quos intelligat. De gloria Christi asserenda et reparanda religione vera nulla fit mentio aut rarissima aut cum dolo malo coniuncta. Dominus gratiose adsit suae ecclesiae. Scripsi continuis iam mensibus tribus responsionem ad libellum Ioannis Cochlaei de authoritate et perfectione absolutissima scripturae sanctae, et quoniam multis nos et nostras ecclesias convitiis contumeliisque ac calumniis oneravit, asserui nostram innocentiam, amovi illius contumelias. Liber habebit folia, ni fallor, 20. Exemplum a me habebis, ubi fuerit absolutus; nam desunt adhuc folia aliquot, quae nondum sunt excusa typis. - Filius tuus bene se gerit et charus est praeceptori et sodalibus. Ego subinde moneo, ut, si quibus rebus indigeat, mihi indicet; sed nihildum indicavit. Cupio enim tibi et tuis omnibus inservire. Vale. 6. Martii, Tiguri, 1544. Dominum Antonium salutabis. Heinricus Bullingerus tuus.
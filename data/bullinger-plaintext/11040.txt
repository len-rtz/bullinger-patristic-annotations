Ecce tibi, mi Bullingere, quae olim miseras. Visum est enim praestare, ut librum apud te seu Froschouuerum expleant, quam ut pereant apud me. Vix fieri potest enim, ut non usui sint aliquo descriptori. Cęterum, quod nihil scribis, tametsi miror, invenio tamen, quo hactenus te excusarim. Si perrexeris, tu videto, quam causam excogites silentii. Tempora sunt, quibus tacere ratione tali bonis viris et populi christiani ducibus non convenit. Si Arianismum isti reducere conantur, uti coepisse audio,, vel potius Serveti Hispani pessimum errorem confirmare, erit, quod agant viri docti. Quamvis vero sciam propter meam parvitatem hic nihil futurum mihi negocii, scribendo tamen monere seu hortari seu narrare quid possem, quod ad rem foret forsitan aliqua ratione. Literas Grynęi iamdum retineo apud me, quas, inquam, tu scripsisti, et bona fide retineo usque in adventum eius; speramus post dies octo vel decem rediturum. Bucerus ab Augustanis vocatus nunc apud eos est. Nescio, quid rei sit. Fratrum Bernensium dissidium dabit malum aliquando ecclesię tam grandi et egregiae. Vae zizaniarum seminatori! Videbis olim, quem finem dominus contentiosis parant ingeniis. Deus spiritu sancto suo corda nostra, quaesumus, illuminet! Vale cum tuis et fratribus. Ipso die pentecostes mox ante concionem vespertinam, Basileae anno 37. Myconius tuus. Domino Heinricho Bullingero, antistiti Tigurinorum, domino colendissimo suo.
S. Tu taces, et mihi non est, quod scribam, non ob argumentorum inopiam, sed copiam potius, unde tamen seligere haud licet, quod velim. Misera sunt omnia et nos miseri cum primis! Nemo eorum, qui circum nos sunt, non clamant nunc tandem finem instare cęsare perpetuo per Germaniam victore foederis superbi Helvetiorum; nunc talionem illos laturos effusi per totum orbem sanguinis! Et profecto, inquiunt, tempus est, ut insolentes istorum spiritus aliquando compescantur. Omnia mala induxerunt ipsi in Germaniam usque etiam ad blasphemias! Summa: Visitabuntur a Carolo. Hęc dum audio, vehementer me movent propter dissidia nostra, quę et ipse idem inter nos per suos fecit et usque huc fovit. Animi etenim non possunt esse uni, ut ita dicam, inter religione dissidentes. Nisi ergo dominus singulari de causa nobis adfuerit, quid futurum sit, non video. Si tibi sunt hic meliores oculi, fac, quęso, ut et ipse videam, quę sunt abscondita mihi. In domino confidamus, inquis. Bene, si peccata nostra permitterent. Scis, quam illa multa sint ac magna in omnibus nobis, quamque nulla sit poenitentia! Nos, qui praesumus verbo, dum instigamus ad emendationem, nemo audit, et ipsi nonnunquam labimur satis graviter. Novi, quid mihi accidat; unde divino, quid eveniat aliis etiam. At confidendum! Maxime sed et vita emendanda et iugiter precandum, ut deus nos respiciat, nobis parcat et reddat unanimes. Quod si obtinuerimus, cęsaris felicitatem non moror admodum, quamvis pacem mallem. Tantilla hęc potui ob festinam Wolfii abitionem. Vale in domino cum tuis, Pellicano, Theodoro et Gvalthero, cui scripsissem, si novissem in tempore adesse Wolfium. Basileę, raptim 16. maii anno 1547. Tuus Os. Myc. D. Heinricho Bullingero, viro doctissimo, ministro Christi optimo, domino suo in Christo observando.
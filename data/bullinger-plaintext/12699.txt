Gnad und frid. Uwer schryben, 27. octobris uußgangen, hab ich empfangen. Bin in allwaͤg der meynung wie ir. Gott woͤlle sich unser erbarmen. Und diewyl sunst nut ist in üwerm schryben, daruff ich ze antworten bedarff, fuͤg ich üch ze wüssen, das min herren 30. septembris raͤdt und burger gehept. Da ist verhoͤrt alles, das man uff dem tag alhie gehallten  verhandlet hat. Daruff habend sich erckent raͤdt und burger, die gantzen gmeind in statt und uff dem land ze berichten, wie dise gfarliche loͤuff gestalltet; was min herren bißhar gehandlet mitt den Eydgnossen und anderen; was bapst, keyser und das rych begaͤrt; das man daruß erlernt, das es der tütschen nation zuͦ thuͦn ist umb den glouben und fryheit; das sich min herren erkent und sich vereinigt, by dem goͤttlichen wort und raͤchter religion ze verharren, iren Eydgnossen von stetten, ouch iren nachpuͦren, trüwlich zuͦzesetzen mitt zuͦsaͤtzen und gwalltigem zuͦziehen mitt fenli und panern, wie es die notturfft vordert; das man an den 9 Orten pündt und friden ouch hallten woͤlle, etc.; und, diewyl die sach mencklich antrifft, rych und arm, das man die gemeinden hallte in statt und land, erfaare, wez man sich zuͦ inen ze versaͤhen habe. Und ist der fürtrag in gschrifft gestellt, den gmeinden vorzelaͤsen. Gestern hatt man die zünfft all in der statt gehept, etc. Da ist wunder, wie dappffer und einmuͤtig, trostlich und willig alle mannschafft zuͦgesagt hat, das min herren fürfarind, dappffer syind, vomm wort gottes nitt wychind, frommen Eydgnossen und nachpurn wider keyser und bapst und wer sy von der warheit traͤngen wil trostlich behulffen syind; darzuͦ woͤllind sy setzen ir lib und guͦt und sich erzeigen alls fromme, gehorsame underthanen mitt darstrecken alles, das sy vermoͤgind. Uff künfftigen sontag und volgender tagen wirt man in graffschafften, herschafften, stetten und gepieten gmeinden. Darzwüschen rüst man sich haͤfftig, dann man sich versicht, man werde uußnemmen inet 14 tagen, etc. Min gantz früntlich pitt langt an üch, das ir mitt üwerm vettern, minem lieben herren J[uncker] Conradt Zwicken, redind, das er üwerm kriegsradt zuͦ Ulmm schrybe, wie under Heinrych Rychmuͦts, houptmans, fenli ein junger gesell ligt. Heist Wolffgang Lavatar. Ist mins herren burgermeister Lavaters sun. Da wüssend ir wol, das sin herr und vatter gar ein redlicher und dem rych großgünstiger mann ist. Und wil mich aber beduncken, wie die gwalltigen amm regiment der houptmanschafft den guͦten, redlichen jungen vilicht mitt der besoldung schlaͤcht haltend, nitt sagend, wemm er zuͦ hoͤrt oder wer er ist. Gaͤbend aber andern eerensoͤld, deren diser wol allsbald genoß were und nitt unverdient wurde beliben. Suspicor. Nil certi pronuncio. Alioqui capitaneus, locum tenens et signifer viri boni sunt. Sed forte haec ipsi non expendunt. Nolim ergo haec illis esse fraudi. Da, so ist min pitt, der kriegsradt woͤlle imm nachvragen und verhaͤlffen, das er  nach eeren ouch bedacht werde. Es ist umb die eer, nitt umb das guͦt, dann er sunst wolhabend ist. Ist uß yfer, nitt umb gällts willen hinuß zogen. Nun weist der herr und vatter darvon nut, das ich hie schrib, dann der jung ouch one wüssen des vatters hinwaͤg zogen ist. Ich schrib das alein uß miner selbs bewegnus und zuͦ guͦtem der sach, dann ich acht, wenn soͤlicher eerenlüten eerenkind früntlich gehallten, moͤg es guͦts bringen. Genampter Wolffgang Lavatar ist des houptman Rychmuͦts trabant. Gott mitt üch. Datum in yl Zürych, 1. novembris zuͦ 12 ur mittags 1546. Gruͤssend mir minen herren burgermeister, üwern bruͦder und vettern J[uncker] Conradt Zwicken. Der üwer Bullinger. [Dem] erwirdigen [und wol]gelerten her[ren m. Am]brosio Blau[reren, pr]edicanten zuͦ[Constantz], sinem lie[ben her]ren und bruͦder. Constanz.
S. P. Scripsi ante 6 dies per Zollerum atque etiam per fratres duos, sed una tantum atque altera linea. Promisi me per hunc civem copiosius scripturum. Sed quoniam materiam certam exiguam omnino habeam, etiam nunc brevior ero. Promisit d. Laetus aliqua se scripturum. Pessime se habent omnia. Conceditur his militibus, quicquid volunt. Iniuria, qua ab ipsis afficiuntur cives, impune abit. Magistratus corda cera molliora habet. Aiunt: „Quid faciamus? Sumus in manu caesaris. Parendum erit, clementia speranda. Patientia vincendum malum.“ Interim hac patientia non conservatur, sed proditur veritas et Christus ipse! Iactant se ante annum ex urbe non ablegandos, donec et pfaffi in urbem restituantur omniaque iuxta caesaris animum fiant. Rumores sparguntur varii. Plebis pauperior pars indigne fert has pactiones. Qui civiliores sunt, a principum mercatorum pendent nutu. Rediit Fuggerus, et quem prius ut proditorem patriae abominabantur et execrabantur omnes, eum nunc tanquam patriae patrem et columen urbis adorant. Vexilla 6 primo numero exiguo ingressa continua accessione fiunt validissima: Advenere 4 alia, ut iam habeamus 10. Ulmam caesar reliquit. Nördlingae Argentoratenses ipsum convenisse fama est et se dedisse. De landgrafii perfidia praedicant mira; sive ex invidia sive rei veritate, adhuc dubito. Aiunt eum suppetias ferre duci Mauritio contra electorem. Episcopus Augustanus ecclesias deformat sive reformat iterum. Omnes parochos, qui uxores duxerunt, eiicit. Concubinarios scortatores restituit. Privantur ecclesiae pabulo coelesti. Damnant nos, qui eas ita lupo lacerandas dederimus, nec immerito. Summus capitaneus caesaris et claves urbis et vigilias habet nocturnas. Vendunt multi omnia, quae habent, et locum mutare meditantur. Nostri nulla habetur ratio; sumus peripsemata mundi. Alienantur etiam benevolorum a nobis animi. Musculus et Cellarius sunt constantes. Caeteri omnes claudicant. Clamamus intrepide poenitentibus ad salutem, nebulonibus illis nequam ad iudicium. Non video ergo, quomodo nobis diu hic manendum. Tentabimus prius omnia, nam dolet mihi supra modum! Cuperem anathema esse pro hac ecclesia, quia nulla ex omnibus Suevicis Tigurinae confessioni proximior fuit unquam! Spero deum, qui propter 10 iustos noluit perdere Sodomam, propter paucos nebulones, qui haec omnia suis dolis fabricant, non extincturum tam numerosam et meo iudicio satis piam (ut sumus homines) et christianam ecclesiam. Ora pro nobis diligenter, si det dominus, ut sine timore de manu inimicorum nostrorum liberati serviamus ipsi in sanctitate et iustitia coram ipso omnibus diebus vitae nostrae. Amen. Vale cum omnibus tuis. Salvos cupio dominos patres et fratres omnes, d. Gvaltherum etiam, cui sua mox remittam in epistolam ad Hebraeos memorialia. Vale denuo. 12. martii 1547. Locum et manum nosti. Fidelissimo Tigurinae ecclesiae antistiti d. Heinrycho Bullingero, domino et patri suo observando. M. Heinrych Bullinger zuͦ Zürich. S. Postquam occlusi meas literas, mittit ad me archigrammataeus et orat, ut ipsum apud te excusem (se enim scribere non potuisse propter intervenientia negotia) et ut addam venisse novitates certas, quod elector conflixerit cum marchione Brandenburgensi (qui venit in auxilium ducis Mauritii) et insignem victoriam reportarit. Deo laus! Vale. Omnis negotii, ubi comperero, te faciam certiorem.
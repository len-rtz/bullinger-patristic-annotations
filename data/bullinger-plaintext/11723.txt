Gratia et pax etc. Non possum pro dignitate comendare tuam eximiam fidem et candorem summum, quem erga me ostendisti in ista mea tentatione gravi, multo minus dignas refferre gratias, qui, quod vulgo omnium teritur ore, verum esse probasti: amicum in necessitate, qualis sit, videri. Sed dominum, qui remunerator est, assiduis precibus interpellare pro te non desistam. Proinde non opus fuisset tam exacta ratione expensarum, siquidem ego paratus eram adhuc plura super erogare, quoniam non putassem tam exiguo stipendio tantum iter perfici potuisse. Ceterum optares nimirum totam historiam intelligere, quid actum esset; sed nimis prolixa est. Institui propediem ad te venire et coram singula tibi fideliter exponere. Tantum hoc addo, quod adversarius clam se subduxit ab urbe, et quo se receperit, penitus ignoro. Senatus enim et diacosii iusserunt, ut testium nomina propria et loca, ubi habitarent, indicaret, quos producere contra me haberet in animo. Is fassus est se neminem scire. Suspicor igitur eum ivisse Scaphusiam sciscitatum, num accipere de me quid possit, deinde et Lindoviam ad Benedictum Burgoverum, qui hanc fabulam agit, forsan et Memingam. Expectabo igitur reditum, qui tamen incertus est; deinde ego ad vos veniam singula vobis narraturus et statum ecclesie nostre integrum. Tu bene vale et fratres omnes, maxime Gasperum, meo nomine saluta. 19. octobris 1542. Erasmus Ritter, ex animo tuus. Dem fromen, wolgelertnn herrnn Meister Heinrich Bullinger, predicant zuͦ Zurich, minem lieben herrnn und bruͦdernn.
Sonders vertrauwter, geliepter herr unnd bruͦder. Es hat mich min lieber vetter C[onrad] Z[wick] ain schreiben verlesen lassen, so ime von ewer herrn burgermaister Haben zuͦkommen, des sich dann der mann treffelich und über die maasß beschwert, derhalb er ime auch schreibt und zum hoͤchsten vermant und ersuͦcht, baid sachen, namlich der kriegsrustung und nachpuͤrlichen verstands, ruͦen ze lassen, dieweyl er doch soͤlichs alles ausß im selbs on yemands wissen, wie man ime billich uff sein hochs beturen daruͦm gloupt, gehandelt. Hat mich ouch dabey vleyssig gepetten, euch von seinen und meinen wegen ze schriben und zum vleyssigsten ze bitten, bey den zwayen herrn burgermaistern anzehalten, ouch darob und daran ze sein, damitt weder durch die gehaimen raͤth noch durch sy der sach halb auff anichem tag anicherlay anregen by andern aidgnossen bescheche, sonder, dieweyl sy die ainen sach ruͦen wellend lassen, das dann die ander auch allso stillstehn beleybe; dann meinem lieben vetter nitt wenig daran gelegen. Und moͤchte ime alles zuͦ grossem schaden und nachtail gerathen, nachdem bysanher von kainem unserer herren vernommen worden aincherlay will, mitt soͤlichen conditionen sich einzelassen, sonder min lieber vetter soͤlichs selbs als zuͦ ainer praeparation kunfftiger ding fuͤrgeschlagen, wie ir desshalb weyter alls der verstendig ewer rechnung machen koͤndt. So thaind nun das allerbest unserer baider vertrauwen nach, damitt weyter handlung verhuͤt und mein lieber vetter, der alles so gut und gantz getreulich maint, in kainen unrath desßhalb gefuͤrt werd, wie es dann warlich unbillich, so dasjhenig, so er im besten gehandelt, ime zum ergsten ausschlachen soͤllte. Damitt, was euch lieb und dienst, bitten den herren gott, mitt glouben fuͤr unß. Datum, den [...] septembris 1545. Ewer getreuwer bruͦder im herren Ambr. Blaurer. Colendo suo et charissimo fratri d. Heinricho Bullingero, Tiguricensis ecclesię antistiti. Hęc heri ad me Bucerus, 7. septembris:
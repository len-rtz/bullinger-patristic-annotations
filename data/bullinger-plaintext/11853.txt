Fryd und gnad von gott dem vatter durch Cristum Jesum sig zuͦ allen zitten mit unß allen. Demnoch min willig dienst und was ich eren, liebs und guͦtz vermag, sig üch alle zitt bereit. Lieber her und bruͦder, üwer schriben, mir aber mols gethan, hab ich entpfangen. Ist mir ein groß beduren, das ir so vil groß muͤw und arbeit haben von wegen Samuels. Gott sig uwer lon. In welchem ich nun woll verston, das villicht ir vermeinen, so die eren fruntschafft zuͦ samen koment, möcht villicht etwas spans witter entston von wegen deß artikels der sünen. Dörffend ir üch noch sy gar nützit mer entsitzen; dann, ob got wil, wie es angefangen, also wirt es ein furgang haben, wie wol, wie vor geschriben, der tüfel sich hefftig gewunden hat, aber nütz geschaffen, got sy lob. Acht, got werde sinen segen dorzuͦ senden, das nüt dann gluck und heill do wirt sin. Vil dorvon zuͦ schriben ist nit von nötten. So es got zuͦ last und wir zuͦ samen komen, will ich üch deß handels alles woll berichten. Demnoch, alß ir mir schriben, üch zuͦberichten, wer die sigen, so mit minem gefatter komen werden, wil ich üch anzöigen, wie woll j[uncker] Niclaus nit anheimsch. Also wirt komen j[uncker] Niclaus, Samuel, juncker Bendicht Mey, der muͦtter bruͦder, juncker Glado Mey, ouch ir bruder, sinen zwen dochterman Hans Wunderlich und juncker Picius Brugler, der drit mag nitt kon, das im woll von hertz leid ist, demnoch sin vetter Bendicht Wyttenbach und sin sun Stoffell, juncker Valerius Göuffe, unser meyer, und villicht noch zwen, das etwan uff die 16 roß kon werdendt. Er will nit vil lüt mit im unruͤwig machen; es kemend gern vill, aber es ist nit von nötten. Deß tags halb zuͦ komen, acht ich woll, es werde kein span haben, will das woll zuͦ wegen bringen, das man uff sampstag zuͦ nacht do wirt sin. Des übrigen deß huß halb werden sy woll eins inzuͦritten, will das woll an im haben. Sunst weiß ich anders nützit, dann got gebe gluck und guͦtt wetter dorzuͦ. Amen. Witter ist min pit an üch und an minen guͦtten herren und bruͦder Ruͦdolffen Gwalter, ir wellind so woll thuͦn und mit minem wirt in der nüwenstat doben reden, das er welle das best thuͦn, so ich keme und kranck by üch würde, das ich noch einest sin gast mog sin und woll abthewen; dann die obriste artzny, so man haben mag, ist abstinentia. Dorumb versorgends mir by zitten, ich besorg mir vast übel. Nüwer zittung weiß ich nit besunders, dann uff mentag vergangen sind etliche botten von den houpluten heruß komen, die sagen, das der keyser vor einer stat lige, die im der künig veren abgewunen hab, hab 6 sturm dorvor verloren, heist Niß, und ligt der künig nit wit von im mitt sinen züg; achten woll, es möge kum zergon on schlachen. Grussend mir alle guͦtte herren und bruͤder, minen herren burgenmeister und alle andre guͦtte fründt. Es thuͦtt uch ouch griessen all min hußgesind. Datum uff mitwuchen vor Simonuß Jude im 43. Ir sond üch rüsten zuͦ komen, das will er gehept han. Er hette woll gern minen her burgenmeyster Rösch ouch heruff, so es im nit zewidrig were. Üwer altzit williger bruͦder Peter Fuchs, den sond ir mich finden. Dem hochgelerten und erenwürdigen herren her Heinrich Bullinger, diener deß wort gottes zuͦ Zürich, minem günstigen herren und bruͦder zuͦ handen.
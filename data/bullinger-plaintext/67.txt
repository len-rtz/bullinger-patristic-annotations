S. Binas literas superioribus diebus a te accepi, dilectissime frater, unas per Benedictum Schurmeyster, alteras per Romanum quęndam, qui annis tribus apud Rhetos egit in Dussis concionatorem. Quibus me scias velim maxime exhilaratum, partim quod ex eis intellexeram quittanciam illam a me, ut ipse scribis, probe curatam tibi esse fideliter redditam, partim vero dolorem tarditate ac literarum mearum raritate contractum unis literis meis non solum esse profligatum, sed eciam veterem amiciciam nostram reparatam ac confirmatam, de qua tu opinione plus quam re ipsa (ut facile fit inter mortales) laborans tibi nonnihil decidisse somniasti. Nam ita de me sentire nunquam licebit, cum nunquam induxerim in animum vel minimum e fratrum numero abiicere. Tam abest, ut tibi renunciare statuerim veteri amico, et quem semper fide et officio sum expertus fidelissimum. Quum vero de huiusmodi rebus quam verbis potius testificandum esse censeam, satis de hoc dictum sit. Curavi hisce diebus literas certas opera Artopęi nostri perferri ad Casparem Sydenstiker propter quittancię errorem abs te diversitate occupationum commissum. Nihil dubitans, si illam habet, et te propediem habiturum. Pręterea, quantum attinet studiosorum nostrorum (proh pudor!) pudendam contumatiam, literas tuas summa qua potui diligentia dominis nostris scholarchis et pręlegi et exposui. Hic enim me calceus, ut proverbio dicitur, non parum urget, quod post multos labores meos et studium omne vix tandem eo ventum sit, ut schola Buceriana valedicta Tigurum studiosi nostri mitterentur, ipsi vero nunc omnes labores meos evacuant! Neque solum ardorem, qui omnem quietem mihi adimens vires indies exhaurit promovendę ecclesię Bernatum gratia, subvertunt, irritos faciunt, sed etiam me suspectum velut hęc egerim magis ad invidiam Bucerianę scholę, quam ut per Tigurinam melius ecclesię nostrę atque rebus turbatis Helveticis consuleretur. O ingratitudinem! Si in viridi talia faciunt, quid, quaeso, in arida senectute ab eis sperandum est? Mulctam, quam laturi sunt (ni prorsus stupidi!) responsionis dilatione facile odorari possunt. Arbitror ipse paschali foestivitate peracta legatum mitti, cuius opera et mandato accepto satisfiat, non modo, quibus ipsi nostri debent, sed eciam ipsos inobedientię et ingratitudinis commeritam poenam laturos. Quod mones e vestris neminem a nobis excipiendum nisi exhibitis literis, ipsi hoc illud iam pridem quam maxime necessum esse decrevimus servabimusque firmiter. Id quod, ni fallar, optime de me pronunciare ac testari possunt duo iuvenes illi Adam von Dietlikon et Ezechiel, filius pastoris in Wyltperg, qui elapsa praeterita septimana ad me venientes atque operam meam inplorantes sic ablegati sunt, ut facile credam ipsos non statim redituros. Divagatur et inter nostros quidam Wittodurus nomine Ioachim Furerius, qui et hisce diebus me multis elegantibus verbis convenit. Verum, quod fastuosus, ut nostri sunt plerumque adolescentes, apparuit nullas literas habens a vobis, aliam ipsum quercum iussi excutere. Gisslingeri nostri statum ex compatre nostro iunckhero Rordoff pete. Postremo, quomodo me dominus trudat, in quibusque velit versari me, recognosci, exerceri qualeque mihi nuper negotium natum sit et impositum nempe a Gallis indubie Sultzeri ac Batti nostri machinatione, partim a supradicto compatre nostro explora, partim a Romano illo, pręsenciarum latore. Negotio foeliciter, ut minime diffido, peracto statui abeundi veniam et commeatum exposcere. Suppellex enim atque vires tenuiores sunt, pręsertim Hallero nobis negato, quam huic pestilentissimę possint discordię suppetere. Vale cum uxore, familia omni. Salutatis in Christo fratribus omnibus pręcipue Frisio meo. Salutant vos omnes d. Eberhardus a Rumlang, Textorius, Artopęus summa fide mihi per gratiam ipsis datam senio confecto et experimentis variis manus porrigentes. Iterum valete omnes in domino et pręcibus vestris ad deum ecclesię nostrę et salutis communis Helvecię nostrę obliviscamini nunquam! Bernę, 11. marcii anno 48. I. K., tuus semper. Celeberrimo viro d. Heinricho Bullingero, apud pręposituram Tiguri pastori vigilantissimo, suo domino ac fratri observando semper.
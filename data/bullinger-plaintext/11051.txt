Gnad und frid vonn gott durch unsernn herren Iesum Christum. Der handel, darvon ir, fürgeliepter herr und bruͦder, geschriben habend, stadt also: Lutzernn und Schwytz wöllend dem appt hälffen und zuͦ im setzen, das er möge by sinen gerächtigheyten, brieff und sigel belyben und, was im entwerdt, wider gewendt werde. Hieruff habend sy min herren zuͦ Einsidlen angesuͦcht und gaebtten, sy wöllind mittsampt denen von Glaris die von Doggenburg bitten, das sy wöllind den kouffbrieff heruß gäben und die antwurt ietzund uff den gehalltnen tag gen Baden bringen. Sölichs hatt min herren beschwaret; habend deßhalb nienenhin lassen ryten, sunder iro botten gen Baden in befälch gäben, sich des stutzigen, tratzlichen prächts und gefächts der zwey orten zu becklagen: was das aber sye, das man dem münich so stutzig wider zwey ort zuͦsage? ob dann inen ein einiger münch lieber sye dann zwey fiirneme ort der eydgnoschafft, die noch so vil macht habend und sölichs ansähens und verdiene(n)s syennd? Hieruff ist nun uff dem tag zuͦ Baden vil gehandlet; doch ist das der endtlich Beschluß: miner herren klegt ist in die abscheyd verfasset. Danäben sind die mittel fürgeschlagen. Man begärt nochmals, das die von Zürych und Glariß die kouffbrieff heruß von den Doggenburgernn vorderend; oder so sy das ye nitt thuͦn wöllind, das man dann von den 4 orten uff Ulrychi gen Wyl kumme, die Doggenburger und den appt dahyn bescheyde und sy da zuͦ beyden syten bitte, das sy inen den handel lassind ab werden, nämlich das die Doggenburger vom kouff standint, doch die brieff innen behaltind, herwiderumb der appt nitt uff sinem koppff stotze. So dann die Doggenburger von dem kouff stand, allsdann söllend die 4 ort die beschwerden der biderben lüten hörrenn unnd besähen, wie sy einigheyt machen mögind. namlich ettlicher beschwerden entladen und denn ouch luͦgen des gloubes halb. Wo man sy dann nitt vereinigen möge, so söllind sy by dem kuͦff blyben; aber Zürych und Glariß söllend dem appt eins rächten harumb sin. Ob dann Zürych und Glaris neißwas bessers finde, wöllind sy ouch losen. - Sömlicher fürtrag wirt morn, uͦff Mittwuch 27. Iunii, für rädt unnd burger kummen. Gott beware uns. Amen. Das ist mir von üwer vrag zuͦ wüssen; wyters hab ich nitt erfaren können. Was beschähen werde, weiß ich nitt. Ich hoff aber zuͦ Gott, er verlasse die sinen nitt. Datum Zürych, 26. Iunii, 1537. - Lecto pasquillo remitte exemplar. Copiosas tibi per Antonium literas scripsi. Neglexi salutem, quam officiosissime tibi per meos illos Hieronymus Canien. nuntiavit; revocatis enim ipsis id eis diligenter iniunxit. Exspecto literas, quas tibi credidi, et num Osiandro suas destinaveris; quid item de Caesare, Turca, Gallo, pontifice acceperis. Tuus Heinrichus Bullinger. D. Vadiano, Sangallensi consuli, domino colendissimo. H. Joachimen von Watt, bürgermeisternn.
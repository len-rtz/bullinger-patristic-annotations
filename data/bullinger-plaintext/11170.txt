S. De amicitia, mi Bullingere, bene habet; firmata est pignore pręstantissimo, fide in Iesum Christum; quem quantisper servatorem et deum nostrum vero spiritu colimus, id quod dicis, nunquam inita semel inter nos amicitia dirimetur. In istud igitur vinculum coniunctionis et amicitię bonos omnes istic viros arctissime aptemus, ut quanto praestantius bonum est charitas hęc sanctitasque societatis christianę, tanto sit id quidem communius. Ego certe, si ad unumquemque illorum non scribo, complecti unumquemque maxime studeo tamen. De successu concordię valde gaudeo. Spero equidem iacta fundamenta praestantissima, cum et propius comittimur animis et suspitionibus minus nos iam deinde prebemus. Iacebit sathan, si placide componi saevus in ecclesia tumultus potest. Videbimus mox impostoris sathanę vafriciem, qua nos hostis crudelis, non certe res ipsa, tam horribiliter inter nos commisit. De nostris non erit dubium; confectum dabunt negotium. Illum iuvenem liberatum restitutumque esse valde gaudeo. Dominus Christus vere coniugat nos in ipsam lucidissimam mysterii tanti veritatem solide perductos. Amen. Valde oro, ut salutare mihi fratres omnes diligenter velis. Megandrum ut hortere sępe et sępius etiam moneas, iterum te valde oro. Ne putemus quenquam esse alienum a nobis oportere, quisquis secundum evangelium idem nobiscum profitetur Christum. Fratres sunt Zwingliani Lutheranique omnes, qui de eodem Christi sanguine soloque gloriantur. Valeat sathan, valeant rixę inutiles. Omnia nos pro Christi gloria, in exitium, in ruinam antichristi facere conarique decet. Itaque huc omnem animi alienationem in execrabilem antichristorum turbam convertamus et sub horum tyrannide captivos coniunctis aliquando fidelibus copiis diris vinculis liberemus. Amen. Iterum vale, charissime ac dulcissime frater. Gryneus tuus. Domino Heinricho Bullingero, amico et fratri charissimo. Tyguri.
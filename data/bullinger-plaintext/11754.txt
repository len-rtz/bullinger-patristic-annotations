Collegi, viri praestantissimi, Herculeis quidem laboribus, quod profecto ipsa veritate comprobaturos vos certo mihi persuadeo, divi Augustini, quae hinc inde sparsim in infinito operum suorum mare in evangelium beati Mathaei apostoli scripsit commentaria, tumultuaria licet congerie et emendicato ordine, eruditis tamen et rudibus illis meis sudoribus consultum perinde cupiens, doctissimum Bedam, Anglum illum Augustini studiosissimum longe q[uasi] sequens imitatus, quem hoc ipsum in Paulum olim molitum esse atque summa cum dexteritate et ingenii felicitate non sine maxima cum laude factitasse testantur lucubrationes suę. Quapropter multum eidem etiam pro evo nostro debemus. De illis igitur ipsis superioribus diebus Froschouerum certiorem reddidi, qui vicissim mihi rescribens obnixius me pręcatus atque contestatus est, suo ut illa dignarer proelo. Ad quod tum propter suam in hac re vigilantiam diligentiamque, tum propter litterarum suarum et characterum voenustatem eggregiam ultroneum me habebit et nullo pacto obstrepentem, hac tamen lege, ut meritis et conatibus nostris respondeat et vices rependat, quamvis in integrum restituere non possit. Sed quid multis moror? Paucis accipite, ornatissimi patres, quid velim: Per praesentium latorem, quod et Froschouerus votis omnibus voluit et a me efflagitavit, 14 illorum capita duobus primis libris complexa, potiorem quidem operis partem, vestris praestantiis transmitto, ut vel a vobis admittantur vel improbentur. Ex quibus etiam cętera facile colligi atque metiri possunt. Residuum vero operis ipse ego mecum, ubi ad opus illud perficiendum eum se accingere comperero, sum allaturus asportaturusque. Propterea vestras integritates per deum oro atque obsecro illis oculos accommodare vestros, illa, dico, manibus convolvere vestris, ne vobis grave atque oneri sit. Quodsi deinceps illud omnium vestrum calculo ad nominis Christi gloriam et dei optimi maximi laudem promovendam aliquid conferre, si inquam ad ecclęsię suę aedificationem commodumque (propter quam, si necessitudo exigeret, ad aras usque periclitaturos vos scio extremaque attentaturos) quippiam conducere aestimaveritis iudicaveritisque, ut ędatur, in lucem exeat, mundi iudicia subeat, non refragor. Sin autem factu minus opus esse arbitrabimini, supprimatur, inanescat, flaccescat pulvereoque situ squaleat et pereat. Sit interim totius negotii ratio in vestra[s] humanitates, a quibus pendebit, quicquid illud est, reiecta. Poteritis proinde huic addere, demere, supplere, quod deesse videtur, mutar[e], quod perperam positum est, transponere et salvo Augustino inverter[e] et, ut summatim perstringam, ad arbitrium vestrum cuncta simul ordinare et face[re]. Et licet nullum in his conscribendis non moverim lapidem neque prima facie, ut aederentur, animus fuerit, nolui tamen etiam nunc sine vestra censura, consilio et adprobatione id fieret, quos in hac re emunctiores, vigilantiores oculatioresque mundus non habet. Deinde, quod vestras pietates latere nolo, inserui, aggessi atque transcripsi quędam, quę humanitus ob iniuriam atque malitiam suę tempestatis Augustinum fuisse hallucinatum in professo est, sicuti est de auriculari confessione locus, de quadragesimalis ieiunii observatione, de cura item pro mortuis gerenda, ad quę ut nullo modo scripturas retorquet reflectitque, ita cum nemine super his pugnaciter contendit atque agit, sed illa patribus accepta reffert, consuętudinem esse ecclęsię sinit, traditionem necnon instituta esse sinodalium conciliorum permittit. Denique illa omnia emunctę naris hominibus atque viris peritis nihil incommodare video. Potissime autem a me ob id factum est, ne falsitatis, imposturę corruptionisque a Momis, papistis et criticis accusarer insimularerque. Postremo, quod ad me attinet, credite vera loquenti me nec verbulum quidem de meo addidisse, paucissimis interim ex aliis selectis atque comportatis, ut est natura serpentis et conditio synapis ex Plinio, Arionis, nobilis illius fidicenis, historia Ionę mergulo ad contundendum gentilium errorem ex Gellio comparata suffurataque, genealogia deinde atque ortum senioris et nequioris illius Herodis ex Ambrosio nonnihil ad chordam pertinens, preterea Portii Catonis severa in Lucium Flamminium censura ex Valerio addita, ex Ioanne Boccatio in impudicas foeminas occasione Herodiadis exclamatio et demum nonnulla ex Iosepho et ecclesiastica historia. Quę omnia lectoris pii soedulitas gnaviter offendet deprehendetque in nullius rei pręiudicium, sed ut textus illustrior clariorque redderetur, accoessisse. Stilum interdum atque aciem de composito, maxime cum ansa mihi daretur et necessitas postulabat, in sectarios nostrę tempestatis dirigens sepius, namque infames paligami[!], seditiosi anabaptistę, novi Schwenckfeldiani Manichei, detestandi schismatici impiique papistę negotium facescere nobis omnibus etiam nunc non desistunt. Ad quorum refellendos atque eliminandos pestiferos errores conspiratis calamis nos agere necessum erit. Caeterum, viri clarissimi, quam libenter castrorum vestrorum commilitonem agere vellem, difficile affatu est; hactenus etenim commigrationis ad vos agendę nulla sese voluit offerre oportunitas. Tametsi herus atque collator mihi sit optimus et in omnibus propicius, plaebecula satis bona, conditio haud poenitenda, tamen „nescio qua natale solum dulcedine cunctos ducit et immemores non sinit esse sui.“ Qua propter, si apud vos locus esset vacans et congruus fieretque vobis impulsoribus, ut iusta magistratus vocatione vocarer, haberetis me in procinctu et in omnibus vobis obsequentissimum et pacis atque unitatis studiosissimum. Vestrum interim erit curare, ut cum gaudio munus atque provinciam verbi subeam, et ne incidam in Scillam cupiens vitare Charibdim, summopere cavendum. Ego namque exoticis atque operosioribus adeo divexor premorque decimarum exactionibus, ut tempus etiam ad studia suffurari me necessum sit. Preterea ne Glaucina fiat permutatio et ne mihi contingat, quod Aesopicę caniculę, videndum erit. Quę omnia vestris charitatibus concrędenda committendaque haud ab re esse censui. Nec est, quod male de vobis venerabilibus viris atque charissimis meis fratribus ominer, imo quęque bona iam pridem de vobis mihi ipsi pollicitus sum. Faxit deus, ut omnia ad suam gloriam et omnipotentiam refferantur et cędant. De illis igitur rebus omnibus, si licebit vobis per occupationes, animos vestros mihi insinuetis, precor. Valete et me defensum conservatumque in album aliquando vestrorum ascitum pergite. Salutate invicem amanter. Raptim, ex aedibus nostris in Baltzsa Ehingerorum, 3. ianuarii anno salutis etc. 43. Totus vester Ioannes Piscatorius Litopolitanus, verbi minister in Baltzsa. Eximia pietate et eruditione clarissimis viris et dominis Cuͦnrado Pellicano, Heinricho Bullingero, Theodoro Bibliandro, Erasmo Fabricio, insignis ecclęsię Tigurinę ministris integerrimis, dominis et fratribus suis colendissimis.
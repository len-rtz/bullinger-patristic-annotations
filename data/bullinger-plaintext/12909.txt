S. P. D. Chalcographo, quem tu mihi tuis in literis commendasti, libenter fuissem gratificatus, si ullo modo potuissem. Verum ipsemet coram expertus est a nescio quo eximie sibi esse illusum spe magnae haereditatis proposita a matre videlicet relictae, quae extremae tamen egestatis intuitu in hospitale nostrum excepta, et liberaliter quidem prope tribus mensibus, quam voluit, exquisita luculentaque alimonia adusque supremum halitum fota et tractata est. Distraxit ipsa suppellectilis suae partem, ne vacuis prorsus manibus acciperetur, quatuor interim aureis Tigurum filio missis, et tunica quoque, quam quinque puto aureis aestimavit. Ea de re et ipse Spitzius, quicquid ei negatum est, tam urgentibus de caussis consulit boni, et agnoscit, plurimum beneficii nostrorum commiseratione in dulcissimam matrem esse collatum. De victoria principis electoris certum est, et recentibus literis a viris honestissimis nostri mercatores rem ipsam, ut obtigit, acceperunt, quarum compendium senatus noster Tigurino senatui summisit, quod et tibi, ut legas, dabitur. Est et Rossensis ille Martinus, qui Belgis hactenus omnibus terrori fuit, a Premensibus et urbibus Germanicis maritimis magna clade profligatus, unde et Hessum animum resumpsisse et instruere se ad bellum sustinendum fertur. Arrigere autem et urbes aures dicuntur nec aliud cupere magis, quam dira illa Hispanorum hominum panolethria sublevari. Sola interim Constantia et laudem et praemium constantię feret. De Argentorato bene speratur; sed senem illum Wirtenbergensem caesaris genua osculatum esse ferunt. Utinam sint, qui avitam Germanię virtutem postliminio revocatam gloriose vindicent! Frechtus schedam potius quam epistolam dedit, spei plenam, sed trepide tamen circumspectam et solita carentem libertate, quod mirum non est in tanto Corycaeorum coetu. Iubet tamen, te cum tuis omnibus salvere, et in tuorum albo censeri summopere cupit. Librum istum e Colonia missum lego libenter et gaudeo, in adversis tanta cum asseveratione gloriae Christi persistere senem illum et vere reverendum principem episcopum, quem solum in tota ferme Germania video dignum esse, qui apostolicę functionis successor habeatur. Dominus illum conservet incolumem eventibus laetis et auspicatis. Amen. Vale et me ama. Mittam librum, ubi perlegero; continuam enim lectionem crebra mihi negocia non concedunt. S. Galli, nono calendas aprilis anno 1547. Tuus Ioachimus Vadianus. Praestantissimo viro domino Heinrycho Bullingero, clarissimae urbis Tigurinae episcopo, domino et amico sumopere colendo.
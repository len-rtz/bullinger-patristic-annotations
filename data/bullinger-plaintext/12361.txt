Gratiam et pacem. Attulit mihi tuas, frater et domine semper colende, egregius, ut apparet, iuvenis Fuligineus, ac pro iis maximas tibi ago gratias. Libenter enim legi, quae scribebas. Caesari nemo bonus favere potest, cum is nedum bonus vir sit, sed pestis et exitium perniciesque non modo Germaniae, sed totius, quae gerit adhuc titulum christianum, Europae. Nam cum totus pendeat ab antichristo, dies atque noctes cogitat, quomodo herbescentem evangelii doctrinam opprimat in herba, ut iam non dicam, quanta serat bella, dummodo Gallum opprimere tentat, mox Turcos provocat, iam Gallum et Anglum commiscet atque committit, adde et occultis consiliis Germanorum arma contra Germanos impellit, deoque et hominibus molestus est, suis maxime. Verum vigilat iustus dominus, qui gemitus suorum exaudit. Certat modo cum Mose Pharaonis. Quid mox futurum sit, tempus declarabit! Cruentum et multis perniciosum est dissidium Galli cum caesare. Sed video, multa doctus experientia, reliquiis ecclesiae ita expetere adeoque necessarium esse. Eat ergo Laetus et fortiter moveat in Hispanum, donec utrique hic ludus tristis iudicio dei fiat! Ego negotium domino committo. Nostrum fuerit in tempore monere, ne plures sese militiae dedant sanguinariae. Si non omnes retinebimus, saltem valebunt dei consilia apud curabiles. Laeta sunt, quae nuncias de foedere Schmalkaldico. Utinam deo fidant et verbo dei per omnia se dedant! Cuperem tamen vanum esse, quod nunciatur latro adnumeratus protestantibus. Quid, oro, Saul inter prophetas saltat? Quid lupus in choro ovium ludit? Si verum est, senties simile iudicium hos subituros cum Saule et Achabo, quod ille Hagagium, hic Syrum Benhadad dimisisset incolumem. Redibit ad ingenium incendiarius. Non enim hoc magis mutabit quam pardus varietatem et Aethiops atrorem. Niemandts thuͦt deren junckeren ettwas dann alein die pürischen Eydnossen; yhene bschissend einandren und laͤckend dann einandren wider. Sed ego forte ante tempus iudico. Quinque pagicos fuisse in Valesia et plane nihil effecisse author est Tuginorum Amannus, qui unus ex legatis fuit. Sy habend gesagt, sy doͤrffend niemandts, der scheide. Sy syend eins oder woͤllend wol eins werden, und wunderent, wer sy beschickt habe. Sy moͤgind wol wider heym ziehen und danck haben. Also muͦst laͤre daͤsch heim gan. Nil aliud scimus praeterea; alioqui non ignorares. Svicii valde dissident propter capitaneum Kaͤnel, qui insimulatur a militibus nescio cuius reservatae pecuniae. Confligunt aliquoties privati aliquot, impliciti tamen factionibus. Aiunt Amanni filio, Egidio Rychermuͦto, (de quo Sedunensis dicebat: „Wir hand uß dem Armermuͦt gmacht ein Rychermuͦt; der künig aber hatt gmacht ein Übermuͦt“) duos in conflictu decussos esse digitos. Ac varius est de his rumor, quem ego fere vanum esse comperio. Qui has tibi offert, Thomas Gründerus, civis est Wilanus, sed pulsus improbitate Antronii, abbatem puto Sangallensem, cessit et vertit solum. Receptus est a nostris, sed quoniam pauper est et filios habet, quos studiis consecrare cupit, quaeso illi adsis, quantum potes. Haec ut ad te scriberem, postulavit. Praecor tibi [et] universae tuae familiae, ut hic annus vobis illuxerit felix, exeat felicissimus. Vale. Tiguri, postera natalis domini 1546. Tuus Bullingerus. Clarissimo viro d. Osvaldo Myconio, ecclesiae Basiliensis inclytae vigilantissimo antistiti, domino et fratri suo semper colendo. Basel.
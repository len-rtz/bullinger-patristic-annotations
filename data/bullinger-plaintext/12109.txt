Gnad und frid von gott. Disen hieby gelegten brieff, der mir überantwurtet von minen herren burgermeistern, wölt trüwlich überantwurten. Was es sye, mag ich nitt wüssen, gedenck aber, es sye ettwas die handlung betraͤffend, von dero ich vormals zuͦ üch geschriben hab. Gemelte beid herren habend mich ouch gar früntlich und hochlich vermanet, üch zum ernstlichisten ze bitten und zuͦ vermanen, das ir trüwlich reden und handlen woͤllind mitt uwerm geliepten vettern C[onraten] Z[wick], das er nochmals thuͦn woͤlle wie bißhar vertruwcklich und die kunst, die er von gott ungezwyfflet zuͦ trost der sinen und nitt wider die sinen hatt, denen bluͦtigen fürsten nüt offnen woͤlle, und sy imm zuͦ guͦten der gloͤubigen behalten und darnaͤben handlen, wie er dann selbs baaß siner wyßheit und vernunfft nach weist schuldig sin vor gott. Jetzund sye inen nitt müglich, ützid sonders mitt imm zuͦ handlen; dann sy sunst gar mitt geschaͤfften beladen; werdent ouch beid der tagen hinwaͤg ryten, und so sy schon wider heym kummend, ettliche tag besuͦchen muͤssen, erstlich mitt denen von Schaffhusen, ir brugg und miner herren raͤcht, demnach mitt des roͤmischen koͤnigs anwaͤllt, das kloster Stein und die zaͤhenden imm Hegoͤw belangend, etc. Des schrybens halben gemeiner eydgnossen an die fry und rychstett, hoff ich, werde fürgenommen werden und ein fürgang haben. Vilicht haͤtte jetzund Zürych in yl gen Ulmm geschriben mitt meldung, das sy guͦter hoffnung, wenn es uff den naͤchsten eydgnosischen tag angezogen, werdent sy all ein groß gfallen daran haben, etc. Diewyl es aber beitt haben mag, alls wir jetzund uß üwern schryben verstond, wirt, so vil ich von minen herren burgermeistern verstanden, ze handen genommen werden. Es ist wol dhein gewüsser tag angesetzt. So aber der bott, der zuͦ dem keysser geschickt, widerumb kumpt mitt einer antwurt, acht man, denn werde der tag angestellt, etc. Des botten halb sind ze friden; ir habend minen herren ein geffallen und nitt unraͤcht thon. Hie ligend die 24 batzen mitt früntlicher dancksagung und erbietung, üch willig ouch ze dienen. Thuͦnd, wie wir üch truͦwend. Musculo, meo fratri longe charissimo, scribam, ubi plus ocii nactus fuero; si aliquando illi scripseris, precaberis illi ex me annum felicissimum. Gott mitt üch allen. Gruͤssend mir mine geliepte h[erren] T[homam] Blaur[erum] f[ratrem] und C[onraten] Z[wick], etc. 4. ianuarii 1545. H. Bullinger. Clarissimo viro d. Ambrosio Blaurero, fratri semper colendo et charissimo suo.
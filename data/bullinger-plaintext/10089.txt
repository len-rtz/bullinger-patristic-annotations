Gratiam et pacem. Non possum mihi non gratulari, colendissime Heinryce, quod me pauperrimum homuntionem et abiectissimum tanto favore prosequeris, ut me non verbis solum, sed factis etiam consolaris, et id potissimum his diebus pro mea necessitate. Mihi enim persuadeo te ad hoc mihi misisse librum tuum donum gratissimum, quo declarares tuam erga me benevolentiam, ut non diffidem, quin habeam amicos, quos mei non pudeat, etiamsi per pristinam in me excitatam tragediam oprobrium et abiectio sim plebis etc., et ut hunc tuum librum, quid facto sit opus, consulem, quoties congrediuntur meae afflictiones, quibus subinde exercet me dominus deus etc. Habeo igitur tuę humanitati gratias quas possum maximas. Utinam liceat, refferre etiam pro tua dignitate, quas debeo, et videas me huius doni tui minime fastidiendi habere rationem et te operam non lusisse etc. Cetera, que scribere volui, libet viva voce, ubi dabitur, tibi dicere. Vale, colendissime domine, comendatum me habendo. 26. ianuarii. Tuus Ioannes Valentinus Furtmüller. Pio et docto viro Heinrycho Bullingero, Tigurinę urbis episcopo vigilantissimo.
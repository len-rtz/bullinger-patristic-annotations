S. Scripsi ad te 28. Martii per Hieronymi Empori filium cum literis, quas cupiebam per legatos vestros Basiliensium legatis reddi, ut per illos nobili matronę a Schönaugia perferrentur. Eas an acceperis, scire vehementer aveo. Nihil prorsus iam est extra illa, quę literis illis significavi, quod ad te perscribam. Tu dominum constanter pro nobis interpella, ut ne tolerabile hoc nostrum exilium novis oneribus gravet. Frater nondum rediit. Salutant te tuamque domum uxor me[a] cum sorore. Salveant amici omnes et fratres. Bene vale. Calendis Aprilis 1549. Literas ad Gervasium cum mihi inscriptis sero recepi. T[uus] Ambr[osius] Bl[aurerus]. D. Heinricho Bullingero suo. Tiguri.
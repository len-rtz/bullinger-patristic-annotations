S. Descripsi Germanice contiones in Threnos Hieremię Oecolampadii pię memorię, sed nostri typographi carent characteribus Germanicis; ob id velim, cum Froschouero loquereris meo nomine, an ipse velit excudere; et hoc gratius, ut et tu relegeres. Videbis in hiis contionibus spiritum Oecolampadii. Videbis etiam, quid nam Capito emendarit. Non excederent 16 aut 20 folia. Hodie creatus est in doctorem medicum Philippus ab Hertenstein applausu magistellorum nostrorum. Vestem sericam pellibus pretiosis obductam habuit et annulum aureum, nescio an sericos calceos, nam procul adsteti, quum ex collegio egrederetur. Tubicinatores tres habuit praecedentes, perpetuo canentes in laudem huius doctoris. Subsecutus est pedellus argenteo sceptro, deinde doctores sericati et purpurati, molliculi homines. Dominus deus etiam e cęlo applausit tonitru et fulguribus adeo crebris ut hac aestate nunquam, nimirum admonens hominem suę perfidię. Quid putas illum ambire? Hoc est ab equis ad asinos. Hoc est Christum pauperem denegare et mundo velle placere. Dolet autem vehementissime, quod tam cito in doctorem sit creatus. Amant nostri nummos, quos miser ille expendit. Iam est doctor medicinę, sed non divinę scripturę, servus ęgrotorum, non Iesu Christi. Hęc fiunt in schola evangelicorum! O deus, ignosce nobis peccata! Non mirum ecclesiarum ministros incusari avaritię, superbiae, fastus etc. Vale. Hęc et Theodoro communica, quem meo nomine salvere iubeas. 4. iulii 1543. Anathomica brevi accipies. Tuus Gastius ex animo. Hodie Cellarius coram fratribus et academiae proceribus purgare vult se nullius perversi dogmatis autorem, paedobaptismum non impugnare, se apud multos male audire [ob] nescio quas sectas et dogmata perversa. Lectio theologica vacat, et ad hanc adiecit animam, et propter tale quid instituit, quo melioribus fatis subvehatur a suis amicis, quos habet ex nova sponsa, quę Basiliensis est. Certe hic nobis prospiciendum. Carolstadius eodem modo et hiisdem verbis nobis imposuit. Norunt simulare et dissimulare, donec pennę crescant. Sed domino illud negotium committo et patribus nostris; dan brente kindt förchten das für gar ubel. Mitto tibi epitomen, brevi totum opus et ex omnibus selectum pulchris figuris missurus. Vale iterum. 12. iulii. D. Andreas Wesalius te salutat officiosissime. Tuus Gastius ex animo. D. Heinricho Bullingero, Tigurinę ecclesiae pastori vigilantissimo.
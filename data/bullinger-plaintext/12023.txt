Binas literas tuas accepi, mi venerande simulatque charissime Bullingere, quibus paucissimis, nec enim multis licet, respondeo. Ad priores prius. De Fagio quisquis ad vos hoc, quod nosti, scripsit aut dixit, praeter illius meritum fecit; vos securo animo estote, nihil huius unquam Paulo in mentem venit, ut risu etiam exceperit, quum, quantum satis putabam, de hoc sibi indicarem. Revocatus non pridem ab Argentoratensibus est, quo propediem demigrabit, in beatę memorię Capitonis vices successurus; quod utinam felix illi sit ac faustum! Non potuimus istuc impetrare pluribus tentatis, ut totus esset noster; agnoscenda igitur nobis et hic quoque bona domini voluntas. Fasciculi diligenter curavi, ut bona fide Augustam perferantur. Ad posteriores tuas hoc habe: Plurimo valde te obsecro, ut de cursore illo nihil sis sollicitus. Scripsi de hoc Vadiano vehementer obtestatus, ut, quantum illi numerarit; significet tantundem a me mox recepturus. Supra modum dolet, quod tam prorsus inclementi animo est caesar, ut placari nequeat, et tamen dominus cor ipsius, quocunque volet, facile inflectet. Hunc igitur si habeamus propicium - habebimus autem, si serio aliquando resipiscamus - non caesare solum, sed ipsis etiam inferorum portis superiores fuerimus. Quinetiam quę voravit iam, cruda etiamnum revomit; tantum abest, ut totam Galliam - quod spe nunc facit - re ipsa propediem se fecisse, hoc est devorasse, gaudere possit. Utinam in tempore superemus! Quod nisi fiat, nihil reliquum, nisi certissimum exitium recte sperabimus; urgemus profecto poenitentiam[?], sed surdis fabulam, nisi quod non revertetur domini verbum ad illum plane vacuum, ut laboris pigere haudquaquam debeat. Ad Frechti literas quę tu modeste sane et christianice respondes, displicere nec mihi nec cuiquam paulo ęquiori possunt. Quamquam ex domini voluntate facimus, quoties etiam quę licet - quum expedire minus existimantur - amittimus. Incentores istos malorum vehementer odi, qui nisi essent, tranquilliores iamdudum fuissent nostrę ecclesię. Verum sic, qui probati sunt, manifestos fieri opportet. Ego quum nihil hic aliud possim, dominum ardentissimis votis precabor, ut gliscentia ista et horrenda mala potenti sua manu quamprimum opprimat. Quę scripsisti, curabo, ut alii quoque, quantum satis erit, resciscant, sed ita tamen, ut nemini hoc sit fraudi futurum. De Frechto tibi nescio quomodo error obrepsit, quasi ille scripserit spirare te et sperare victoriam, quum hoc amicus iste quidam Wittenbergensis ad eum scripserit. Frechtum puto recte de vobis sentire teque, quod proxime etiam faciebam, multum obsecrat, ut vel aliquid annotationum aut scholiorum in Apoc. accipiat; si scriptorem desideras, huc mitte, et describi, quantum per factam nobis a Theodoro nostro potestatem licebit. Ipse diligenter curavero mea tibi fide Bibliandri exemplar remissurus. Exemplum epistolę Lutheri ad Froschouerum vestrum ad Frechtum primo nuncio dabo. Remitto Osiandri Speculum, quod si vere illum exprimit, valde miror, si non totus cohorreat, ubi in eo se fuerit pressius contemplatus. Displicet interim; nam ingenue fateor, ista conviciandi detestabilis licentia linguę mature coherceretur, si singuli sua tubera quam alienas verrucas intueri mallent. Interim sic est iudicium domini, ut, qui dicit, quod vult, quod non vult, audiat. Welsero iam antea quam a me tum vero tuis ipsius virtutibus es commendatus. Rudis ille quidem est Latinę linguę; sed valde amat doctos omnes, si iuxta sunt pii. Quod si forte priori commendationi accedere aliquid meo officio potest, tam certo, mihi crede, accedet, quam sunt tibi mea omnia addictissi[ma]. Pro iis, quę cum chirurgo egisti, magnas tibi gratias agimus et literas viri expectamus; pia multum est mulier et ille rem bono viro dignam fecerit, si nepotem ex fratre fovendum et educandum suscipiat, quum praesertim liberis ipse careat. Ad eam rem multum incitabunt tua calcaria, quae subdas, obsecro. Sed iam bene vale, mi venerande Bullingere, et indiligentissime scribenti pro humana illa facilitate tua lubenter ignosce ac communem servatorem Christum pro nobis et ecclesia nostra perpetuis votis interpella, ut in se ad omne opus bonum feliciter usque crescamus. Saluta totam tuam domum cum omnibus amicis, praecipuę Gvalthero, cuius amantissimas literas, ubi primum vacabit, respondero. Salutant te nostri, praecipuę germanus frater cum Zviccio. Iterum vale. Constantiae. Tuus Ambr. Blaurerus.
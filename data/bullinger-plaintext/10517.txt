Gnad und frid vom herren. Früntlicher, lieber herr und bruͦder. Des jungen Lombarts halb, den hab ich mit einem andren knaben, miner tochter son, gon Straßburg geschickt. Bitt euch, ir und Meister Leo wollens mir nit verargen. Die knaben haben wollen beyeinander sin. Ich weyß euch nüwer zytung uff diß moi nit ze schriben, dann die red ist, der keyser und Franckrich wollen kinder zesamen gen. Sonst sind vil praticken vorhanden zuͦ nochtheil dem ewangelio. Üwerer herren nüwen ußgangen mandaten halb hör ich gern. Gott wolle, daß mans mit frucht erzoige. Wolt gern, das man den gottlosen irer guͦten worten nit zuͦvil vertrüwte. Ir verstond mich wol. Der herr wolle es alles zuͦ heiligung sins namens geraten lassen. Grüessen mir den vogt von Kyburg, Meister Leo, den Pellicanen und die bruder all. Ich wünsch euch merung des gloubens und gottlicher gnaden. Der welle euch lang enthalten als sin getrüwen werckzeug zuͦ nütz und fromen siner kilchen Amen. Datum Basel, den 28. novembris anno etc. 34. U[wer] Jacob Meyger. Dem wolgelerten Meister Heinrich Bullinger, hyrt zuͦ Zurich, minem gunstigen, lieben herren und bruderlichen freund.
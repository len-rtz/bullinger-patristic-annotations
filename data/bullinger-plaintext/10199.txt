Vil guͦter jar, und was uns dient zuͦ gesuntheit des libs und der sel. Sunders günstiger her und bruͦder, ich han durch Meister Heirich Luͦti und her Cuͦrat Schreyvogel dem Michel die epistel, üch von Bernn zuͦgeschikt, fürgehaltenn und darby üwers willens berichtenn lassenn und vermeint, er sölte zuͦ mir genn Thöss komen sin, diewil ich doch im (vom podagra verhindert) nüt nachkomen mogen. Das aber bishar noch nüt beschechen, sonder gegen menklichen die sach abschlecht mit etwas ungeschiktenn worten etc. Nun were im in kurtz verukten tagen ein pfruͦnd oder predicatur by Fischigen zuͦhinderst am Hürnnli och worden, aber er hett sy och usgeschlagenn, dann ich besorg, sin frow welle an dem ort meister sin, die nienen anders dann zuͦ Winterthur, Zürich, oder inn der nehe da um mit im ziehen welle etc. Schrib ich üch allso, ob er sich gegen üch in ander weg usreden wölte, das ir im dest bas konnint begegnen, darzuͦ, so ich im, das er bishar von Thöss genomen, abschlach, mich och enntschuldigot haben wellint etc. Datum in ill, dan der bott was wegfertig, 2. ianuarii anno 1533. Heirich Brenwald, pfläger zuͦ Thöss. An Meister Heirich [Bu]llinger, sinen lie[ben] heren und bruͦder.
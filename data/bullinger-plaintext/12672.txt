S. Gratissimum fuit hoc postremum scriptum, maxime quod Schertlium apud me liberavit a grandi infamia. Per totam urbem ferebatur proditorem  eum esse, de quo et priores tuę meminerunt. Accusatum aiebant a latrone Lindaviensi, ut qui propter hoc missus fuisset, quod non servasset fidem cęsari Schertlius. Nam sic constitutum, ut, dum cęsar invasurus esset nostros, ille cum suis eosdem pariter invaderet. Equidem non potui credere, quamvis non nesciam, quantum valeat pecunia apud militem. Melioris tamen notę vir ille ab omnibus, qui norunt, semper habitus est. Quamobrem et mihi spes mansit de eo hactenus non mala. Nescio quis de hoc scripto narrarit. Miserunt hodie capita, ut id mitterem ad se legendum. Vides autem, mi Bullingere, quam vafer sit vir iste, quibus artibus conetur delassare viros optimos et interim mala inferre non vulgaria! A malo dirigitur, quocirca fere credo, quę narrantur habere ipsum Aegyptios et Chaldęos, quorum consiliis obsequatur; nam isti dęmonia sequuntur. Una spes hic mihi est: Non diutius ita fore. Sed interea fiunt latrocinia, incendia, stuprationes et alia mala, quod dolendum propter eos, qui patiuntur. Nam eadem debent esse nobis veluti stimulus ad precandum et ad vitam emendandam. Adeo vero, dum stuprationes illas violentas audio, exhorresco, ut fide plaenus dicam apud me: Haud feret dominus! Fuit hic vir nobilis, non nostras, qui narravit Neoburgi concionatorem senem ab Hispanis comprehensum (duos enim evasisse) et super mensam ligatum exectis pudendis acutissimis, quales gerunt, pugionibus tamdiu stimulatum, dum animam exhalarit. Habemus exemplum tyrannidis et crudelitatis Hispanicę contra ministros Christi. Reddidisti animum, ubi scribis, Palatinum et Wirtembergensem excepturos exercitum cęsaris. Adeo enim recessus ille me vexavit, ut noctes duxerim propterea difficiles. Nam hac ratione multo graviora damna intulisset Germanis nostris quam repugnando, qualiter et iam coepit in ditione comitum Oetingensium, ut scriptum tuum habet. Si dux Mauricius se illis adiungeret, modo pergeret cęsar, rebus foret melius consultum. Nescio, si hoc noris: Audivi ex ore tabellionis nostratis, qui nudiusquintus venit ex Mediolano, se vidisse et audisse aeneatorem per totam urbem pronunciasse, ut omnia bona, quę per ducatum Mediolanensem pertineant ad papam, in cameram inferantur cęsaream sub poena gravi. Adiecit causam: Papam promisisse 12000 peditum et mille equitum suis expensis. Hactenus tamen ne teruncium solvisse. Ego vero: Salva res cacodęmonibus inter se invicem depilantibus! De Francis equitibus Francum nobilem rogavi, qui respondit meliorem partem esse apud Saxonem et Hessum. Wirtzburgensem suos misisse iam pridem. Qui domi sint, tales esse, ut capita non facile gladiis submittant. Ex Germania Inferiore dixit quidam cęsarem pecunia tam diu obpugnaturum Helvetios, donec omnes faciat proditores. Ego tum: „Nunquam faciet hoc cęsar, utpote avarior!“ Ille: „Facient alii!“ Strotius dicitur abiisse ad Venetos collecturus milites et abstracturus cęsari, quocunque valeat, etc. Vale cum tuis et Gvalthero, cui scribere non potui. Scribam tamen. Basileę, 14. octobris anno 1546. Tuus Os. Myco. Domino Heinricho Bullingero, viro praestantissimo, ministro optimo, fratri ac domino in Christo venerando suo. Z[urich].
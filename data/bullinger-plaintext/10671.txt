S. Expectabam apologiam vestram, charissime Heinrice. Intervenit Capito, ut audio, vos et Constantienses petiturus, adferens Luterum in concordiam consensisse, Buceri de eucharistia in libello Ad Monasterienses confessionem non solum probaturum, sed et ad mortem usque defensurum, solum Schnepfium et Brentium pertinacia laborare. Subindicavit hec brevissimo epistolio ad me dato dominus Capito. Obsecro igitur te, charissime frater, ne in condicta verba coniurare cogamur aut cuiquam subscribere, qui non apertissime loquatur de negocio, quemadmodum in epistola tua, cuius apographum miseras, perspexi. Nos mone, nobiscum communica, nos agnosce fratres unius fidei, nihil nobis posthabitis agite. Una sit nobis fides et fidei nostrę docendae libertas. Mallem ego concordiam, modo non maioris discordię fomentum adferret, modo veritas amphibologiis non perstringatur et plebis nostrę etiam ratio adhibeatur. Laborant fratres Argentinenses diligenter, sed ne imponatur et illis et nobis, summopere cavendum. Est enim mutatio ingens in Lutero, si ad Augustanum legatum se permoveri passus est, quem prius Cattorum princeps et sua ipsius anima, Melanchton scilicet, movere non potuit. Age igitur, mi Heinrice, ne veluti postremi et eruditione et loco perpetuo harum rerum inscii simus. Legato vestro in comitiis Badenis commissum est de Wirtenbergensium episcopulis Luteranis. Percontare igitur, quid tui facturi sint; nam reliqui negocium tuis crediderunt, ut vel super hac re comitia indicant vel proximis comitiis Badenis sua cum aliis piis conferant consilia. Aliud habeo nihil. Vale. 28. augusti anno 35. Tuum minimum nummisma. Audio ministrum verbi Lucam penas luisse condignas, sed senatorem quendam ante annos simili scelere ohnoxium non nisi veluti adulterum punitum. An Meister Heinrich Bullinger, predicanten ze Zürich, sinem geliepten herren und bruͦder.
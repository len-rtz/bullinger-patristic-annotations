Salus et pax Christi. Cum multa gratiarum actione remitto exemplaria literarum, Bullingere charissime. De literis autem principum bene iudicamus; nam amice sunt et haud dubie ab omni fuco alienę. De literis Lutheri idem iudico; nam apertus est Lutherus in istis. Tu responde ei aliquando per occasionem et confer cum illo de erroribus in libro ad christianum principem, sed amice omnia et reverenter. Forte mutua collatio et sobria omnibusque carens aculeis magis ac magis conciliabit animos effugatis etiam malis suspitionibus. Literae ad Helvetios legatos non exciderunt casu, sed videntur deliberatae, nec mihi displicet Pellicani iuditium. De nostro iuditio non possum in istis literis, sed proximo tabellione; omnino autem non videtur opus, ut festinetis ad respondendum, et forte silentium [a]liquod plus proderit concordiae. Misera pugna est, cum calliditate pugnandum est amissa simplicitate scribendi et animi candore perdito, do man nichts anders dencken muͦs, dann wie man ain andern welle ubergschyden. Ambrosius non adhuc rediit; magno desyderio expectamus illum quotidie. Ubi redierit, rationem dabit reditus. Interim vale cum fratribus omnibus. 21. augusti 1538. Domino Hainricho Bullingero, fratri meo in domino observando.
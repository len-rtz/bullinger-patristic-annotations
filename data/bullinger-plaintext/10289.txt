S. Non desinis me ornare beneficiis tuis, immo et donis, quibus deus ipse non cessat nos erudire, charissime Heinrice, et per te sui cognitionem in nobis augere. Libellum vidi, sed nondum eo sum saturatus. Vidi in eo, quae aliquando a Simlero, cui vulgariter scripseras, vix extorseram. Desidero adhuc reliqua post 9. quaternionem in opusculo Vadiani. Quae si fuerint excusa, cura ut et hęc aliquando habeam. Cęterum quod denuo quaeris, per quem mittendę sint pecunię adulescentibus apud Byturiges: Ex urbe nostra quattuor sunt illic, quibus pecunia per mercatores Lugdunum mittitur mercatorum sollicitatori Cuͦnrado Schlisselberg. Is postea Melchiori nostro Volmario illic greca docenti et pueros nostros foventi reddi curat. Proinde non possum denuo te turbare id, quod nobis toties obiicitur: pulsus vester angelicę salutationis, ferię apostolorum, quod pro contione salutationem angelicam refertis, et quod ultimo omnium deterrimum censeo, cum comitiis novissimis decretum sit vestro consensu adulterum puniendum quinque diebus. Nunc rescribitis, quod forte facti aut consilii pęnituerit, ad senatum nostrum, quatenus non nisi tribus puniatur diebus. Sic primi incipiunt fieri novissimi, id quod de nobis perpetuo formido. Praeterea sunt apud nos abrogatę dedicationes singulę, quod omnium ferme seditionum et malorum sęminaria sunt. Vos vero et toleratis et novas instruitis. Nuncii vestri in comitiis Badenis ad pulsum angelicum genua flectunt, nostri manent erecti. Tercii, hoc est Antronii et alii quique, rident utrosque: «Ecce», inquiunt, «quam conveniunt illi in religione!» Male postmodum habet nostros rituum imparitas, et quod ridentur, obiiciunt nobis, cur et hęc non indulgeamus, et ubique ansam quaeritant, qua se ab evangelio et magistratus edictis se exonerent. Immo in quaestionem venit apud senatum, ut sese legati habere debeant. Vocabimur nos pro responsione, et tu, cum antea scripserim, nisi me turpiter fallat memoria, super his nihil respondes. Scio hec pios nihil morari, sed interim quomodo cum hypocritis et impiis agendum sit, nescio. Contendunt quidam offensionem apud illos cavendam, qua nobis intrudunt, quam sinistre sentiamus de diva virgine, ubi vero cum illis ad pulsum genua flexerimus, iam eam esse sublatam, et allegant ea, quae Paulus fecit et docuit. Contendunt alii, cum cęci sint, cecitatem eorum non esse curandam nec apud illos simulandum, sed ut ipsi in minimo etiam religionem nostram non curant, ita nec nos vicissim eorum. Esto tu iudex. Polliceris in omnibus epistolis te plura scripturum, paucissima vero scribis. Sed occupationibus tuis id tribuo. Tandem sunt inter nostrates agri pastores, qui vestitu aut penitus subrustico aut vano variique coloris incedunt. Hi praeter libertatem, quam in iis sibi putant, vestros praetexunt, et dum a me increpantur, novum me papismum statuere calumniantur. Qualis igitur tuorum sit vestitus, paucis mecum communica. Audio Leonem ab Ulmensibus vocari. Nollem eo carere patriam nostram, non dubito tamen te facturum, quicquid vestrę ecclesię commodissimum videbitur. Ich gsäh noch immerdar gern ein tusch; du verstast mich wol. Lieber, wenn kumpt Bullinger gen Bern spacieren? Ad calendas gręcas; ich habe sin kein sorg meer, bin frylich wol sicher vor imm! Vale et perpetuo parce nęniis meis. Semper effundo cogitationes meas erga te, cui unice inter omnes mortales fido, quantum homini fidere licet. 15. septembris anno 33. Tuus B. Hall. An Meister Heinrich Bullinger, predicanten ze Zürich, sinen geliepten herren und bruͦder.
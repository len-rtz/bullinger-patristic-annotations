Gratia et pax, observande et charissime Bullingere. Nostri hic admodum exhilarati sunt, dum praedicavimus illis, qua fide, quo studio concordiam iuveris illic et adiuturum te receperis apud tuos. Volebam vobis mittere capita synodi Londinensis, sed defuit tempus. Abeo enim nunc Tubingam. Capita eius perscripsi ad Anglos hospites vestros; ab illis accipietis ea. Nos regno Christi pessime defuimus detrectando legationem mittere, quae hinc synodo interfuisset, id quod rex petierat. Sed accipiendum est, quod dominus largitur. Bene habet, dum regnum hoc perstat in reiectione papae et admisit doctrinam iustificationis, et reliqua dominus olim dabit. Valete, sancti illic omnes,. Pellicane, Leo, Theodore, et habete nos in domino commendatos. Argentorati, 1536. M. Bu. vester in domino totus. Eximia pietate et doctrina domino Heylricho Bullingero suo, pastori ecclesiae Tigurinae vigilantissimo, suo singulari patrono et fratri charissimo. Tigurum.
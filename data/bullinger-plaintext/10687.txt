Gracia et pax etc. Littere datę 6. septembris num tibi sint reddite, ignoro. Ego illas aurige a Klota quam diligentissime comendavi addito etiam stipendio. Verum noster conviciator suas in nos contumelias probare conatus est argumento catabaptistico, vitam scilicet nostram Christi esse dissimilem, propterea doctrinam nostram esse falsam. At senatus sentenciam tulit talem, quod illata in nos convicia non probaverit. Nos igitur, ne videremur vindicte nimium cupidi, negotium senatui comisimus et obnixe rogavimus, ut doctrinam, quae non nostra, sed Christi, officium, quod non nostrum, sed ecclesie sit, diligentius tueatur, ne posthac hisce conviciis commaculetur. Quod et liberaliter promisit se facturum. Quapropter reum illum teterrimo carceri mancipavit nosque liberati sumus. Ceterum apud nos fama percrebruit de revocatione Bucceri. Fuit namque hisce diebus hic mercator de Augusta magni nominis, David Tetikofer, qui dixit se interfuisse concioni, quam Buccerus habuerit ad populum, in qua publice confessus sit, quaecumque hactenus et scripserit et docuerit de sacramento eucharistie, esse errores; illa nunc omnia revocare simulque precasse veniam Deinde Waldkilchius libellum novum circumfert, quod nuper ab Ambrosio Blaurero sit editum, in quo nonnichil et ille plus quam in apologia sua sentenciam suam declaret. Ego non legi, sed Bovillus, qui mira dicit de Blaurero. Ceterum etiam Capito[nem] apud vos fuisse accepimus. Quid egerit, indica michi, te oro. Et de apologia nostra quid sperandum sit, fac, si tibi ocium est, ut hoc nunccio cercior fiam. Vale. Ex Scaphusia 1535, 15. septembris. Erasmus Ritter, ex animo tuus. Dem wolgelerten herrnn Meister Hainrichen Bullinger, predicanten zuͦ Zürich, minem lieben herren und guͦten freundt.
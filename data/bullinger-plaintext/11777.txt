Deo laus! Quam possim humiliter me tuae pietati commendo, mi domine colende. Literas tuas per Falcknerum nuper accepi, quibus te excusas, quod non tanta potueras tum temporis respondere prolixitate, quanta, ut ais, fortassis exspectabam. At ego vicissim respondeo, me omnino tam prolixum, sed mihi vere utile et gratissimum responsum, non cupiisse, ne tibi fuissem nimis molestus, ut fui dubio procul. Propter Joannem Bourcherum ex animo habeo tibi gratias, praesertim quod tanto citius, ut loqueris, ob meum patrocinium illum juvisti. De rege Scotorum D. Joanni Butlero paulo post natalem Domini scripsi, eum certe mortuum esse, atque Antverpiae fuisse inter aliquos famam eundem ex vulnere interiisse: id quod in meis literis non erat notatum, certissimum tamen et ab ipsis Scotis confessum, regem eorum post suos ab Anglis captos nobiles aliquot statim obiisse. Ex eo tempore nihil certe ex Anglia accepi, praeterquam quod rex noster absque mora in Scotiam illos nobiles remisisset, ut pro se apud Scotos orarent, et regnum illi reddi aut offerr a Scotis suis viribus omnibus conarentur. Sed, ut jam ab Anglo nobili hic audivi, nihil fere a Scotis impetrati sunt, sed ad regem rediere suo conatu plane deceptum. Alii tamen nostrates Antverpiae jactarunt, proceres Scotiae ad istorum nobilium preces aut industriam in Angliam Scotorum cardinalem misisse. Iste autem Anglus hic mihi retulit contrarium fere: videlicet, Scotos novum regem sibi constituisse ex suis, Gallorum regem in opem implorasse, et nostrum totis viribus in animo habere adhuc depellere. Non audio regem Angliae Caesari confoederatum esse, neque amicitiam Gallo renunciasse; quamvis eum hoc propter Scotos, si illis succurrat, brevi facturum esse verisimile sit. Nihilominus mihi his nundinis ex Anglia scriptum est, Scotos, qui naves aliquot a nostratibus eripuerunt, a proceribus Scotiae prohibitos esse, ne bona quibus oneratae fuerunt divenderent, priusquam scirent in illa etiam re quid placitum sit nostri regis. Poterit tamen in ea re latere aliquid doli, ne scilicet rex Angliae se muniat fortius, atque in bellum paret citius. Bene vale, et me uxori tuae carissimae omnibusque tam piissimis quam doctissimis viris, mihi per tuam operam isthic notis, commendatum quam diligentissime habeto. Deus te tuique similes diutissime conservet, et orate pro me. Amen. Jam Nurembergam (post mensem, Deo volente, rediturus) profecturus sum ad vendendos pannos meos, quos propter Juliacensem ducem non sunt ausi huc his nundinis mittere amici mei, qui Antverpiae res meas curant; atque ideo miserunt eos Nurembergam ad nundinas jam appropinquantes. Iterum vale et vive feliciter. Amen. Francofordiae, 24 die Martii, 1543. Tuus, RICARDUS HILLES INSCRIPTIO. Domino Henrico Bvllingero theologo pientissimo amico meo imprimis caro et colendo. Tiguri.
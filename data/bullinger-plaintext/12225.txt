S[alutem] p[lurimam]. Quum essemus proxime Basileę, dedimus ad te Gastio, sanequam ut ferebat, diligenter curaturo, ut perferrentur, literas cum munusculo levidensi, ut ille inquit (erat subsericum pro thorace); quas, quia nihil hactenus responsi accepimus, suspicor tibi non esse redditas; novi enim humanitatem tuam. Nihil autem erat praeterea in illa epistola, quod te scire vel mea vel tua magnopere interesset, nisi quod, cum propius te accessissem, existimaveram cupiditati meae iampridem conceptę animo tui vel per literas invisendi satis esse faciendum. Id quod in causa fuit, ut in nullo scribendi argumento nunc quoque occupationibus tuis et gravissimis studiis obstreperem. Quod ut parcius ac levius fieret, fui brevior satis vel hanc esse epistolam ratus - ut inter bonos bene agier oportet -, qua tu pro syngrapha addicti tibi hominis utere. Responsiones vestras ad Lutheri librum carneum audio exiisse Basilęaeque haberi. Eas, ego misi, qui mihi emerent. Tu interea, mi optime atque doctissime Bullingere, si nos diligis, da operam, ut valeas et sustentes aetatem istam tuam iis, quibus soles, christianis studiis et conscientia rectorum consiliorum. Nos, qui te plurimum amamus et diu noctuque in tuis in Matthęum, Ioannem, Acta et in omnes apostolicas epistolas lucubrationibus evolvendis intenti sumus, nullo unquam loco deerimus nec famę nec laudi nec voluntati etiam tuę. Vale igitur ac dominum Bibliandrum meis verbis iube salvere. Nozerethi, idibus iunii anno christiano 1545. Studiosissimus et amantissimus tui Gilbertus Cognatus Nozerenus. Doctissimoque pręstantissimoque theologo d. Heinricho Bullingero, domino et praeceptori suo. Tiguri.
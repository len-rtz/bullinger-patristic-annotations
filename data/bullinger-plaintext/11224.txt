S[alutem] p[lurimum] d[ico]. Non dubito, praeceptor humanissime, quin meis nugis indies legendis occupatus tędium tibi oboriatur, cum studia tua severissima subinde interturbo. Verum ne hęc aegre feras, vehementer obsecro. Varius enim rerum status et variae aeris corruptio me hinc inde rapit, ut tuis consiliis nunc carere nequeam. Ante paucos enim dies literas ad te dedi, in quibus aliqua pestilentiae mentio facta est; verum post hęc tanta eius increvit rabies, ut pristinę illę vires his praesentibus collatae prorsus nullę videantur. Antea enim certa quędam urbis loca occupabat; nunc vero per totam urbem vires suas dilatat, quas etiam circa d. Miconii aedes nunc exercere incoepit. Quare plęrique studiosorum discessum meditantur et parant. Sunt, qui in patriam sese recepere, multi, sunt alii, qui Argentinam petant, sunt, qui Tigurum proficisci cupiant. Inter quos etiam est Schafhusianus quidam tum honestus tum opulentus iuvenis Martinus Beyer nomine, qui aut Argentinam aut Tigurum petere cupit meque in sui comertium iampridem assumptum, ut comes illi sim, hortatur. Ego tuum in hac re cupio audire consilium, num Argentina mihi adeunda sit, in qua vir singulari eruditione praeditus Sturmius magna cum omnium doctissimorum virorum laude profitetur. Verum meo consilio hac in re minime utar, sed a tuo ore pendens omnia, ut tu iniunxeris, instituam. Discessum etiam meditatur Georgius Grebelius, cuius sinceram ingenii indolem tibi satis praedicare nequeo. Quod si ita, ut incoepit, pestis grassari perrexerit, statim sane Basiliensem academiam studiosis suis orbam videbis. Hęc nunc fuere, quae ad te scribere optimum duxi rogans, ut, quam primum poteris, rescribas. Plura scribere nequeo; tabellarius enim illico se discessurum dixit. Salutabis quam humanissime totam tuam familiam, quam tecum diutissime incolumem esse cupio. Raptim, Basileae, 23. septembris 1538. Rod. Gvalterus, tui observantissimus. Vere pio et erudito viro d. Heinricho Bullingero, Tigurinae ecclesiae antistiti primario, patrono et praeceptori suo imprimis colendo. An M. Heinrich Bullinger, predicanten zuͦ Zürich.
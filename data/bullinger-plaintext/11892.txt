Gratiam et pacem a domino. Post nundinas illas nostras Martinianas natalem domini praecedentes venerunt ad nos cives aliquot nostri pietatis et nominis tui satis studiosi conquaerentes Myconium sui factum dissimilem, nunc longe alia Basileiensem docere ecclesiam, quam olim docuerit Tigurinam, nempe domini Iesu corpus vere interesse coenae corporaliterque sumi a coenantibus, ratione tamen ineffabili; nam modum non esse inquirendum, ac sermonis quidem huius, in quo haec ardenter docuisti et aliter sentientes damnasti, auditores se fuisse magna asseverabant constantia. Dolebat tum ea res nobis omnibus non mediocriter ac dolorem hunc nostrum auxit non leviter, quod alii non leves aut futiles fratres referunt in feriis natalibus eadem per te repetita et haec insuper adiecta: Beatae memoriae Oecolampadium eadem de eucharistia sentire quae Lutherus, qua re multos etiam inter tuos pietatis studiosos graviter offenderis. Nos certe ac nostros offendisti gravissime, quocirca et haec ad te scribimus postulantes et obsecrantes per dominum Iesum et per charitatem christianam, ut de negotio coenae purius, circumspectius et apostolicae simplicitati magis consentanee posthac disseras. Christum adesse ecclesiae suae perpetuo et tum maxime, cum coenam celebrat, Christum nutrire, conservare, gubernare, vivificare fideles suos in ecclesia nemo negat; imo nec rex nec sacerdos esset suae ecclesiae, nisi ipse in suis viveret et sui in ipso. Sic sane docuerunt apostoli domini. At huic simplicitati purae disputationem inserere de corporali in coena domini praesentia apostolicam puritatem viciat atque corrumpit. Praeterea pugnant inter se corporaliter dominum adesse coenae et modum praesentiae esse illocabilem, ineffabilem etc. Dominus noster corpore suo in coelis est, in terris non est; spiritu, divinitate, redemptione, gratia, conservatione et vivificatione sua in ecclesia est et intra coenantes fideles. Et haec ratio maxime effabilis et intelligibilis est. Nosti dominum Oecolampadium modum illum praesentiae ineffabilem valde oppugnasse, dum viveret. Nosti, quid nos de eo modo scripserimus ad Lutherum. Nosti, quid coram illo simus confessi et quid nostra contineat confessio confessionisque declaratio. Nosti, quid scripserit Lutherus et quid hodie scribat. Probavit hic scripto publico Nicolai papae fidem de eucharistia, quia consentit damnationi Berengarianae. Caeterum quid de ea senserit beatae memoriae Oecolampadius, nosti; typis excusum legitur a tota ecclesia. Nunquam itaque Oecolampadius eadem docuit cum Luthero de sacramento coenae domini. Oramus te itaque, doctissime Myconi idemque frater dilectissime, ne a pura et aperta simplicitate recedas neve ab ecclesiis nostris, cum quibus aliquando optime tibi convenit, discedas. Veritatis, non hominum ministri sumus. Verbum domini nobis regula est doctrinae et vitae nostrae, non Lutherus. Ad hanc, quaesumus, unanimes respiciamus, ut et nos in periculosissimis istis temporibus postremis respiciat et ex omni malo nos eruat benignus dominus. Quia vero intelligimus te variis negotiis implicitum aegre convictores alere, nostris potestatem fecimus ad alium civem honestum divertendi. Tibi vero pro tua in Tigurinos benevolentia, pro beneficiis item in nostros collatis, quas possumus maximas agimus gratias. Id vero valde nobis dolet, quod Leodigarius inconsulto patre inconsultisque scholarchis uxorem duxit in aedibus tuis, neque cogitare possumus te conscio id esse factum; alioqui enim exprobraremus tibi tecumque expostularemus. Nunc vero paucula haec tibi exponimus ingenue, ut decet fratres, obsecrantes dominum nostrum, nobis in periculosis illis temporibus adesse dignetur, quo ecclesias eius nostrae commissas fidei verbo veritatis iuxta ipsius voluntatem gubernare liceat. Vale. Tiguri, 12. februarii anno 1544. Salutant te fratres omnes. H. Bullingerus omnium minist[ro-]rum et fratrum nomine.
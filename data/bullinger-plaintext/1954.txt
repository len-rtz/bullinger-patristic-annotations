Charissime frater. Tuis pauca habeo quae respondeam. Ea sunt huiusmodi. Iubeo te bono animo esse quod ad d. Gri[baldum] attinet. Novi omnia quae facta quaeve dicta fuere. Non sunt qualia non[n]ulli retulere. Vis dicam uno verbo? Sunt veteres inimicitiae contentionesque inter Calvinum (rescivi ego ab hoc) et Gribal[dum], ut sumus omnes portantes nostrum Adamum. Quare Gribaldus visus est illis aliquando amarior et turbulentior quam sit, quanquam nonnihil morosiores sint, ut nosti, aliquando. Haec penes te. Sine me agere. Ego hominem curabo probe. Quod ni destiterit, faciam, ut tu atque alii boni viri intelligant me abhorrere a fanaticis ingeniis. Annon tibi satisfacio? Brentio misi libellum tuum ac descripta verba, quae de eius libro ad me scripsisti; placuere. Mitto tibi Mattheum Hebreum (qui Sclavice iam loquitur; ecce illud tempus, de quo Christus: “ Praedicabitur evangelium in universo orbe in testimonium illis, et tunc veniet consummatio“). Spero me hac hyeme ita laboraturum, ut novo vere possim ad praelum reliquam partem Novi Testamenti. Nunc nullus alius evangelista versus est adhuc. Quin spero 535 etiam Vetus propriis etiam caracteribus in lucem me emmisurum. Vide, quantum audeam exul et pauper. Sed audi, quam magnam iniuriam faciat mihi vester Gasnerus in hoc genere: Nihil habui versum praeter Mattheum neque spero me habiturum usque ad finem hyemis. Quum nuper istic essem, egi cum eo de Mattheo ipso imprimendo, de Mattheo inquam; cur enim de aliis evangelistis agerem? Non sum tam ineptus; sciunt praeterea fratres, qui afferunt factam fuisse mentionem tantum de Mattheo. Convenimus de pretio ac de numero; dixi me estate rediturum; nam quaerendus erat, qui posset corrigere. Ego enim non tantum profeci in ea lingua, id possim id praestare, imo aegre intelligo. Ubi in ducatum redii, misi sumptu 10 florenorum proprium nuncium mihi datum a pastore Campidonensium, ut ex Illyria usque adduceret ad me hominem, qui ageret correctorem; sed non est inventus ullus. Quispiam, qui spem dederat, diem suum obierat; alius non apparebat. Coepi urgere pastorem illum Campidonensium, si vellet ipse Tigurum usque mecum. Non potui impetrare. Quid igitur facerem? Ad impossibile nemo tenetur. Interea optabam specimen hoc praebere, Mattheum solum dico proferre in lucem. 536 Iussi igitur typographiam Tubingensem transferri huc vasto sumptu, huc evocavi et quidem magna difficultate pastorem illum unicum in tota Germania, qui potuisset hoc praestare, ac tribus quattuorve septimanis absolvimus Mattheum et Catechismum. Sic acta sunt omnia. Si opus fuerit, non deerunt mihi testimonia. Iam, quum mandassem Bort[olamaeo] Verzasco, ut omnia haec Gasnero, audio illum coepisse debacchari in me neque audire quidem voluisse. Tantusne vir est? Ita me dignum putat, quem suis conviciis laceret? Certe hoc non didicit a reliquis Tigurinis, qui me magna semper humanitate atque honore etiam susceperunt. Sed audi reliqua atque obstupesce hominis audatiam. Scribit ad me dictante Sebastiano satis graviter atque ait tandem me promisisse daturum illi hac aestate „totum Novum Testamentum“ excudendum, quare aut veniam atque excudam, se enim esse paratum, aut solvam illi pro ingenti papiro parata magnum nescio quid. Proh deum atque hominum fidem, talesne viri sunt, ubi 30 annis praedicatum est evangelium? Certe in media Babylonia vix sunt tales typographi, imo non puto esse tales. Ad summum peterent pro 537 paratis duobus ballis; quin si probarem meam diligentiam, qua usus fuissem in pervestigando correctore, neque id peterent, ut iure non possent. Non dixi homini: „Dimitte reliqua; tali septimana adero“, sed ut iam dixi. In summa: nihil posset mihi (si modo id posset; puto non posse) aliud efficere quam aut darem tandundem imprimendum, pro duabus inquam ballis papiri) aut accipere ab eo duas ballas. Utrum velit, si facerem, non esset illi lucrum sex aut octo florenorum, et tamen ita clamat, ac si ageretur de millibus. Volui tibi rem totam, ut gesta est, narrare. Officium pastoris est tueri hospites ac peregrinos, ne iniuste opprimantur, et bonos viros, ne lacerentur, Quare suscipe meum patrocinium, quod deserere non potes. Nihil des nostrae amicitiae ac necessitudini; finge te nunquam vidisse Vergerium, tantum pone tibi ante oculos antea incognitum et, quia vexatus est a tuis concivibus atque a tuis ovibus, protege eum. Aut si velit in iudicio contendere, profecto non recuso; scio bonos viros probaturos esse meam causam. Posthac certe abstinebo ab homine, abstinebitque Grib[aldus]; nam a nobis duobus parum lucri dixerat se sperare; hoc scilicet commodi reportabit sua impotentia. Per aliam viam regressus sum in regionem meam. Volui enim haec itinera explorare, neque paenitet, praesertim quum gustaverim bonam illam Lindaviensem ecclesiam. Huc veni nudius tertius. Aurelius me consecutus est cis Lindavium. Cras spero me descensurum Claven[n]am. Hic non possum, nam premor negotiis et temporis angustia; sed brevi respondebo copiose ad duas, quas ad me luculenter scripsisti, deque tuis libris datis duci et Brentio aliquid intelliges et de omnibus illis ecclesiis. Amat te valde Baionae episcopus, cum quo ego multa omnino de te. Timeo, ne sit actum de Anglia, quum Caesaris consanguinea regno potita sit; commendemus domino causam. Classis regis Gallici invasit atque occupavit in Sicilia urbem, cui nomen Alica, et praedata est ibidem ad 150 millia coronatorum. Quod vero tu ad me scripseras de pharo Messinae occupato, episcopus Baionae non confirmat pro vero. Papa destinavit legatos in Angliam et ad episcopos Germ[aniae] gratulatum pro victoria. Alius eiusdem bestiae legatus Comum venit urgetque pro audientia in comitiis Raetorum, ac quid aliud petiturum eum putemus, quam quod Vergerius hinc exturbetur? At exturbabit eum dominus. Misi ad te e Tubinga libellum manu scriptum cum coronato inserto et [roga]vi te, ut Basileam mitteres. Respondisti te accepisse et curaturum, ut tuto perferetur. Nunc scribit ad me Gratarolus se illum libellum cum coronato non accepisse, quam ob rem te val[de] rogo, Henr[ice] Bullingere: quaere, ad cuius manus pervenerit, et si potes recuperare, mitte ad Gratarolum illum. Si periisset, non tam me moveret iactura coronati quam libelli illius, qui erat imprimendus. Vale et salve. E Claven[n]a scribam (ut dixi) pluribus. Dominus Iesus benedicat tuis laboribus. Amen. Curiae Raetorum, 11. augusti 1553. Vergerius. Quoniam pestis crassatur in Valle Tellina, in quod periculum deus me non vocat, ubi negotia confecero, huc redibo et partim hic, partim ap[ud] vos degam. Scribe interea; mitte literas ad legatum.
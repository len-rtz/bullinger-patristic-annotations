Gratia et pax a domino. Filium tibi natum esse, Bullingere pater colendissime, ex parentis mei litteris intellexi, tibi itaque plurimum gratulor deumque quęso, ut te dignus aliquando evadat filius. Petii (ut ipsemet nosti) sępe tum a te tum a parente, ut mihi alio proficisci concedatur. Cum autem hactenus id concessum non sit alias atque alias ob causas, tandem nunc impetravi a patre, Argentinam ut mihi proficisci liceat. Huius mei consilii rationem breviter accipe: Cum hoc tempore Germanorum academię plereque sileant nec in Galliam proficisci concedatur, statui Argentinam ire, nam ibi non minus quam Basileę tutus sum, praeterea lectionibus utor melioribus. Nam Basileę Coelio excepto vix unum, quem probes, invenire possis. De his omnibus plura scribam, cum Argentinam pervenero. Deus te incolumem conservet quam diutissime! Saluta uxorem eique meo nomine felicem partum gratulaberis. Praeterea familię plurima bona meo nomine precaberis. Datum Basileę, 1. iunii. Tuus Iosias Simlerus. Vigilantissimo Tigurinę ecclesię pastori d. Heinricho Bullingero, d. et patri suo colendissimo. Tiguri.
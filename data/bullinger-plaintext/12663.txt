Philips, vonn gots gnadenn lanndgrave zu Hessenn, grave zu Catzenelnnpogen, etc. Unnsernn gnedigenn grus zuvor. Hochgelerter, lieber, besonnder, ewer widerschreybenn, welchs gegebenn ist denn 25. septembris, habenn wir seines inhalts verlesen unnd ewer bedencken allenthalben gnediglich vermerckt, unnd bedanncken uns ewers guten willenns unnd wunschung, das unns gott sieg gebe. Wir lassenn uns aber nit beduncken, das solchs der recht weg sey, das die christlichen ort stil sitzenn unnd itzo (dieweill es die ausrottung der  religionn betrifft) nit mehr dartzu thuen. Dann wann der vheind an mehrerm dan einem ende angegriffen wurde, so must er seinn macht theilen, unnd were als dann mit ime desto ehr nacher zu kommen. Ir durffet nit anders dencken (es sitzen gleich die vier ortter, so unnserer religion seinn, still oder nit): Wo der vheinndt gegen unns oblege (welchs gott gnedigliche verhuete), das allsdann doch nichts desto minder dieselbenn vier ortt vom babst, kayser unnd könig unangefochten nicht pleybenn wurdenn! Dartzu wisset ir, wie Bern gegen dem hertzogenn vonn Sophey stehet, - das noch unvergessenn ist. Dem ir weiter habt mit vleis nachtzudenckenn! So viel aber sonstet die kriegssachen betrifft, seint wir dem vheindt numehr zu etzlichenn malen unnder augen getzogen. Er hat aber nie schlagenn wollen. Was sich bey Ingelstat zugetragen, das haben wir euch hiebevor berichtet. Was aber newlicher tag bescheen, das fienndet ir beyliegenndt zu sehenn. Nun gedencken wir auch nicht altzeit unsern vortheyl gentzlich zu ubergeben. Haben unns derwegen in ein solch lager gelegt, darinne er unns schwerlich schlagen unnd abbrechen kan. Soll aber geschlagen unnd etzwas ausgerichtet, werden wir inen, denn vheindt, noch besser suchen mussen. Dartzu unns gott sein gnade verleihen wolle. Dann uns nit duncken will, das er zu uns lusten, zu schlagen hett. Welchs wir euch hinwider gnediger meynung nit wolten pergen, dem wir mit sondern gonnsten geneigt sein. Datum inn unnserm veltlager bey Nortlingen, denn 8. octobris anno, etc., 46. Philips l[andgrave] z[u] Hessen s[ub]scr[ipsit]. P[ro] c[ancella]r[io] S. Bing s[ecretarius] s[ub]scr[ipsit]. Dem hochgelartenn, unnserm lieben besondern Heinrico Bullingero, der hayligenn geschrift lehrern zu Zurich. 1546. Was sich zugetragen mit den veinden 3., 4., 5. octobris. Alls wir am drittenn octobris gleichwol etzwas spadt, ethwo umb zwo uhren nachmittagk, erfaren, das der veindt nach der stadt Nordtlingen zohe, darselbst seinen vortheil, auch die stadt, einzunemen, seindt wir inn eil mit allem kriegsvolck zu roß unnd fueß uffgewesen unnd nach dem veinde getzogen. Es fiel aber die nacht ein, das wir den dritten octobris zu abents nichts sonnders mit einander handeln mochten. Denn viertenn octobris aber war unnser enntlich vorsatz, die stadt Nordtlingen, da sich der feindt darumb angenommen (dan ehr sie uffgefordert) mit macht zu entsetzen. Gleich gegen dem tag macht sich der veindt an unnser obersten einen, welcher den dritten octobris der nacht halber im nachzug hinder unns plieben war und derowegen den viertenn octobris auch nachziehen must. Nuhn dachten wir, der veindt wolt uns gern verhindern, uff das wir eine hohyn unnd berg hier bei Nordtlingen nit erlangenn, sonndern das der veindt die zuvor uns einbekommen mochte. Derowegen wir, der lanndtgraf, den churfursten zu Sachsßen mit dem vorzug immer zu hin nach solchem berg und hohen ziehen lasßen. Unnd wir zohen allgemach hernach mit dem mittellzugk, unnd waren bedacht, unnsern nachzug vom scharmutzell abzufordernn, unns nachzuziehen, etc. Alls nuhn der vorzug uber ein wasßer gantz getzogen unnd einen zimlichen weg furuber wahret, eyltenn wir nicht zu sehr mit dem veltzug, sonndern namen einen bergk ein unnd hielten ein zeitlang daruff, also das wir den vorzug und nachzug wahren khonten. Da worden wir innen, das der feindt sich mit allen heuffen herfur thet unnd, dieweil unnser vorzug einen guten weg furuber wahr, so stalte sich der veindt, alls wolte er (achtenn auch, das seiner meinung gewesen sei) uff unnsernn mittellnzug und nachzug zihen. Und lisßen etzliche starck geschwader reutter nach unnserem nachzug rennen. Nuhn war ein wasßer zwischen unnserm vorzug und mittellzugk. Da wir da understannden hetten, mit dem mittelzug auch uber solich wasßer zu setzen, so were dem nachzug nit moglich gewesen, ohne schaden zu uns zu khommen. Derowegen bedachten wir unns kurtz und sterckten unnsern nachzug mit etzlichen geschwader reuttern. Machten unnsere schlachtordenung, theilten die woll breit uß, ordneten unser veltgeschutz darbei. Unnd nachdem unnser liber vetter und bruder, der churfurst zu Sachsßen, beim vorzug wahr, schickten wir zu seiner liebden, das sein l[iebden] unns etzliche geschwader reutter wider zuruck schickten; welchs sein l[iebden] thaten. Und alls sein l[iebden] vernommen, das der feindt so starck wahr, da zohen sein l[iebden] wider mit den heuffen des vorzugs nach uns und dem mittellzug. Alls nuhn die veinde sahen, das wir unns mit unnser schlachtordenung und allem dermasßen schickten, schutzten sie ze stundt vortzudrucken; aber allerlei guter scharmutzell geschohen den ganntzen tag, da die veinde zimtlichen grossen schaden empfangen, und wir, uff unnser seiten, got lob, nit uber zwen reisigen und etwo vier oder funff knecht lisßen. Darnach zohen die veindt wider ab unnd umb mehrers brangens willen schossen ire  schutzen zu roß aller lois. Wir aber blieben halten bis an den abend, das die veind alle abgezogen wahren. Darnach zohen wir mit unsern heuffen auch in guter ordenung nach unserm lager. Unnd war warlich ein feiner handell anntzusehen. Gesternn, am funfften tag octobris, zohen die veind hart vor uns unnd fingen mit uns einen scharmutzell an, welcher hart anging also, das uff ihener seiten woll bis inn funffzig oder sechzig plieben. Und worden uff unnser seiten auch woll etzlich gut leuth beschedigt. Herzog Albrecht von Braunschweigk wardt mit einem spieß durchs maul gerendt. Hoffen, es soll seiner l[iebden] nit schaden (ist seither gestorben). Graff Johan vonn Waldeck ward auch etzwas geschosßen. Es schadt ime aber nichts. Unnser diener einer, ein Polack, wardt durch ein arm, Philips Schenck durch ein bein unnd Andreß Finck durch ein schenckell am dicken geschossen. Hoffen, es werde ime gantz nit schaden (obiit). Aber Johan Awerswalt wardt inn rucken hart geschosßen (obiit). Daruber ist einer vonn Burtfelldt thodt bliebenn. Unnd ward noch einer, genant Stenilz, einer vom adell, vonn den unnsern erschossen, dan er hat gar kein veltzeichen; und meineten die unsern, er were der veinde einer.
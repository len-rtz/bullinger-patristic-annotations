Salus et pax Christi. Waltherus salvus ad me venit, et quicquid illius nomine in tuis literis a me fieri voluisti, exequutus sum, nec quicquam est tam grande, quod non semper tuo nomine sim facturus. Ex comitiis expectamus quotidie certiora. Scimus collationem inter deputatos initam; conclusionem nescimus, expectamus autem eventum. Articulum iustificationis tractaverunt, sed quomodo convenerint, adhuc non est certum. Nunc tractant articulum de sacramento; sed legatus pontificis urget transsubstantiationem et adorationem, cui nostri refragantur, ut Ä™quum est et gloria Christi exigit. Articulum de autoritate pontificis suspensum aiunt. Cum primum autem certi aliquid intellexero, non te celabo, quanquam nunc Waltherum habiturus sis, qui te de singulis reddet certiorem. Rogemus dominum sine intermissione, ne quid committamus indignum Christo. Agimus certe cum hominibus astutissimis neque, quod ad nos adtinet, aequum est cum vulpibus vulpinari. Invocare vero decet Christum, ut simplicitate et integritate vincamus. Vale. Ex Constantia, 24. maii 1541. Totam familiam salvam volo. Tuus Io. Zvick. Dominum Georgium Wimpferum, Stainensem pastorem, commendo tibi; vir dignus est, cui salarium tuorum liberalitate augeretur idque, quod illam ecclesiam multis iam annis optima fide magnisque laboribus rexerit, denique, quod pauper ipse multa prole quotidie augeatur. Memineris ipsius, obsecro. Domino Hainricho Bullingero, Tigurinae ecclesiae pastori vigilantissimo.
Gott syg ewig mitt unns durch sinen sun. Amen. Im syg och ewig danck um sin ewige und tägliche guͤtty. Filgliepter herr und bruͦder, ich hoff, min sonders günstiger herr Vadian hab üch nüwe zittung, so vil nochmals vorhanden, zuͦ empotten etc. Doch im noch nit wissend, sonder ich lest uff gestern abend brieff glesen, ainem burger über sew har zuͦgschriben, och der bott muntlich gsagt, das gschray also by inen etc.: namlich die sag, da Verdinand für sin person dem hertzog zuͦsagen, aber für kays[erlich] m[aieste]t nit desshalb, sy sorgen, nit bricht, sonder das gschray, er syg uffbrochen mit dryg huffen. Als ich her, so hette er nit über 3 mil oder minder gen Rafenspurg. Der achtet, er syg profantmaister zuͦ Wingarten im kloster. Nit daß er drin syg, sonder er hat profant erfordert. Also haben im Rafenspurg 4 wägen, Wingarten 4 wägen, apt in der Ow by Rafenspurg 3 wägen, Pünt 3 wägen mit korn, win, haber geschenckt gschickt. Item dise gnante dryg apt sind mit hab in die statt Rafenspurg gwichen. Man achtet, er werd ir hab von den von Rafenspurg usher vordern, als von sinen vinden das hinder sy gflöchtt. Item die sag: er werd (villichtt) kair statt nüt thuͦn, sonder den klostern und dem truchsässen, dem graffen von Tettnang; der het och gflöcht. Demselben graffen, ist sag, hab der hertzog empotten, er hab jetz 15 jar jedes jar tusent gulden us dem hertzog Wirttemberg gheptt; er wells gern och also nemen. Item zuo Überlingen ligt mit groser hab aptt Richenow, Salmaschwil und Merspurg gflöcht. Die habend dem herzogen in der stat ruch profant abgschlagen. Sy wend by k[aiserlich] m[aieste]t blibenn, wiewol er wit von inen ist. Item die sag hie: daß ainer mit 40 pfärit - acht man ain margraf - in samat gritten in Turgow komen mit frowen wägen, daran gsin 5 hüpscher stuten. Sagt, er hab by dem von Sax inkert, demnach zuͦ Blideg gessen; syg gen Roschach komen; den hab her apt S. Gallen empfangen. Was grossen werch gottes; der geb uns das zuͦ erkennen, und ain merer groser guͦt end, als ich hoff. Amen, amen. Yn yl. Gruͤtzend mir üwer lieb husfrowen, muter, Leony, Tumysen und ander. Actum S. Gallen, mitwoch nach Petry et Pauly anno 34. Ü[wer] w[illiger] Hans Vogler. An min geliepttenn M. Hainrich Bullingernn, prediger, zuͦ handen.
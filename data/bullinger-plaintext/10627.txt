S. Siles tam diu. Quid causae potest esse? Fortassis ea, quę et me torpore nescio quo degravat et tantum non opprimit, rerum inquam status tam miser. Evangelium iam a multis annis ceptum adeo nihildum fructificat, ut in deterius fere labatur in dies. Scribit Capito Hofmannicos partem bonam suorum occupasse. Vide incuriam pręfectorum rerumpublicarum! Exemplum possum dare: Civis est Argentinensis admodum dives, interim tamen, ut audio, pius; Muͤy cognomentum est. In eius ędes nuper sex illius hęreseos viri absente ipso intrantes petunt ab uxore cibum, et dum hęc diceret se nihil habere parati, subiiciunt: "Si soror es, cibum non recusabis." Ut igitur vidit, quo animo adessent, vocat vicinos. Per hos factum, ut isti denuo exirent, quamquam non multo post marito iam praesente redeunt et itidem petunt. Adeo impudentia prehendit. Verum etiam tum eiecti sunt vacuo ventre. Hoc nefas ecce non audio puniri. Vagantur verbi praesides interim in rebuspublicis alienis, tanquam domi nihil sit prorsus agendum. Scribit idem Capito hęc verba: "Miri rumores de novo regno externo apud Hollandos. Illud pro certo accepimus, Monasterienses etiamnum se propugnare fortissime. Caeterum quicquid de anabaptistis referatur, quia deum factis suis praetendunt, tam video potestates evangelicas terreri, ut manus miicere non audeant, ne sanguine divorum contaminentur. Ad preces video confugiendum unice devotas et fideles." Pręter hęc audi, quod delectabit. Dixit mihi Bernensis quidam, affinis meus, Mussensem latronem illum abduxisse furto uxorem ducis Sabaudiae. Egregium nuncium profecto, si verum. Bene vale cum tuis et Utingero. Basileę, 7. iunii anno 1535. Os. Myco. tuus. Domino Heinricho Bullingero, ecclesiastę Tigurino, suo.
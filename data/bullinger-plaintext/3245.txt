Rediit legatus noster. Totam historiam exposui tibi per Ioannem Linerum sangallensem. Benigne excepit legatos rex et dimisit, ore proprio pollicens tandem et in ultimo digressu, ita se in hac causa acturum ut urbes intelligant, preces vel supplicationes legatorum plurimum potuisse aut valuisse. Dono dederat 800 coronatos. At legati noluerunt. Agentes enim gratias pro liberalitate testati sunt ideo se neque aurum neque argentum accipere, ut inde rex intelligat illa non quaesita, sed incolumitatem fratrum, qui sunt membra nostra et eiusdem religionis consortes. Ergo si velit rex gratificari, parcat innoxiis et fratribus nostris; hoc fore nobis omnibus pegratum. Rex alioqui scriptam dederat ante discessum responsionem, unde liquide satis intelligi non poterat, quae eius voluntas; non enim dicebat se in instituto perrecturum nec dicebat se illis parsurum. Legati principum, dum nostri Montbelgardum venere, iter ingressi sunt, ita comes Georgius Wirtembergensis narravit nostris. Mittunt Palatinus, Hessus, Wirtembergensis, Badensis. Boni consulas haec, obsecro; plus iam non potui; sed haec summa est rei totius. Vale iterum atque iterum. [Bullinger]
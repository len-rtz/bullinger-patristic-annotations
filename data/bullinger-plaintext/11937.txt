Gratiam et pacem etc. Quas martii 16. literas ad me dedisti, pater colendissime, eas ego demum aprilis 9. recepi una cum duobus, non pluribus, Cochleianis exemplaribus, quorum alterum domino Vulpio, mihi alterum dono misisti. Ego tertium, cuius mentionem facis, vel amissum vel ex Berna Genevam recta perlatum esse credo. Quidnam vero de illo acciderit, diligenter perquiram. Vulpius nimirum ipse tibi scribet. Ego certe pro munere tuo, quod summe exosculor, summas tibi gratias ago referremque, si possem. De scripturarum authoritate liber nobis non est. De belli rumoribus varia dicerem, si omnia certa. Transitum certe regiis latronibus verius quam militibus Bernates denegarunt habita prius super ea re cum omnibus praefectis suis consultatione. Subditis ipsorum, si qui postac[!] in militiam proficiscentur, capitalis poena est indicta. Dorumb sy dann zuͦ allen iren gemeinden botten geschickt und by inen hand lassen meeren. Utrumque Länderanos male habet; ideoque, ut audio, vi sibi viam per agrum Bernensem sunt paraturi. Ego, quid futurum sit, metuo. Sumus omnes persuasi Turcam iamdudum appulisse copiasque cum Franco iunxisse. Cęsar quoque fertur Anglicanum contra nos militem ducere. Interea pergit Wirtenbergensis dux filio suo nuptias facere magno cum apparatu. Anne hoc simulando aliud agat, nescio. In manu domini res est; hunc precor, ut afflictissimis ecclesię rebus subveniat. Cętera, quae scire cupis, ex literis ad te proxime datis manifestum esse factum arbitror. Aedidit nuper Cęlius Secundus pasquillum, qui prima facie is omnino esse videtur, quem iam olim legisti, sed multis numeris priorem vincit. Traducit ibi nominatim Lutherum, Butzerum et Melanchthonem, quod susceptam causam deserturi visi sint. Miror ego insignem hominis libertatem, und wundert mich, was Meister Butzer darzuͦ sagen werd, das im uß sinen Berneren einer disen bösen possen ryßt. At interim scribit ad cęsarem Calvinus de sacramento non minus ambigue quam loquitur Butzerus, cętera, quatenus ego perlegi, satis et dextre et eleganter. Salutant te, quos et ipse salvere iussisti. Sal[uta] nomine meo, quos mihi charissimos esse novisti. Vale. Biellnis, 10. aprilis anno 44. Tuus ex animo Io. Leopoldus Fry. Eruditione pariter atque pietate clarissimo d. Heinrycho Bullingero, Tigurinę ecclesię ministro fidelissimo, patri suo colendissimo. Tiguri.
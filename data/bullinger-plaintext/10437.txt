Dem ersamen, frommen und wolgelerten Floro, dechan des capitels Wintertur, unserem gunstigen, lieben. Gnad und frid von got etc. Lieber her und bruͦder, uch ist noch unvergessen, wie im nechstgehaltnen synodo vil ungeschikter artiklen wider her Hansen Stattschriber ingeleit, sin geschrifftliche verantwurtung dagegen verhört und wir verordnet, der handlung nachzetrachten. Das nun beschehen ist. Hierum were jetzund unser will und meinung, das ir gen Wintertur hinzu kartind, den pfarrer daselbs zuͦ uch nemind und ir bed den stattschriber daselb erbätind, das er zuͦ üch stuͤnde und demnach ir dry nach vermög hie bygelegter instruction handlind, wie wir uch vertruwend. Hiemitt sind got bevolhen. Datum Zürich, 1. julii 1534. jar. Verordnete von den räten und predicanten vom synodo. Florus, der dechan in Winterturer capitel, Mathias Hirßgarter, pfarrer ze Wintertur, und her stattschryber daselbs söllend her Hansen Stattschryberen beruͤffen und dem mitt ernst, nach notturfft zuͦm ruhisten, volgende meinung fürhalten: Die verordneten von eim ersamen synodo von räten und burgeren und predicanten habend wenig gefallens und vernuͤgens an siner geschrifftlichen veranwurtung als die sines und insunders siner husfrowen, ungeschikten wäsens halben gruntlich und wol bericht, ab dem sy ouch grossen mißfal tragend. Doch diewil er kurtzlich von eim ersamen rat oder zuchtherren ze Wintertur geschuͦlet, lassend sy es jetzzuͦmal daby blyben des styffen vertruwens, erstgemelter ersamer rat werde ouch ein flyssig ufsähen uff inn haben. Daby lassend wir imm ernstlich ansagen, das er und sin frow ernstlicher und geflissner zuͦ der kilchen und predigen gangid, das wirten, inzühen der gsellschafften, insunders deren, so unserem waren, heiligen, begründten, christenlichen glouben zewider sind und ubel redend, underlassind, unvergriffen was, ungefarlicher wyß zuͦ eren zuͦn zyten mitt eerenlüten oder gegen armen oder ouch främden redlichen lüten beschäche, das er sich allweg der warheit flisse, lychtferige in worten myde, ouch kleidung halben sich erberlich halte, nit in einem roten schläppli und hurris jüppli dahar fare, insonders aber mitt der frowen rede, das sy inn und nebend der metzge beschnittner und züchtiger worten sye, kleider trage, die iren gezimmend und schlechts den pracht hinlege, das sy bedi gedenkind, wie sy uss der armen schweiß, uß dem kilchenguͦt lebind da, schlecht min herren die hoffart und den pracht nit getulden wellend. Und ob er und sy sich hieran nit stiessind söllend, sy sich keins anderen nit versehen, dann das man es fürohin nit gestatten wil, dann ein ersame oberkeit je nit gedulden wil, das man also mitt dem kilchen guͦt prachte. Es sol ouch der decanus und pfarrer ze Wintertur daruf acht haben, und wo nit schynbare besserung volgte, im nechstvolgenden synodo anzeigen, inn betagen, und sol er, her Hans Stattschryber, erschynen, sich ze verantwurten. Söllend je alles in trüwen ußrichten. Verordnete von dem synodo: m[eister] Cuͦnrat Äscher, m[eister] Itelhans Dumysen, doctor Christoffel Klauser, Heinrich Bullinger, Leo Judę.
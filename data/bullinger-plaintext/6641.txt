EPISTOLA EHEMII AD BULLINGERUM. S. D. Literas tuas, clarissime et optime Bullingere, cum expositione brevi et dilucida orthodoxae fidei et antithesibus verae et Papisticae doctrinae cum adiuncta exhortatione ad Imperatorem accepimus, non sine magna animi voluptate, gaudio et gratiarum actione (quam tibi nos omnes Ecclesiae nomine debere merito fatemur) pelegimus. Coniecturas, quas de successu comitiorum et capite, a quo illa pendent, adduxisti, tantum abest, ut improbemus, ut maxime idem tecum sentiamus idemque senserimus semper, neque fefellit nos opinio multis ac certissimis argumentis iamdudum confirmata. Illustrissimus Princeps legit quidem tuas literas, sed caetera propter abitum in Saxoniam legere non potuit. Hoc tamen tibi persuasum habeas Suae Celsitudini tuos labores non ingratos fore. Curabo, ut a reditu et legat et sese gratum exhibeat. Expositionem cras, Deo volente, in Germanicam linguam transferri et hic aut alibi imprimi curabimus. Exhortationem ad Imperatorem et status Imperii, cui haec expositio interseri debet, praestaret esse perfectam adiuncto parvo prooemio et nobis initium quoque mitti, ut illico etiam Germanice reddi possit. Periculum enim est in mora. Latinum exemplar vel tuo vel alterius nomine vel etiam ecclesiarum aut aliquot ministrorum in Helvetia utile esset edi et ad comitia mitti ac apud vos imprimi. Hic omnes officinae typographorum ita sunt occupatae, ut latinae editioni non pateat locus ullus. Quodsi Tiguri idipsum facere non conceditur, Basileae vel apud Oporinum vel alium facile impetrari poterit. Prodibit eiusdem argumenti scriptum nomine ecclesiarum, quae sunt in Belgio; Beza idem se facturum promisit. Non deerunt Anglorum auxilia. Sed et germanicum scriptum eadem de re paratur. Haec omnia eo spectant, ut consensus tot regnorum et ecclesiarum ostendatur et non temere condemnationes, quas adversarios, non tantum Papistas, sed et Lutheranos quosdam, unice spirare scio, in comitiis promulgentur. Conatur diabolus omnibus modis veram doctrinam evertere; itaque occurrendum est illi et his et aliis opportunis remediis, quae suppeditabit Dominus. Itaque, mi Bullingere, te, quantum possum, oro, hortor, rogo et moneo, ut addito parvo proemio ad Imperatorem et status, tuo vel alterius nomine, latine statim edi cures et nobis praefationem aut initium, qualecunque id sit (neque enim multis verbis opus est) mittas. Festinatione hac in re opus est. Dominum Conradum Gesnerum nobis ereptum esse tum propter scholam tum ecclesiam, quibus plurimum suis laboribus profuit, magnopere doleo. Bene vale et nos, ut coepisti, amare pergito. Raptim Heidelbergae, VI. Ianuarii Anno 66. Tuus Ehemius.
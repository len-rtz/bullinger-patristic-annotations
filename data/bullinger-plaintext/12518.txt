Lieber herr und pruͦder. Ewer schreiben an den Vadianum ist mir uff gestert zukommen. Hab ich glich ettlich miner herren anzoͤgt. Hat der rattschlag sehr wolgefallen, daby anzoͤgt, das die sachen sonst ouch uff diß weg gericht seyen, wie ir dann yetzund schon von unserer herren gesanten, der by euch gewesen, bericht moͤgen sein, dann es wirt, hoͤr ich, alles dermassen angesechen. Der truw gott lass es zu guͦtem end gerathen! So wisst, das hertzog Ulrich von Wirtemperg gantz trostlich denen von Ulm zuͦgeschriben mitt anzoͤgung, das er on alles zytteren (diß sind sine wort) lyb, leben, guͦt und bluͦt mitt allem vermoͤgen zu diser sach setzen welle. Yetz kompt sag, das die von Ulm etlich wegen mitt spieß nidergelegt habind dem kaiser, doch den fuͦrleuten die spieß bezalt. Wirt danecht glouplich anzoͤgt. Es sech ettlich miner herren fuͤr guͦt an, wann die gemainen Aidgnossen um hilff angelangt wurden, das ir doch die sachen uff soͤlich waͤg richten moͤchten, das die anderen Aidgnossen, wa sy nitt helffen wellten, nichts destweniger beschechen liessind, so die anderen, die mitt dem evangelio daran sin, hilff thain wellten. Dann diß were das best, diewyl sy damitt den kaiser zuͦ friden behielten und dann der anderen evangelischen Aidgnossen hilff den unsern dest gluckhaffter were. Ir wisst im wol ze thain. So schribt unser gesanter von Ulm, das der kaiser dem hertzog von Payer yetzund angemuͦtet hab, er welle sein vermoͤgen darthain zuͦ erhaltung der religion und dann zum andern zuͦ erhaltung kaiserlicher majestat reputation, welche von ettlichen ungehorsamen stenden mitt schmachbuͤchlin, schrifften und gemaͤlden schwarlich verklaineret seye, etc. Daruff er geantwurt, das er von der religion wegen nieman kriegen werde, was aber kai. mt. reputation betreffe, darinn well er sich gepurlich halten; daruff kai. mt. weyter nichts mehr vertrauwlichs mitt dem hertzogen habe handlen wellen. Doch mainen ettlich, dis antwurt moͤge wol ain zwyfelstrick und amphibolus sein. So hat der reinisch adel nach stattlicher beratschlagung dem kaiser die begerten hilff abgeschlagen, wievyl er inen guͦter wort geben und wol ettlich under inen die anderen gern vermoͤgt hetten, und wenig gefaͤllt, es were bewilliget worden. Gott hab lob! Mulierculam illam nondum vocavi, quamquam de illius fide non ausim dubitare, si reddita est pecunia Curioni destinata, etc. Des bischoffs halber steht es recht. Ich schrib in höchster yl und waist der bott nitt, das der brieff von mir kompt, uss ursachen. Ligt aber nichts dran, das ir mir ainen widerum an mich gebend. Drum sagen im nichts davon, das ich diß geschriben. Ich hoff, er solle holdselig und willig sin. Ist oder wirt im und andern von miner herren wegen undersagt. Datum zuͦ dry uren nach mittag, 25. iunii 1546. Bitten gott trulich fuͤr unß und thaind aller ding das besst. Was ich yeder zyt erfar, lass ich euch wissen. Min lieber bruͦder und C. Zwick empieten euch alles guͦts. Ettlich Augspurger fachend an her zuͦ unß fliechen, und schikend die richsten ire wyb und kind hinweg. An maister Hainrich Bullinger zuͦ Zuri[ch], minen guͦten fru[nd].
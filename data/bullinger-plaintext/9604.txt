Scriptor ille paginarum de esu carnis Christi et celebratione coenae dominicae intricate admodum et dissolute scribit, nullo ordine utitur nec naturali nec artificiali. Miscet inter se omnia et, quae primum veniunt in mentem, extrudit, ideoque, quae scribit, male sibi congruunt atque coherent eoque nomine non sine molestia leguntur. Caeterum, quo ad summam, recte quidem multis dicit, quod rectius potuisset paucioribus dicere carnem Christi non carnaliter sive, ut adversarii nostri monstrose loquuntur, oraliter, sed spiritualiter tantum per fidem manducari. Quae de sacramentali manducatione adiungit, et ipsa sunt intricata obscuraque satis, nec videtur scriptum usque adeo impexum et novitate affectata ingratum in lucem esse invulgatum. Quod disputat de die paschatis, non adeo firmis munit rationibus, ut simpliciter recipi et credi debeat. Ac evangelistae significantissime exprimunt dominum nostrum primo quidem paschalem agnum edisse cum discipulis, deinde vero coenam illam commemorativam instituisse. Ille semetipsum verbis evangelistarum sic implicat, ut existimet dominum cum discipulis non legalem edisse agnum, sed mere novam et memorialem nostram. Unde arbitratur memorialem hanc novam et nostram instruendam esse ciborum varietate, ut inde epulantes saturi et non ieniuni recedant, id quod citra controversiam manifeste pugnat cum doctrina apostolica; iubet enim esurientes domi edere, in coetu vero sacro remota mensa vulgari et instructa mysterium celebrari. Nimis vero confidens et audaculus esse videtur, qui affirmare audet a temporibus apostoli hac parte esse erratum. Quin per contemptum vocitat buccelarios et guttularios eos, qui sine aliis cibis et liberiore potatione modico pane et vino contenti memoriam mortis Christi peragunt sobrie magis respicientes ad significata quam ad sacramentalia signa. Videtur alioqui scriptor hic vir esse non omnino malus, interim tamen habere, pace eius dixerim, caput heteroclitum et ad res novas plus nimium propensum, in quo etiam nimium sibi meo quidem iudicio complacet, ut ipsi potius frenum sit iniiciendum quam ei in his consentiendum. Quae vero utilitas redierit ad lectorem aut quid verae fidei et confessioni nostrae salutare accesserit adiumenti aut quid oro consolationis vel extricationis ex dubiis acceperint conscientiae simplicium ex his disputatis, tametsi vicerit in his capitibus, quae solus et de novo ille usque adeo perplexe disputavit? Utinam vero sapiamus omnes moderate ad sobrietatem fideique proportionem et ad aedificationem usque cum humilitate et charitate etc. Bullingerus tuus.
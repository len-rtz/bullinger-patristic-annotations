Gratiam et pacem a domino. Dici non potest, quantum me tua epistola exhilararit, Bullingere doctissime. Cognovi enim in ea facilitatem atque humanitatem, quas passim scriptis praedicas, factis quoque et vita docere, id quod in paucis iam videmus. Expertus enim sum fastum illum Luthericum in persecutione Carolstadiana, qui hodie adhuc durat. Soli sibi isti homines videntur sapere, atque utinam ad dei gloriam et proximi salutem sapiant! Gratias vero tibi ago quantum possum maximas, quod me, hominem infimae conditionis, tuis literis compellare non dedigneris. Orabo dominum, ut eam tibi mentem potius augeat quam minuat, ut iam fere nostra culpa fieri animadvertimus, quo tandem magni illi (ut de se, quantum apparet, sibiipsis pollicentur), qui vos quasi haereticos reputant, victi et in sua conscientia pudefacti ad sese redeant praemeditatiusque agant et scribant. Nam vere, ut scribis, fastus dominatur apud plerosque, non humilitas. Passim quoque apud nos illorum causa verbum domini male ab adversariis audit, quamvis se quoque hi gravi censura dignos fateantur. Ac nimium vereor - avertat dominus omen infaustum -, ne plaga dei gravis hanc ingentem nostram ingratitudinem ulciscatur. Apud vos vero antiqua illa synceritas et humanitas colitur, ut audio, quod summe gratulor, esse locum, ubi verum ametur. Undecimum caput ad Corinthios in tuo opere bis terque relegi et Dialogum quoque piae memoriae Oecolampadii, qui adhuc immotus stat manebitque apud syncerioris iudicii viros. Spernat Philippus, quantum velit; quo solo, ut mihi videtur, repugnat. Fortassis tot clarissimos veterum autorum locos se reiicere non posse vident eamque ob rem scriptis abstinent, nisi quantum sparsim in libris alio sub titulo editis clanculum mordent. Det illis deus mentem saniorem et vobis in bono perseverantiam! Sola haec de coena sententia mea in causa est, quod ex hoc pistrino uxoris frater me non eripit. Neque ego conditionem splendidam, sed in abdito mihi et literis vi-vere cupio, sicubi dominus offerat. Interim labore hoc contentus vivam, quousque dominus aliam humeris provinciam imponat, et legendis quae habeo bibliis et tuis opusculis, quando otium suppeditatur, me oblectabo. Maiora illa opera Pellicani emere penuria prohibet, adversa nimis dea. Et satis ex tuis, Zvinglii et Oecolampadii scriptis sententiam eam edoctus sum dei gratia, quem precor, ut te et quotquot apud vos et ubique terrarum sunt, qui syncero animo patris et Christi gloriam quaerunt, confortet, quo citra omnem timorem constanter et doceant et vivant. Multi enim iam sunt, quibus Iacobus merito dicat: "Tu fidem habes, et ego facta habeo" [Jak 2, 18], quos dominus illuminet. Haec quasi deplorans nostra tempora infoelicia ad te animo candido scripsi. Nosti enim, quemadmodum pleraque pars evangelium prae se ferentium concionatorum sese gerat et quid quaerat. Tu, quaeso, boni consulas haec mea scripta, nam tua bonitate fretus prolixius scripsi. Vale in domino. Francofordiae, 4. calendas aprileis. Tui studiosissimus Henrichus Sellarius. Pietatis preconi insigni domino Henricho Bullingero, pastori Tiguri diligentissimo, domino suo plurimum colendo, salutem.
S. D. Superioribus diebus ad te scripsi per famulum Christophori typographi, cui tradidi sarcinulam librorum, quam arbitror tibi esse traditam. In ea continebatur alia quaedam parva mittenda ad Sailerum. Rursus per hunc aurigam alios libellos mitto, quos ut transmittas ad eundem Sailerum magnopere oro. Cupio ex te cognoscere, quomodo tibi probatur sordidula historiae narratiuncula. Argumentum sane erat, ut ex materia ipsa perspicere potuisti, dignum, in quo aliquis artifex elaborasset. Sed quid facias, quando nullus eorum est, qui cum laude istiusmodi argumenta tractare possint, qui manum admoveat? Certe voluntas nostra laudanda erit, etiamsi conatus non per omnia eruditorum auribus satisfaciat. Illud sane non possum non dolere aliquid forte detractum esse dignitati rerum propter orat[ionis] tenuitatem et ordinem fortasse perturbatiorem. Utcunque sit, iuvabit eruditioribus argumentum suppeditasse, et si vita contingat et aliquid melius a nobis praestari poterit, non negligemus occasionem. Ostendit Myconius literas tuas, quae nobis tristissimum nuncium attulerunt, etsi enim eadem ipsa prius ex Argentina ad nos fuerant perscripta. Tamen postea intelleximus longe his contraria. Nominatim ego accepi a Sailero de clade caesaris, cuius in parvo praelio duo millia equitum ceciderunt atque ipse cum octo equitibus coactus fuit confugere in oppidum Luingum. Quicquid habes vel de hac clade vel aliunde, nobis communica, et si quid certi accepisti de comiciis Helvetiorum, indica Sailero. Saluta meis verbis omnes fratres. Vale. Basileae, 6. die decembris 1546. Tuus Franciscus Dryander. Clarissimo viro domino Henrico Bullingero. Tiguri.
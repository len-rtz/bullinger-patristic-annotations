S. Iterum gratificatus es mihi munere longe praecellentissimo, quamobrem dominus sit merces tua. Hic autem me accusas, quod bis petenti Marcum meum non miserim. Coram domino loquor, si per somnium id obvenisset, non negassem. Dominus Pellicanus poposcit; cui et obtemperavi. Cur tibi non magis fuissem obsequutus, si petisses? Sponte meam salivam obtrudere puduisset. „Sed petii“, inquis; at tum forsitan, cum nullus restaret. Nam novi me non esse ingratum erga eos, qui beneficentia me, qualiter tu hactenus, onerant. Ingratitudinem semper odi. Quamobrem et Gvalterum nuper accusavi apud te de hoc vitio erga me, quamvis hic non conquerar, quod scriptis suis me non donet aut de me non bene loquatur aut aliud quidpiam tale faciat vel non faciat, sed quod egit aliquando (cuius difficulter possum oblivisci); ex quo animus eius erga benevolentem haud integre sanus visus est. Idque probavit deinceps semel atque iterum, ut dubitare iam amplius non valeam. Sed abeant hęc. Papa scripsit contra archiepiscopum Coloniensem gravissime. Citat eum Romam intra dies 60 a 27. iunii. Cęsar aeque crudeliter contra eundem, quamvis nepotem, agit. Mandat, ut intra dies 30 coram se, ubiubi sit, compareat aut coram suis commissariis. Scriptum dedit ad Colonienses, totum clerum et ad academiam, et promittit defensionem suam ut imperatoris contra archiepiscopum de religione, de iuribus deque toto statu ipsorum. Atque hic, si omnia recte vidi, renunciat deo gloriam omnem et papae se vendicat. Hęc misissem, si essent descripta aut si non essem persuasus a Franckfordia te habiturum omnia; nam impressa sunt, quamvis mea sint calamo descripta. Inde placet, quod scribis, a cęsare te nihil expectare quam ignem et ferrum. Quę scripsisti de vicario cęsaris Mediolanensi, continere non valui. Dixi consuli et domino Bernhardo, fratri eius; quamobrem rogarunt, descripta mitterem ad Argentinenses, ut inde perferrentur ad Hessum. Et tanta hęc res visa est, ut proprio nuncio dimiserint Argentinam. Hęc in sinum tibi. Domino Heinricho Buchtero gratulaberis nomine meo diligenter. Novi virum bonum, cordatum, animosum; dominus det, ut negocium ipsius constanter perficiat! De concordia fratrum ecclesię istius gaudes, et quidem merito; nam expertus sum gravius malum vel publice vel privatim incidere non posse quam fratrum discordiam, imo novi, quid ferat vel opinio dissensionis inter fratres apud subiectos. Dominus Iesus istud malum ex ecclesiis spiritu suo tollat, rogemus. Gaspar Schnebergius, qui has reddit, per me rogitat, ut mox, ubi domum venit, examine diligenti pervestigetis, quid sciat literarum, quid nesciat. Avus enim eius, cum ipso expostulans, ignorantiam obiecit, atque idipsum fert tam impatienter, ut ita me scribere rogareque iusserit. Cognosci vult a vobis, talis sit necne. Quodsi rudis et literarum invenietur ignarus, ad malum ferendum se offert; sin is invenietur, qui tempus, quo hic fuit, bene collocarit, cupit tractari, prout dignus est. Sperat interim de se tam egregie, ut laudem expectet a vobis non vulgarem. Age! Talis est ingenio, ut, si bene tractes, ac magis laudes, quam vituperes, plane sit tolerabilis, imo bonus et iucundus. Si contemnas, divexes, illudes, plane reddatur stupidus. Velim igitur eum tractari, prout est ingenium, ne fiat inutilis. Communiter hęc dominus Marcus et ego. De consilio Schwencfeldico, quo de ultimis ad te scripsi, fac sciam, quid sit in animo. Vir is in nimio vivit ocio, quamobrem et ociosis cogitationibus se vendicat. Si in officio esset publico, reprimeretur seriis, ut scripturae diligeret simplicitatem magis. Vale in Christo cum Theodoro et Pellicano. Basileae, 24. septembris anno 1545. Marcus te resalutat diligenter. Os. Myconius tuus. D. Heinricho Bullingero, viro doctissimo, Tigurinorum episcopo dignissimo, domino ac fratri venerando suo.
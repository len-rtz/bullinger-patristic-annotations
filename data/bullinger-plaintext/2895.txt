S. Accepi literas; fuerunt mihi magno solatio, et quidem nihil mihi gratius evenire poterat quam hic loci tuam fere totam familiam, officiosissimam uxorem, honestissimas filias, optimos et doctos suavissimęque consuetudinis homines, generos tuos, invenisse. Sumus omnes apud eundem hospitem, ita ut non intercedat nisi area. Satis honesto pretio habito. Redditis tuis literis honestissima uxor tua inprimis et duo generi cum filiabus mihi offitiosissime adfuerunt et hospiti commendarunt omniaque humanitatis officia sunt polliciti. Plurimum id et mihi et inprimis meę uxori attulit consolationis et solatii. Pro tanta et tua et tuorum erga nos benevolentia atque humanitate gratias habemus et agimus, quam possumus maximas. Vicissim, si qua in re possum illis esse commodo et tibi tuisque gratificari, en tuum semper presto Hieronymum. Velim credas me tibi etiam devinctissimum tuique studiosissimum. Vale igitur, optime pater Bullingere, et pro nobis roga dominum. Ex Thermis Bade[nsibus] 15. aprilis 1556. T. st. H[ieronymus] Zanchus.
S[alutem] d[ico]. In Rhetia graves excitantur contentiones. Ipsissima causa esse videtur Servetanismus occultus. Ergo disputant contra symbola Athanasii et Damasi et ab his liberare volunt fideles etc. Quinque praecipui caeteris praeteritis fratribus Michaelem Angelum miserunt ad nos et Basileam cum quaestionibus valde suspectis. Scripsimus nos ad synodum, quae nunc habetur Curia, perplane causam, ut rei periculosae consulatur in tempore. Dehortati item sumus fratres illos, qui miserunt legatum, a studio novarum rerum et schismatum. Expectamus iam, quid factum sit. Landgravius misit ad me tabellionem cum literis propter varias quaestiones. Omnem operam offert et fidelem se in causa religionis ostendit sicuti et elector Palatinus. Ex eius aula his diebus literas accepi significantes Saxones omnia tentare, ut abstrahant Palatinum, hunc autem constanter manere ac acerbe a se abegisse solicitatores. Vale aeternum cum omnibus tuis.
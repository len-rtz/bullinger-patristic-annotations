Gratiam et pacem a domino nostro Iesu Christo pręcor ex animo. Quod literis hisce meis tuis impedimento sum studiis honestissimis, ac animum tuum, multis aliis onustum negotiis, mearum literarum lectione perturbo, non inconsiderate a me factum esse scias. Cum perpenderem enim, quod vos, nostri moecęnates, discedentibus nobis, de statu ut vos certos redderemus, sędulo iniunxeratis, nostrum erat nos non immorigeros praebere, sed lubenti animo vestris obedire iussibus. Cum ergo id ex iussu omnium fiat, non ęgre te laturum has meas spero literas, quae si non elegantiis exornatę, non istam puritatem, sed animum, qui elegantissime scribendi promptus (nisi mihi dicere cupienti verba deessent, ac maximus apud me fructus studiorum, qui est secundum Quintilianum facultas dicendi, desideraretur) consideres; quem defectum tamen deo suam concedente gratiam frequenti doctorum virorum lectionem audiendo resarciri cupio, ne vos, bonam de me spem tenentes, ista frustremini, et ego simul ingratus pro tot beneficiis in me collatis vobis videar. Spero me ita gessurum, quod in meam, pręcipue tamen ecclesię utilitatem sit facturum. Dii cepta secundent! Statum ergo nostrum proximo a vobis discessu summatim ac paucis perstringam. Foeliciter nobis hoc iter Marpurgum usque successisse vos scire volo. Ibi quoque mire nostris studiis consultum iri speramus, praesertim cum tanta doctorum copia, qui omnia maxime insudando nullamque operam intermittendo literis fidelissime tradunt. Sique nos audiendo istos haud fuerimus negligentiores, multum brevi proficere posse nobis prorsus persuasum habemus. Lectiones has accipe praecipuas: D. m. Casparus Rhodolphi dialecticam profitetur Villichii. Reinhardus Hadamarius rhetorices artificium tradit legendo Quintilianum. D. m. Wigandus Hapelius Hebreę linguę professor. Hibberius theologice epistolam ad Hebraeos exponit. D. Lonicerus Heliodorum legit Gręcum. Legit etiam quidam in ethicis, cuius nomen haud teneo. Theobaldus theologus exponit Ioannem. Traditur etiam mathematica; item alii quidam iurisconsulti aliis ac aliis legunt horis. Ex iis tamen omnibus has nobis ex m. Hapelii consilio elegimus lectiones: d. Caspari, Hadamarii, Vigandi, Hibberii, Leoniceri. Mensam apud honestissimum urbis Marpurgi virum conduximus, vetus qui vocatur propositus, unusquisque per annum 24 florenis. Habitationem apud magistrum Vigandum habemus, qui, si quędam in integritate morum et lectiones perlegendo diligentia desiderarentur, sua in nos cura exhortationeque crebra (cuius tamen haud indigemus, ita si perrexerimus) haud ullum tempus intermitteret. Potest etiam is privatim Hebraicis in lectionibus multum nos iuvare. Hactenus de lectionibus. Quis Marpurgensis ritus sit ecclesię, a d. Gvaltero melius intelliges; sed ut ne mihi, ita ne aliis approbari piis credo. Nam distribuendo in eucharistia panem, quod singulis fit diebus dominicis, minister cantando hęc verba pronunciat: „Hoc est corpus meum“, etc. [Mt 26, 26]; cui alii astantes duo iuniores, lucernas manibus tenentes, albis stolis induti. Moris est etiam, quod alternis per totam horam canant Latinis verbis et organo, antequam minister ordiatur sermonem. Doctorum tamen iudicio hęc derelinquo. Lectiones praecipuas copiose habes perstrinctas. Vos tandem iam summis oramus precibus, ut sicut nos istos audiendo haud erimus negligentiores, ita vos ad has lectiones oportunitatem praebendo, ut hactenus facere estis soliti, haud cessetis, ne nobis praemature in cursu studiorum, antequam ad optatum finem perveniamus, maxime necessaria praecipiantur. Iam tu in Christo valeas ac me tibi semper commendatum habeas. Uxorem cum liberis charissimis meo fac plurimum nomine salutes. Salutant te consodales mei omnes. Datę Marpurgi, anno 1545, 22. septembris. Ioannes Fabritius, tui observandissimus. Clarissimo viro domino Heinricho Bullingero, fidelissimo in Tigurina ecclesia antistiti, moecenati suo plurimum observando. Zürich.
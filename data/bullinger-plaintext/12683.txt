S. Scripsi ad te heri per postam, quamquam non satis scio, an abierit illa. Nihil autem istuc refert, quandoquidem germanus meus frater (quod heri nesciebam) hodie ad vos a nostro senatu ablegatus proficiscitur; qui quavis epistola fidelior coram tibi exponet, quicquid hic de belli successu habemus. Commendarem illum tibi, nisi supervacaneum existimarem amicissimum amicissimo. Quicquid istic dicta dies pepererit, summatim ad me perscribes, ut vicissim ego Lęto nostro significare istuc possim. Bene vale, mi charissime et optime Bullingere. Saluta tuam domum cum omnibus fratribus et amicis in domino. Adeamus autem constanter suplicibus votis gratię thronum, ut auxilium impetremus eius, qui fortior est quam mundi princeps, quem etiam iamdudum potenti sua manu enervavit sua nobis victoria benigne donata. Iterum vale. 21. octobris 1546. Tuus Ambr[osius] Bl[arer]. Praestantissimo viro d. Heinricho Bullingero, amico et fratri suo incomparabili.
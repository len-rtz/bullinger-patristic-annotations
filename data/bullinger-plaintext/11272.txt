Gratiam et vitę innocentiam a patre et domino nostro Iesu Christo. Nisi christianissimus d. Chuonradus Pellicanus proximis nundinis Francfordiensibus ad me litteras plenas pietate et fide misisset, maxima adfectus essem tristitia; incertus plane fuissem litteras meas quantumlibet impolitas Tigurum non pervenisse. Nunc autem recepi animum atque gaudio suffundor tam celebres viros infirmorum quoque fratrum habere rationem. Certi sumus ex omnibus vestris scriptis, quę nobis indicant summam mansuetudinem, pietatem et amorem christianum et nos vobis curę esse. Nolo te ignorare, charissime Bulingere, te magnam iniisse gratiam cum illis etiam, qui hostes erant renate evangelistę[!] veritati, eo quod d. Erasmum Roterod[amum] de pietate et litteris bene meritum scribis virum immortali laurea dignum; nam ea verba, que sincere de illo scribis li[bro] 2. De scripturę sanctę authoritate etc., ad multos etiam papisticę factionis perscripsi. Laudant et ipsi vestram modestiam ubique in scribendo; multis displicuit, quod a nonnullis apellaretur Lutianus, Epicurus, scepticus et aliis odiosis nominibus. Sed tu, sincerissime in Christo frater, perge nos, qui longe a vobis sumus dissiti, instituere tuis sanctissimis scriptis. Dici non potest, quantum ea scripta, quę ex Tiguro, Basilea vel Argentorato mittuntur, pios delectent; testes complures adducere possem. Reliqua ad d. Chuonradum Pellicanum scripsi et partim Germanice ad Christopherum Froschouerum. Vale semper in Christo cum omnibus tuis simmistis et tota ecclesia. Orate deum pro nobis. Zittę, 21. die mensis februarii anno etc. 1539. Osvaldus Pergenerus, tui deditissimus. Summe pietatis et doctrinę viro d. Henricho Bulingero, Tigurine ecclesię ministro fidelissimo, amico et fratri colendissimo.
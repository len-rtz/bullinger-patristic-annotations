S. Silentium meum tam diuturnum miraris indubie, charissime et observandissime mi Bullingere, hoc praesertim tempore, quod, si ullum unquam, materiam cuicunque scripturo abunde suppeditat. Nam et piissimi Berchtoldi patris obitus et variae rerum nostrarum vices etc. vel maxime desidiae indormient[is] excitare calamum possint, ut, quorum ex aequo omnium interest scire, ea significare nemo gravetur. Caeterum, quo id minus licuerit mihi, in causa est a magistratu nostro iniuncta Argentinam legatio, quam ita festinanter et improviso suscipere adactus sum, ut vix accingendi ad iter mihi spacium esset, nedum, ut institueram et quod avebam maxime, scribere copiose tibi diligenterque omnia possem. Alioquin, mi Bullingere, tam non sum aut negligens aut immemor tui, qui non et hac et alia quacunque occasione gratum facere tibi velim. Quamobrem domum reversus nihil habui prius, quam ut primo quoque tabellario de rebus omnibus te facerem certiorem. Ante omnia vero, ne nescias, quid Argentinae vel egerim vel effecerim: Ad Sebastianum vocandum missus impetravi quidem, qui huc se ad tempus concessurum receperit. Verum an herere perpetuo hic possit obireque conditionem aetate tam provecta laboribusque attritus senex admodum dubitat, praesertim obstante uxor plane simplice et stulta, que et deserendi ecclesiam Augustanam ei causa extitit. Verum utcunque habeat, Leonardus Tremp amandatus est, ut eum advocet, virum θεολογώτατον, prudentem ac vere pium, nisi omnium, qui ipsum norunt, testimoniis fallor, ut mihi spes sit propter praeclaras animi dotes et veterem notitiam et autoritatem ecclesiae nostrae utilissimum pastorem futurum, si per corporis ac domestica incommoda consistere possit - nisi fortasse Megander obturbare instituat humana aliqua affectione impulsus, quod tamen pro ipsius vel prudentia vel pietate minime facturum arbitror, quippe qui ipse etiam in electionem consenserit, a qua prius nonnihil abhorrere videbatur, non tam quod improbaret Sebastiani vel eruditionem vel industriam, quam quod se spretum doleret, cum ad eiusmodi consilium non adhibitus esset, unde vel ut insigni iniuria affectus abitum est meditatus, ut nosti tu, quem haec minime celasse non ignoro. Ceterum ei cogitationi ita dextere et tuis et aliorum literis est occursum, ut nihil tale amplius inducturum sperem. Si nescis: Roggenbachii capti sunt in ditione nostra non mediocrem turbam hoc periculosissimo tempore nobis concitaturi, nisi peculiari quadam ratione velut ἀπὸ μηχανῆς nos respiciat dominus. Ex una enim parte obstant fędera, quo minus liberari, ex alia conscientia, quo minus iuxta pristina Helvetiorum pacta de his statui et iudicari possit, nec medium facile ullum adparet, quo succurri huic tantum non rei deploratae possit citra ingentem motum Helvetiae nostrae. Sed de his plura posthac. Nunc enim non licuit amplius, cum noctu iam iam dimittendum nuncium a vestris legatis primum mihi per Tigurinum meum puerum significaretur. Bene vale, charissime frater, et me impensissime te amantem redama. Ber[nae], 23. martii 1535. Tuas literas ad Berchtoldum partim combussi, partim mihi reservavi; tantum securum te esse iubeo, quod eas attinet. Si gratum me tibi facere intellexero interpellationibus crebris, egregie vanis de rebus te fatigabo et turbabo. Ir gsechend wol, das ich geylt hab; dorum zürnend nütt. Tuus ex animo totus Simon Sultzerus. Ornatissimo viro d. Heinricho Bullingero, ecclesiae Tigurinae antistiti vigilantissimo, patrono suo observandissimo. An Meister Heinrich Bullinge[r, pred]icant zuͦ Zürich [am groß]en münster.
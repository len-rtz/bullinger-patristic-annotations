S. Si quid fuerit in literis, quas recens Argentinę acceptas ad te damus, sanctissime Bullingere, ex quo intelligam, in Anglia quid fiat et quę sit spes de regno futuro, quęso me eius certiorem efficias. Nam ex filio nihil accepi, nisi quod scribit se epistolam ex Anglia ad me dedisse, quę nondum est reddita. Quodsi per otium licuerit, ut ad me aliquid rescribas, poteris hoc per alios vel per Mangoldum nostrum Constantię reddi ad manus Hieronymi Hurusii aut Petri Kunzeri, affinium meorum, curare. Magnifico Petro Martyri ne dedigneris indicare me meum desyderium de pacandis ecclesiis amplius paratum esse ad suas literas illi demonstrare, utque me diligat in numero christiani nominis amatorum. In Christo vale, in eodem me, quod facis, ama. Salutat te meus affinis Petrus Scherus et Iacobus Zviccus, cognatus meus. Lithopoli 20. ianuarii 1560. Tuus ex animo Thomas Blaurerus.
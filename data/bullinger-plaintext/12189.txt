S. Quanquam ego pro infantia mea, colendissime patrone, coram tanti viri humanitate merito silerem, utpote ad quem nonnisi eloquentissimi homines scribere et solent et debent, tamen, quoniam dolor pudoris offitio adeo obstat, ut non possim non illum in sinum effundere tuum, rogatam velim humanitatem tuam, ne alio animo id fieri suspicetur, quam de te adhuc optime nihilque fere non et sentiente et sperante. Charior siquidem mihi es meliusque de me meritus, quam ut tibi irasci aut possim aut debeam, ac quidvis suspicari malim, quam te ab offitio cessasse. Sed tamen vehementer et miror et doleo, quod, licet sciant nostrates in hisce pulveribus me, nisi propediem liberer, penitus suffocatum iri, tamen subinde sit ipsis hactenus morae aliquid, qua a vocatione mea impediantur. Ad hos sane hactenus hisce in miseriis meis tanquam ad sacram ancoram confugiendum censebam; non enim stultus subodorabar eos, postquam me semel praecipue in pistrinum dedissent, in eodem tam diu non sine summo salutis et valetudinis discrimine esse derelicturos. Nam, si hoc, ut crederem, potuissem adduci, potius quidvis fuissem perpessus quam miserrimo huic me servitutis generi addici. Postquam enim colendę genitricis, germani etiam fratris reliquorumque meorum et meae petitiones necnon et supplicationes ad tam ecclesiasticum quam polyticum magistratum tantum ponderis nondum habuerunt, ut vel gry responderint neutri, res clamitat ipsa cogi me omni et expectatione et spe de his positis aliunde opem sperare flagitareque. Siquidem ex certorum mihi relatione hominum constat potuisse, si modo cordi fuisset, pistrino eximere me. Nam ea est Tigurinę ditionis amplitudo, ea ecclesiasticarum conferendarum functionum copia, ut intra triennium fere credam non vel unam atque alteram tertiamque vacasse, ut, si me revocandi extitisset animus, vel dudum legitima vocatione revocatus rediissem. Nunc vero, etsi tandem accersitus fuero, improbitate mea factum arbitrabor, eamque vocationem nec iustam nec legi-timam ducam, ideoque haud absque conscientiae scrupulo vocationi acquiescam, licet gravibus causis adductus ego revocari et cupiverim et etiamnum cupiam desideremque. Quum namque toties contemptus, spretus, neglectus prae cęteris mecumque facta, transacta omnia, ut comicus adolescens conquerebatur, etiamsi alicui functioni alii ab his olim fuero pręfectus, tamen me iisdem fidei suspectum verebor anxieque suspicabor, utpote cui, cane vehementius et angui, committere concredereque diu, quae aliis coaequalibus dudum commisere, horruerint. Nam ut eos parum de me frugis bonę et expectare et sperare persuasum habeam, facit, quod ante, cum Basileę Marpurgique agerem, tam mordaci ac intollerabili fere invectiva in me, licet innoxium, ferrentur, tanquam omnis in deum, patriam, praeceptores ac patronos pietatis oblitum. Quod si idem etiam iam sentiunt de me, prudenter faciunt, quod me ad inclytae ecclesiae vestrae officia administranda adhibere renuunt, priusquam evidens melioris de me frugis specimen aedam; nam sic volens sciensque vidensque offendiculo essem futurus, quo an aliud gravius vel salvatore teste crimen queat a me admitti nescio. Quid vero tot verbis haec conqueror et deploro, quasi vero ante me nulli aut eadem aut similia obtigerint? Solatii enim est miseris socios habere malorum. Annon, siquidem accidit idem pię memorię viro Ioanni Rhellicano, affini et praeceptori meo colendo eidemque erga Tigurinam ecclesiam et rempublicam optime affecto nec parum de eadem commerito? Id quod ab obitu eius libellus aeditus testatur, quo Tigurum Tigurinosque, per sese quidem satis claros, honorificis tamen encomiis ornare atque celebrare sicque gratitudinem pietatemque in patria suam exerere studuit. At ipse interim totam fere tanquam exulem quodammodo vitam extra dulcissimae patriae limites conterere fuit coactus, nec unquam in ea, quanquam id nunquam non ardentissimis expetiverit votis, commoda potiri conditione quivit. Haec ad te scripsi liberius copiosiusque fretus partim conscientia offitii tui benevolentiaque, quam in me, quoad poteris, conservabis, partim statute mei non ampli-us obtundendi hac de re te. Te omni vacare culpa omnino fateor, quod multoties in conferendis ecclesiasticis muneribus nulla mei mentio fit, inprimis vero nuper admodum apud vos facta est. Atque his exagitatus meditationibus in spem erigor tandem me eos tyrannos Tigurinos non experturum; ut, quia devinctio mea, qua his devinctus teneor, apud eosdem nihil promovet, etiam apud alios remorari ac male cedere debeat. Tu ergo iam, colendissime Bullingere, una mecum patrocinari mihi ac sollicitare hos desine, quibus surdis eandem usque videmur narrare fabulam. Ego simul tibi, a quo abunde plus satis factum est, mihi vicissim et his molestus esse cesso, tibique pro omnibus beneficiis, quibus me meosque affecisti, immortales gratias ago habeoque. Vale. Datum Hergoeorum Aroę, 12. calendas maii anni dominici 1545. Raptim. Humanitatis tuę devinctissimus Hospinianus. Viro undiquaque doctissimo clarissimoque domino m. Heinrycho Bullingero, patrono Mecoenatique unice colendo, archiepiscopum Tigurinae ecclesię agenti fidelissimo. [Zü]rich.
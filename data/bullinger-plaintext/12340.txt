Gnat und fryt von got durch unseren heren Jesum Crystum myt erbyetong meyner willygen dyenst und aleß gutz zu vorann. Lieber her Bulynnger, ich hab ewer crystlych schryben myt hern Johanen Haller enpfangen, und daz meyne heren, eyn erbarer rat zu Zyrch, meynen heren hie so frayntlych, so frayntlich wilfaren, hab ich geren[n] gehort. Meyne heren werden sych auch wyderum dienstlych und nachburlych gegen eynem erbern rat der stat Zyrch ertzaygen, solycheß in mererem und gleychem beschulden. Ir solet erfaren, daz ich mych gegen dem heren bredycanten und allen den eweren nyt alß ein frönt, sonder wie eyn bruder halten will und sonderly[ch] ewch selbs, meyn heren und bruderen, don, was demselben lieb ist, aleß in erweyterong deß evangelio Jesu Crystz. Byß sontag wyrt er bredygenn. Bynn on allen zweyfell, in der lerr seye er gesonndt. Wie ich in byßher gespyrt, wirt er auch nyt zenkysch seinn. Der her verleyche ime und unnß allen weyter seinn genat unnd denn heylygen gayst zu alem gutenn. Amenn. Wie eß myt dem krieg myt Braunschweyg erganngen, wert ir nonn der lenge nach wyssenn. Got der her hat dem evangelyschen tay[l] in alenn stuken syg unnd denn feynt in die hant gebenn, darum wyr im billych danken, an seym wort nyt abweychen. Dan der eß byßher so genedyglych erhalten, kann eß noch donn. Dem sey lobbreyß in ewykayt. Welt myr ewer mytbryed[er] in evangelio Jesu Crystz frayntlych griessenn, mych zu ewerem besten wysen. Die genat goteß seye aletzeyt myt unns allen. Amen. Datum Augspurg, den tag 21. nofenbrio im 1545. E[wer] w[illiger] b[ruder] im evangelio Jesu Crystz, Hanns Welserr, selb hantschryft. Dem wyrdygen, hochgelerten herenn Heynrych Bulynger, forster im wort Jesu Crystz zu Zurch, meynem heren unnd fraynt zu hannden.
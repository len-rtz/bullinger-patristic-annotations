S. Commendabam tibi nuper Hieronymum hunc Senensem presbyterum exulem idque epistolio, quod Michael Hebreus vester tibi, non dubito, reddidit. Verum iniectae tum illi sunt remorę quędam, ut nunc primum iter hoc ingredi licuerit. Tu, mi omnibus modis observande Bullingere, homini adesto, ut, qua potest commoditate, Bernam proficiscatur. Mecum fuit 22 diebus, nec quicquam in illo a bono viro alienum deprehendi, ut non dubitem Christo factum, quod in hunc fuerit collocatum, hominem non uno tantum nomine miserum. Nolo te vel isto vel quoquam gravare, nisi quantum flagitat summa necessitas; poteris mox Bernam vel solum aut cum comitibus, si forte fortuna sint aliqui, mittere. Accepi hoc ipso momento gratissimas literas tuas cum actis Schmalk[aldicis], nec opus erat tam multis tamque magnifice gratias agere iis, qui toti tui sunt et quibus pro charitatis et authoritatis tuę iure imperare etiam possis. De Bucero quę scribis, supra modum nos excruciant, nisi quod speramus non porro serpturum, quicquid hoc fuit mali. Nihil huius a quoquam rescire nobis licuit ante eum diem, quo proximum ad te epistolium dedi, nec serum esse puto, si vel nunc in gratiam alter cum altero redeatis, id quod ut fiat, et precabimur assidue dominum et alia quoque concordię huic conducibilia pro nostra virili tentabimus; cras enim aut perendie ad Bucerum nobis scribendum alias ob caussas fuerit, atque tum istuc quoque bona fide agemus. Ferdinandus Hagenoę iam est, ubi, quod Spyrę agendum erat, agetur; nam Spirę lues ista exitialis, quę nunquam fere illic cessat, crudelius solito in aliquos desęvit, quos etiam inclementer ac praeter morem abripuit. Nos, quod vel unum vel praecipuum possumus, dominum precemur, ut omnium utrinque pectora in studium glorię nominis sui et publice tranquillitatis accendat. Bene vale, charissime frater et si quis charior charissimo esse potest. Uxorem cum optimis, qui tecum sunt, viris et fratribus accurate et officiosissime saluta. Salutem tibi adscribere iubent nostri. Iterum et ęternum vale. 28. maii anno 1540. Tuus vere ab intimis pectoribus A. B. Praestantissimo pietate et eruditione viro d. Heinricho Bullingero, Tiguricensi episcopo, domino ac fratri cum primis observando atque charissimo.
Nicolaus Artopoeus Balingius Heinrico Bullingero, viro undecunque doctissimo. S. D. Quaeris a Comandro, vir ornatissime, certior fieri, qui status fuerit nostrae reipublicae in turbulentissimis iliis turbis, de quibus apud vos multi nimirum multa atque varia sunt loquuti. Is id oneris mihi imposuit iuxta proverbium: bovi clitellae. Repetam autem rem altius, at pingui Minerva; tuum fuerit ad multa connivere et non omnia fixis oculis aspicere. Sed quod ad rem attinet: intra annos triginta non semel actum est in Tribus Foederibus cum iis, qui exteris dominis sunt addicti, et pessime aliquando. Qui incolumitati patriae studuerunt et aliquid sapuerunt, continenter omnem moverunt lapidem, quo corruptionem hanc, omnium bonarum rerum pestem, extirparent longiusque propellerent. Sed ubi de farina atque pastu certatur, ut nunc sunt mores hominum, vix admittuntur salubres adhortationes aut ullae honestae rationes; nosti adagium: venter auribus caret. Deinde post Gallicum foedus obdormivit, ut fieri solet, et procerum et prudentum et omnium pro patria sollicitudo, et tanta ignavia pauxillos intra annos plerosque incessit, ut, quicquid paucorum libidini et tyrannidi collibuerit, non pati solum, sed perpeti quoque ceteri posse viderentur. Ah rerum calamitas improbaque fortuna! Ad tantum denique miseriarum deventum fuerat, ut pessimum id genus hominum in omnibus conciliis conventibus praeesset, omnes magistratus gereret et, quod nefandum est, emeret ac venderet, breviter imperitaret in diesque magis factionem suam propagaret. Sed noluit certe Dominus, quo haec diutius sic fierent, excitavitque duos Praegalienses ad id negotii satis accommodos, - uni nomen est Bartholomaeo Stampae, alteri Anthonio de Run a Salicibus, qui capitaneus Vallis Vulturenae -, qui mutuis inter se odiis atque discordiis partim ob hanc rem, partim oh privatam laborarent. Iis initiis res facta est perplexior neque defuit Homerica Ate. Adduntur rerum socii Ingadinenses, gens severa et amans iustitiae. Hinc scribit eo regis orator, ut quietius agant, et multa alia indigna profecto viro prudenti, incendium incendio addens. Ringitur populus; mittuntur legati ecclesiatim, si sic loqui fas est, unius Foederis iuxta veterem morem. Id Foederis nos Domum Dei vocamus; olim paruit episcopo. Movent camerinam legati; scinditur in contraria vulgus; incusatur a plerisque turbarum autor Stampa, vir meo iudicio bonus; nam de quibus eum accusarunt, dilucide expedivit, quibus iudicibus oportuit, ut loquar cum Terentio. Quid plura? Curritur ultro citroque; a nonnullis mittuntur etiam vicatim, qui instituto reclament et stolidam plebem persuadeant, ne subscribant rei autoribus. Advolant Helvetii; minitantur nostro Foederi alia duo summum malum, ni cepto desistat. Vide, quid faciat patrocinium malitiae. Interim consultatur ubique, sed varie, ut sunt hominum ingenia et affectus; tandem melior pars vincit peiorem. Indicuntur comitia hic. Senatus noster agit Proteum; habet etenim nostrum oppidum illius pestilentissimae factionis fere principes. Verum luditur opera. Ecce cum a nostro Foedere agitarentur comitia et vide(re)nt suis de rebus actum esse perditissimi homines neque alia via Stampae nocere posse, aggrediuntur eum et suscitant tumultum. Concurritur ad arma, quod ter factum est et semper optime cessit, Domino sit gratia. Non potes credere, quanto in metu et periculo diu fuerimus. Revertar ad institutum. Constituuntur iudices, actores, praecones, iudicum defensores, in summa quicquid ad hanc rem constitui solet, in pago, cui nomen est Schwainigen, qui a nostra urbe distat millibus Germanicis tribus, si rite recordor. Vocantur aliquot in ius; fit indicium. Nemo venit. Vocantur alii; faciunt itidem. Nam hoc iudicium, quod aiunt, vitabant cane peius et angue. Interea omnia sunt ubique tumultuaria et turbulenta. Nostri urbi minitantur, ni mittamus ob hanc rem suspectos et citatos, ut sic loquar; consultamus et nos non semel per tribus necnon vario assensu. Qui sibi timent, non defatigantur neque quiescunt, donec nostri Foederis institutum frangant; nam timebant quidam fore, ut cogerentur e vinculis caussam dicere. Conscribuntur denique comitia Trium Foederum; revocatur iudicium constitutum. A quibus? ab iis, qui incepto minime favebant. Quam pulchre tum convenerit legatis nostris, ipse coniectato. An possit in seditioso concilio aliquid, quod ad rerum tranquillitatem attinet, considerari? Mutato iudicio receperunt animum, qui prius de fuga saepius cogitarant, - et quidam, nescio quo praetextu, urbem iam deseruerant, - neque eos spes omnino fefellit; sunt enim praeter pecuniariam mulctam fere nihil passi, quae tamen ingens est. Ad quinque annos quidam ab officiis, ut vocant, sunt amoti; sed est parvi momenti mea sententia, si ad noxam contuleris. Valentinum Vattscherinum, qui Tigurinam habet uxorem, mulctarunt coronatis centum, Anthonium Traversum ducentis et quinquaginta, Petrum Finerium sexaginta. Arbitror te solum hos nosse. Sunt, qui in praecones evangelii hasce turbas derivent, sed immerito, crede mihi; egerunt suum officium iam diu, verum surdis praedicarunt. Impudentia eorum est in caussa. Episcopus noster non admodum bene audit, qui praeter id, quod depactus fuerat cum dominis nostris, arcem suam externo praesidio munivit et aliquot clam dominos nostros in urbe quoque aluit, qui in seditione seorsim stabant; in quem usum et a quibus subornati aut succenturiati, etsi nihil habetur certi, infamia tamen in Gallicos et episcopulum repit. Sed heus, ini Bullingere, dabit olim huius facti poenas, ni fallor. Rustici nostri hoc non sinent sic abire. Vis, ut tandem finiam. Unicum hoc addam: malitiosa quorundam invidia ludo literario me et vicarium meum pepulit et nescio in quae odia rapuit, ut non desunt praeclaris ubique rebus et institutis suae pestes et bonis viris, absit invidia dicto, sui Sathanae. Iam finiam. Rumor hic erat parari bellum in Italia; qui vero isthinc ad nos veniunt, aliter et sentiunt et dicunt. Ex Tribus Foederibus aliquot ad regem Galliae iverunt militatum, sed praeter expectationem regis, si credere fas est. Post illorum abitum prohibitum est a nostro magistratu gravi poena, ne quis hos sequatur. Vale, doctissime Bullingere. Saluta meo nomine Leonem et Megandrum, quibus hac communices, rogo, et aliis, qui tibi placuere. Chirographum meum diligenter servato. Si quid habes Germanicarum rerum, nobis significato; hic nihil harum rerum audimus. Curiae, pridie calendas Maias. Comander et Blasius te plurimum salutant. Heinrico Bullingero, viro non minus eloquio quam magna eruditione praedito.
In hoͤchster yl, dann ich zuͦ predigen und diß botten erst in erfarung kom. F[rüntlicher], h[ertz]l[ieber] herr und bruͦder, hiemitt ain brieff von unserm Leto an euch. Nach dem hat er mir geschriben, das ich euch hiemitt uberschick. Hab vom burgermeister Welser und Herbrot ouch brieff empfangen. Ist Welser etwas waich. Will die sach nitt recht verston. Hoff noch ymerdar, Augspurg sollt uffrecht blyben. Wellt mir Lęti brieff widerum schicken. Es will yetz ain bott von meinen herren auch gen Augspurg. Hab ich warlich vyl ze schriben. Gott geb mir gnad! Es ist der gmain senator guͦt da sampt der gmaind, das ich noch ymmer hoff, sy werden ain stand thain und on grosse not nit dermassen sich ergeben. Der kaiser soll mitt all seiner macht gen Ulm kommen und allda sechen, wie im mitt den stetten zuͦ handlen, die noch nitt gehuldiget. Des sind  mine herren gewarnet worden, wie, ich acht, sy den ewern schriben. Daneben sagt man fuͤr und fuͤr (soll ouch gewisß sein) der kaiser seye tod. Noch tribind sy ir affenspyl mitt dem cadavere oder simulacro caesaris! Es ist wunder uber wunder, das inn nieman recht sechen kan oder im genachen. Dann ouch die gesandten der stett, so gehuldigt, haben von vernuͦß ston muͤssen, und hinder ain umhang allso ain kaiser gesechen, der weder mitt inn gereddt, noch die hand dargebotten, sonder sich entschuldigen lassen durch ander. Wirtemberg ist uberhe. Mitt was condition, kan man nitt wissen, dann er soͤllichs nitt anzoͤgen wellen, wiewol mine herren soͤlichs gern von ime vernomen hetten. Hats aber umgangen. Vyllicht, das er auch in ain sauren apfel bysen muͤssen oder vyllicht hat ime der kaiser ain vortail thon, den er aber nitt will andern geoffenbaret werden, wiewol es ime nitt glich sicht uss vyl ursachen, dann der duca de Alba hat noch fuͤr und fuͤr stettle und flecken ufforderen lassen im land, ouch nachdem der hertzog den versigleten frid vom kaiser gehapt, etc. Der hertzog ist auff dinstag vergangen zuͦ Balingen gewesen, von dannen uff Pfullingen verruckt, und nichts destweniger ligt der Franciscus Duardi zuͦ Tubingen. Verkofft korn und weyn uss des hertzogen kasten und keller. Gibts alles um ain spott. Es sind wunderbarlich handlungen, usß denen man sich gar nichts verrichten kan! Gott wells mitt gnaden ußfuͤren! Vom tag ze Baden sagt man, wie ernstlich es zuͦgang und päpstischen, franzosischen und kaiserischen bottschafften da seyen. Gott helffe unß ainmal usß noͤten. Zeytung habend wir sonst nichts, dann was ir ouch in Lęti literis findt. Bittend gott trulich, trulich, trulich fuͤr uns! Mir ist ymmer vor, wir werden ain grosse fahr bestehn muͤssen und von yederman verlassen werden, und danecht von dem herren erreddt. Des will bescheche! Dann ich gern will alle fahrlichait bestehn mitt gott und guͦtem gewissen, aber der wellt friden wider gott mag und will ich nitt, so lang mir gott diß hertz lasst. Das man dem camergricht soll gehorsam sein, wellend wenig gedencken, wahin es raicht, und das damitt all greuwel und abgoͤtterey, alles geschwuͤrm der pfaffen widerum restituiert wirt. Gott seye unß gnedig und barmhertzig! Die klaine staͤttle im Allgoͤw hetten sich gern wol gehalten, sonderlich Ysne. Haben aber nitt gemoͤgt by disem grossen abfal; sich aber entschlossen, bald man inen etwas wider gottes wort zuͦ muͦtte, wellend sy eh alles verlieren und daran setzen. Ach gott, es ist ain grosser jommer, das wir dermassen ellendklich zerfallen und alls gar nitt by ainander sind! Halltend mir diß ylend schriben zuͦ guͦt. Ich sudle, wie ich mag. Kan ye nitt baß. Schnepff ist noch hie. Danckt und gruͤtzt euch fruntlich. Die sachen gefallen im nitt. So vernym ich yetzund, hertzog Ulrich wellte ouch gern, er hette gmecher thon, wie er dann noch wol weg funden hette mitt gott. Aber es ist alles zerplaget und nienen nichts gesunds. Gott helff unß zuͦ ainem bessern. Gruͤtzt all guͦt herren und freund. An maister Hainrich Bullinger zuͦ Zuͤrich. Der kaiser lasst vyl ellends, zerludlets volcks von im hinweg ziechen. Das ander alles zucht uff Ulm. Uff den fruͤling sollend frisch Italianer kommen, etc. Aber er gedenckt yetz zuͦ Ulm sin losement mitt ruͦen ze haben bys angends fruͤlings. Er hat grosse vorhaben. Der herr aber waists alles ze brechen. An Meister Hainrich Bullinger zuͦ Zuͤrich.
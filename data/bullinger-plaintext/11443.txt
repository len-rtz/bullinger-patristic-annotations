S. Quę d. Grynęus scribit ex mandato, per dominum communemque causam oro, ut vos moveant. Mihi videtur rem cessuram in magnum evangelii et patrię nostrę commodum. Non ignoro, quam odio habeatis conventus. Verum quis non cedat necessitati? Imo et utilitati, quę procul dubio ex praesentia nominis Helvetici erit indicibilis. Et quantum erit in posterum, vos vel spectatores fuisse non solum negocii, sed etiam fratrum? Absentiam vestram non bene interpretaturi essent principes, civitates, docti. Adversaria vero pars ex eadem revera intumescet. Facite, per Christum oro, ne frustra vocemini, postquam consilium hoc non est Argentinensium solum, sed et electoris et Hessi. Dominus in consiliis sit vestris. Amen. Valete in Christo. Basileę, raptim, 28. maii anno 1540. Os. Myconius vester. Domino Heinricho Bullingero cęterisque fratribus, ministris Christi, suis in domino. Z[ür]ich.
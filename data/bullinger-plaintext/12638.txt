S. D. Laetus scripsit exercitum nostrorum Ingolstadio relicto Werdam contendisse. Haec ultima sunt, quae habemus. Nos ergo hic valde solliciti sumus, ne quid nostri negligant. Vaferrimus est hostis, potens et exercitus. Oberrant nostri subinde. Sumptus crescunt. Si ita oberrare, nihil proficere perrexerint, quis tandem sumptus maximos et plus quam regios suppeditabit? Sed in his cogitationibus consolatur me egregie divina providentia, gratia et misericordia causaeque bonitas, et quod video suis nunquam defuisse dominum, impios conatus, artes, potentiam et ferociam semper fregisse. Quod ut nunc quoque faciat, sedulo oremus, aut, si illi visum est nostram fidem exercere et probare nos, ut constantiam in fide et patientiam in tormentis conferat. Valeas optime cum universa familia et symmistis charis.
Gratiam et pacem. Accepi et legi binas tuas, dilecte Bucere, literas, in quo prolixe commentaris de scripto illo furioso Lutheri; sed quia id nondum vidi, nihil respondeo tibi. Praemonuit sane P[hilippus] Melanch[thon] acerbissime illum in nos scripsisse et questus est multo cum dolore scripta nuper ad me epistola ita recrudescere certamina inter pios. Scripserunt et alii viri docti et pii, qui librum legerunt ac vehementer improbant indignantes, quod et actoris et iudicis ille sibi personam tam confidenter sumit pontificisque ritu nova cudit fulmina. Interpretaris multis sententiam Lutheri; atqui audivimus id quidem a te iam dudum. Nobis vero scripta eius diligenter expendentibus aliud videtur. De qua re fusius tecum egimus Tiguri in postremis illius comitiis anno 38 celebratis, neque nos aliam quam spiritualem et efficacem quidem illam, non tamen corporalem Christi agnoscimus praesentiam. Lutherus in epistola ad Francfordienses illam damnat sententiam pro haeretica et talem urget, quae et manibus et ore percipiatur. In postrema Confessione testatur se excepta transsubstantiatione sentire cum sophistis, approbat canonem „Ego Berengarius“. Nos autem illam sententiam tecum in disputatione Bernensi improbavimus, impugnamus illam et hodie. Christus corpore suo est ad dexteram patris; retinet eius corpus veri corporis substantiam atque naturam, licet id neget et perneget Schvenkfeldius; respondet corpus eius gloriosum nostris clarificatis corporibus iuxta doctrinam apostolicam 1. Cor. 15 [35-53]; spiritu, effectu, potentia, virtute praesens est ecclesiae, non corpore. In hac sententia fuit primitiva ecclesia, deinde docti et pii viri in ecclesia, veteres et neoterici, inter quos Zvinglius et Oecolampadius etc. In ea confessione permanebimus, et quia certum est ex scriptis Lutheri hunc diversam asserere sententiam et sentire cum papistis, committimus illum dei iudicio et faciemus, quod putaverimus esse e re gloriae Christi, veritatis et ecclesiae. Hortaris, ne te pacis cupidum protrahamus in certamen. Dolenter sane, sed tamen fidenti gratiae dei animo descendimus in harenam. Tantum abest, ut alios reluctantes nobiscum abripere cupiamus. At non postulas, opinor, ut nullam tui mentionem faciamus; si enim ipsa postularet res, exponemus, quam amice nos gesserimus in negotio concordiae, quae te auspice coepta quidem, sed non feliciter finita est etc. Multis praedicas Lutherum tanquam singularem dei servum. Addis nos cum egregio dei servo inire certamen. Ego vero, mi Bucere, metuo, ne tu tuique similes nimiis praeconiis istum tam feceris insolentem. Operatus est sane per hunc dominus non vulgaria; sed idem tamen in scriptis suis turpia habet vitia, ut omnes sumus ad peiora proclives. Videntur hunc virum multi fere adorare pro semideo; verum veritas, tempus et posteritas melius iudicabit de illo et de nobis. Nollem ego omnes christianos tales esse, qualem sese nobis in scriptis suis exhibet Lutherus; de moribus et vita hominis nihil nunc dico. Misere te cruciat dogma illud certe indignum christianis doctoribus de salute idololatrarum etc. At mirari haec tua me cogis, qui sciam Zvinglium de ethnicis et incircumcisis nihil plus minusve sensisse quam te ipsum in 2. capite Commentariorum in 2. cap. ad Romanos. Caeterum non institui nunc ea de re tecum disputare. Haec ad tua paucis respondeo et oro te, ut posthac spem concordiae deponas atque studium illud maxime diversarum inter se sententiarum componendi, posteaquam ipsa re experiris te operam et impensam ludere. Non potest ullis artibus indomitus et ferus cicurari Lutherus; atque utinam nunquam coeptum esset malę sarctae concordiae negotium! Libere tecum loquor et oro, ut libertatem meam boni consulas. Oremus dominum, ut nostri misertus nos in sancta sua voluntate servet. 24. novembris 1544.
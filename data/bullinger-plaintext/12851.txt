C[aelius] S[ecundus] C[urio] S. P. D. per Christum Iesum. Gaudeo, mi optime et sanctissime Bullingere, si est nunc ullus in tantis malis gaudendi locus, te de me iam melius quam paulo antea sentire. Quid enim est, quod magis cupiam quam me tam pio, tam docto tamque mihi amico homini probari? Scio enim te (qua humanitate aut potius pietate praeditus es) meam calamitatem longe gravissimam gravissime tulisse atque non indignatione (quod hypocritę et pharisaei solent), sed misericordia potius meum iniquissimum casum esse prosecutum. Verum bono sis animo, mi suavissime frater! Adhuc enim salva atque integra divina clementia sunt, quę in tantis molestiis praestantissima in homine esse possunt: Conscientia primum praeclare cum deo conveniens; animus post magnum dolorem longumque squalorem in spem firmissimam erectus et patiens incommodorum; mens sana praeteritorum memor ac multum in posterum prospitiens. Quamobrem spero fore, ut Christo meo me bene iuvante mea aetas, ante innocenter acta,  cum omni temporis, quantum visum cumque fuerit divinę providentiae nobis impertiri, futuro spacio coniuncta et collata, insidiosi illius momenti tenebras quasi magna quaedam lux sit illustratura, et omnino abolitura tantumque amicis meis gaudii, inimicis doloris allatura, quantum illis maeroris, his laetitiae indigno pavore accepta calamitas attulisse videatur. Ad quod quidem assequendum tu me tuis sanctissimis apud deum patrem nostrum adiuvabis. Sed de his plus satis. Iam de Stancaro nostro pauca. Is enim hic est apud me, quod antiqua mihi sit cum eo necessitudo. Idcirco mecum tuas humanissimas ad se literas communicavit. In quibus literis tuam istam non ignotam quidem mihi in bonos et adflictos et doctos viros promptam charitatem sed tamen semper gratam cognovi. Tu ei offers ultro, quod ille abs te magnis precibus petere debuisset. Et fecisset quidem, nisi tu illum antevertisses et tua pietate festinam etiam hominis inopiam vincere voluisses. Itaque nihil mea iam video opus esse apud te commendatione. Tamen, si quid mea etiam caussa aliquid tuę accesserit voluntati, scito te mihi rem longe gratissimam facturum. Sum et ipse expertus, quid sit exulare, profugum esse et pro Christi caussa omnia fere extrema pati. Quare cupio et talibus esse consultum, qui ob eandem caussam oberrant, qualis est hic noster Franciscus Stancarus. Scio Lausannensi ecclesię opus fuisse superioribus diebus theologo lectore; quodsi nundum inventus est, hic homo trilinguis esset aptissimus. Id tu perquires (ut scribis) a Bernatibus et significabis nobis, ut bonus iste vir, quid sibi faciendum sit, norit. Vale, mi doctissime atque optime Bullingere, et me tibi perpetuo esse addictissimum scias. Saluta domesticam ecclesiam et me ama. Basileę, die 8. februarii 1547 apud Hervagium. Tuus ex animo Caelius S. C. D. Henricho Bullingero, ecclesię Tigurinę pastori cum doctissimo tum vigilantissimo, fratri et [am]ico observandissimo et dilectissimo. Tiguri.
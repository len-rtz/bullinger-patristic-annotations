Camillus Renatus Henrico Bullingero S.P.D. a Domino. Iucundissimae mihi fuerunt literae tuae, Bullingere suavissime, quibus significasti et tibi fuisse gratissimum nostram nos sententiam de coena Domini libere dixisse, et quid ipse contra sentires. Nos libertatem dicendi plane retinemus, in hoc praesertim genere rerum, sed citra tamen temeritatem, ut putamus. At sententiam vestram ut non omnino abiiciinus, ita expendi arbitramur oportere. Fidem nos a coena certe non excludimus, imo fide, procul dubio, impellimur ad coenandum. At ea fides est, non qua plane corpus de integro aut sanguinem Christi desumpturi simus praeter panem et vinum commemorationis, verum quam diutius, antequam coenaturi sumus, desumpsimus. Nisi enim certum persuasumque haberemus nos ad societatem et corporis sanguinisque Christi communitatem pertinere, nunquam sane de pane et vino cum caeteris communicaremus. Id enim est: „Probet se ipse homo“ etc. Itaque qui nulla vel diminuta fide accesserit, ut indigne accedit, ita suo maximo damno coenat. Fides antecedit corporis sanguinisque spirit(u)alem illam perceptionem, haec vero panis et vini libationem. Libatio haec, si rem ordine expendamus, sequitur illam perceptionem; illa fructus est fidei. Neque proprie aut significanter corpus et sanguis Christi accipi tum potest intelligi, cum panis et vinum ad mensam e ministri manibus accipiuntur, quemadmodum nec frangi tum corpus, cum panis mihi frangitur, sed iam pridem fractum esse et creditum. Sed nec proprie dictum est meo iudicio recolere corpus et sanguinem perinde esse atque percipere. Quod enim recolitur et commemoratur, non tum sane percipitur, sed aliquandiu ante perceptum est. Si proprietatem rerum aut sermonis in divinarum rerum tractatione negligimus, quo id pacto possit licere, non video. Caeterum ad eam rem nihil me novi afferre velle suspiceris, sed potius timere, ne qua in futurum astu Satanae, quod etiamnum deploramus, opinio vulgi animis irrepat, quae ut nullo scripturae loco firmetur, ita profectum Christianae pietatis retardet. Veritatem non hominum coniectura consequimur, sed certo Christi oraculo. Nullus profecto est reliquus errori aut etiam Antichristo locus simplicitate retenta. „In coena“, inquis, „et signa ipsaque symbola et verbum Dei adhibentur, ut non possit non pasci animus Christiani hominis". Id nos certe fatemur; sentimus enim aspectu panis et vini, conventus sanctitate, precatione, praedicatione et gratiarum actione ali fidem, confirmari fidutiam, inflammari animum atque in cognitione Domini succrescere. Si id pasci percipereve corpus et sanguinem Christi censes, communia coenae plane dicis, non propria. Idem enim accidit saepe, dum soli precamur, dum concioni adsumus, dum meditamur, dum legimus, dum una confabulamur de fide, de morte et vita Christi. At nos coenae propria quaerimus, non communia illa cum caeteris. Id velim expendatis diligentius, si dignum est, accuratiusque. De epulo vero id ex te scire cupio: num ex praescripto Christi censes libationi coniungendum? Paulus, nisi hallucinor, 1. Corinthiorum XI. de epuli corruptela loquens a Christo se illud accepisse videtur affirmare. Deinde formam Christianae coenae a quonam desumptam oportuit rectius quam ab apostolorum usu? Scripturae autoritas plane retinenda est. Postremo, si qua est priscorum patrum exemplis fides, epulum libationi coniunctum etiam usque ad Tertulliani tempora legimus, neque Paulus abrupit epulum a coena Domini propterea, quod Corinthii illud corrupissent, sed modum certamque epuli Christiani rationem praescripsit. Corruptela debet tolli, res ipsa retineri. Atque ab re fuerit nomen coenae proprietate privare. Coena enim non panis vinique tantum degustatione fit; reliqua addas, necesse est, ut coenam verius coenes. Verum haec leviora, illa graviora meo iudicio sunt. Si tibi molestus fortasse videor, dum haec scribo, ignoscas velim, mitissime Bullingere. Religionis studio cogimur haec ipsa perscribere saepius et pluribus verbis, ut frequenti rerum consideratione et tractatione veri facies illustrior nobis sit et oratio purior. Id si peccatum est, ignoscas; sin minus, quod commodo tuo fiat, de eadem re ad nos saepissime scribas. De concilio Tridentino adhuc, ut audio, insistunt Tridenti cardinales aliquot, episcopi monachique; quo animo quove consilio, incertum est. Hic fana est bello afflictari liberas easdemque evangelii Christi studiosissimas urbes Germaniae. Id an ita sit et quid ex eo futurum coniicias, gratissimum feceris, si ad me pluribus verbis scribas. Orabimus interim Deum, ut nobis adsit Christi Iesu nomine resque omnes optime vertat. Salutant te in Domino fratres et Tigurinam ecclesiam. Vale nosque, ut facis, ama, idque in Domino. 2° Novembris 1545. Clavennae Augustinus Mainardus Pedemontanus, Claven(n)ensis ecclesiae minister, vir sane scientia et pietate non mediocri, tibi salutem plurimam dicit maximasque gratias agit, quod illi gratissimum certe libellum dono transmiseris, repensurus plane, si qua in re illum tibi putes posse commodare. Is te rogat, ut Pellicanum reliquosque suo nomine salutes. Iterum vale. Optimarum literarum peritissimo viro D. Henrico Bullingero, evangelii doctori integerrimo. Tiguri.
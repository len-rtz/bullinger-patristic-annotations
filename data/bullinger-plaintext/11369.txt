S. Scripsi hoc tempore ad vos rarius ideo, et quia occupationes nobis obstabant et quia nolui quidquam usquam movere, nisi quod dominus ipse nobis hic dedisset. Multi sunt, qui nos arbitrantur fiducia suorum esse pertinaces. Spero hanc tempestatem aliquando sponte compositum iri. Te oro per dominum, ut me credas esse amicum vestrę ecclesię aut vestri nominis vestręque authoritatis studiosissimum. Scio coram domino, syncere vos omnes istic in domino diligo. Iterum nos hic pestis tentare incipit. Orabitis dominum, ut ecclesiam suam adversus hostes potentissimos defendat. De rege Anglię vide, mi Bullingere, quid nobis sit sperandum; monstra sunt et portenta hominum hii reges. Opere precium est, ut ad Cranmerum scribamus, si qua reduci in viam possit. Ex hospitibus istis Anglis fac, ut diligenter cognoscas de omni re. Vale iam in domino Christo, qui te servet incolumem. Theodorum, Leonem, Pellicanum, omnes fratres in Christo mihi diligenter saluta. S. Gryneus. H. Bullingero suo, amico. Tygurum.
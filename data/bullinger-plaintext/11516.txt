Gratiam et pacem a domino etc. Copiosius nuper, pater colendissime, ad te et Amianum scholarcham scripsi de rerum mearum statu, quas literas vos iam dudum accepisse spero. Wormaciam enim ad d. Gryneum eas transmiseram. Intellexistis inde nimirum quaedam, quorum consideratione facile de rebus meis statuere licebit, ut nunc eadam de re vos denuo obturbare opus non sit. Hoc enim de utroque vestrum mihi persuasum habeo, ut, quod e re mea futurum sit, nequaquam impediatis, quod tu iam olim, charissime pater, re ipsa sępius testatus es. Amiani vero talis semper in me humanitas fuit, ut de ea quicquam dubitare relligio sit. Hoc unum vero si oravero, vos nequaquam aegrius laturos spero, ne scilicet cum studiorum meorum dispendio diutius Marpurgi per vos detinear. Scripsi iam saepius, quis illic studiorum ordo, qui vel paululum in re literaria progresso parum conduxerit. Lectiones me hercle, ut verum fatear, pene nullas, quas cum fructu audire possim, habeo. Quanquam hoc minime velim professorum culpa fieri a vobis intelligi. Sunt enim viri eruditione insignes, humanitate vero et benevolentia in me promptissimi; sed iuniorum gratia talia profiteri coguntur, quę exteris parum conducant. Quod publicas res attinet, omnia perplexa sunt. Bellum nemo non expectat, adeo atrocibus et notoriis iniuriis Heinrychus Brunsvicensis dux in landgrafium debachatur. Hisce enim diebus librum famosissimum in Hessorum principem conscripsit, cuius aliquot tantum folia nuper in aula videre contigit; unicum enim tantum exemplar Marpurgum ad ipsum principem transmissum est. Landgrafius ad comitia sese praeparat magno omnium bonorum timore, ne quid incommodi ab imperatore patiatur. Angliae rex impius esse pergit. Venit modo Anglus in landgrafii aulam, quem multi comitem patria pulsum esse narrant. Vidi ego hominem, sed alloqui nondum contigit. Omnia turbis plena, nec meliora sperantur. Mitto hic Eobani epitaphia cum epicedio tuo nomini inscripto, quod ingenii mei munusculum perquam exiguum strenae loco ut suscipias, vęhementer obsecro. Certe, si maiores vires ingenium mihi suppeditaverit, me tui nequaquam immemorem comperies. Legit hęc carmina mea Melanchthon, priusquam aederentur; placuit ei vena carminis, et Egenolphum, ut me ad alias incitaret, hortatus est. Voluit etiam Egenolphus Monomachiam meam typis mandare, quam tamen a Froschouero imprimi volo. Iam enim absolvi omnia et nundinis futuris ad te mittam. Tu, quaeso, pauperem poetastrum solito favore complecti non desine; quod meum est, curabo, ne mea Musa aut patriae aut relligioni incommodo sit. Salutant te sodales mei. Salutabis et tu meis verbis uxorem et matrem tuam cum omni familia. Vale, pater charissime. Marpurgi, 3. martii 1541. Tui observantissimus Rodolphus Gvaltherus. An Meister Heinrych Bullinger, predicant zuͦ Zürich zuͦ dem großen münster.
Gratiam et vitae inncocentiam a domino. Prolixas ad te, vir humanissime, literas hebdomade superiore dedimus ad, quas tu nihil respondisti. Quid in culpa sit, nescio. Misere autem metuo adversa te impediri valetudine. Quodsi adhuc e lapillo laboras et renum dolore, faxit deus, ut ad ecclesiae et reipublicae suae emolumentum revalescas. Tria praeterea abs te peto: Primum, ut ipse doctori Martino Luthero amicas scribas literas simulque Aphorismos tuos adiungas. Non carebit istud institutum fructu suo, opinor. Scribam et ego Melanchtoni, qui hisce diebus satis arnica me salutavit epistola; addam literis Aphorismos tuos. - Denuo legi librum tuum Aphorismorum primum, et ecce commenta[rios] invenio articulorum Wittembergensis concordiae. Opinor ergo libros tuos auspicate iam in lucem prodituros. - Secundum, ut tam Sturmio quam Bucero cum literis amicis exempla mittas. Tertium, ut reverend[o] doctori Thomae Cranmero, Cantuariensi episcopo, Angliae primati, amice scribas amicitiamque eius petas, exemplum Aphorismorum dono mittas in amicitiae pignus. Libere dices huius instituti tui consultores habere te Grynaeum et Bullingerum amicos. Et quae hic moneo, ex sententia Grynei moneo. Neque tibi referre possum, quam diligenter Gryneo egerit gratias, quod me sibi fecerit familiarem et amicum. Magis, opinor, gaudebit, ubi ex epistola tua senserit se novo auctum esse amico idque nobis consultoribus. Venerunt hisce diebus Tigurum tres juvenes Angli nobilibus orti parentibus, ingeniis longe pientioribus et nobilioribus. Nec alia causa huc appulerunt quam religionis discendae gratia. Hi mirifice praedicant Cantuariensis episcopi pietatem et humanitatem. Caeterum hasce ad Lutherum, Sturmium, Bucerum et Kranmerum literas huic committes tabellioni Froschouero deferendas. Curabit hic, ut bona fide ferantur in Saxoniam, quae scribes in Saxoniam, et in Angliam, quae scribes in Angliam. Si quid habes certi de rebus caesaris et Galli, fac sciam, obsecro. Vale. Tiguri, 22. augusti 1536. H. Bullingerus tuus. Clarissimo viro doctori Ioachimo Vadiano, domino suo observando plurimum.
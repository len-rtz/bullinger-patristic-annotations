S. Adhuc molesta dilatio, quamvis nunc tandem (si rumor verus est) frustra festinatio tentetur, postquam Carolus obtinuerit, quod fuit in votis. Aiunt enim exercitum Italicum adpropinquare usque ad octoginta millia delectorum, non sponte currentium. Papa tentat extrema; adest tentanti Carolus. Sed audi, quid narravit d. Martinus Bavarus Schafhusianus hodie mihi. Ulmensis senator, vir bonus et ex numero eorum, qui bellicis praesunt negociis, scripsit Schafhusiam certum esse, quod Carolus miserit ad Gallum et Anglum et Turcam pro auxiliis. Quid petierit a regibus, non constat; a Turca petiit equites 1800. Illi negarunt se quicquam daturos; legatus a Turca nondum rediit. Nescitur ergo, quid is sit facturus. Rumor volat, quod, postquam Itali venerint in terram imperialem, Helvetios octies mille, et quingentos petisse a ducibus, ut liceat sibi facere impetum in istos primarium; concessum et additos bis mille equites. Quęrere nostros occasionem, ut voto satisfaciant. Ex Vienna Austrię Carolus boardas omnes adducere ad se mandavit et Hispanos 1200 uncatas gerentes; adeo convenit ei cum Turca. Ex Belgico venit exercitus novus. Quis sit et quo velit, ignoratur. Hoc Bucerus. Divinant vel ex Maguntia insidiaturum ditioni Hassię, vel Palatinum, principes alios et comites religionis nostrę Rhenanos cohibiturum, vel sequuturum Hessum, ut a tergo invadat. Equidem, quod scribitur, non capio, quod constanter audivi Hessum post se reliquisse omnia sic munita, ut timore vacet. Convenisse iam nostros Werdę ad Danubium legatus Argentinensis mihi dixit hodie, consultaturos, quid deinceps agendum. Equites sunt septies mille, pedites 60000. Significavit Vitus Theodorus Argentinensibus aliquid bonę spei de suis. Utinam vero concedat dominus, ut comitia nostra boni aliquid pariant! Invocandus in hoc dominus idem ex corde fideli, constanti et perseverante, usque dum nos exaudierit. Protestantium legati habent, quę sunt proposituri; quibus qui non consenserit, prorsus insanus est. Aperiat itaque dominus corda Quinquepagicorum, ut intelligant et recipiant, quę ipsis ęque sunt ac nobis profutura. Vale in Christo cum tuis et fratribus. Basileę, 8. augusti anno 1546. Os. Myconius tuus. Quibuscunque carmen De casu Eremitano ad legendum permitto, dubitant verumne sit: Adeo nemo non horret! Scribat author aliquid, unde res fiat clarior. Eundem salutabis. Scribam brevi. D. Heinricho Bullingero, in domino suo.
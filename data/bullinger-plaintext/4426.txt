Constantiae fuere legati missi pontificius Italus quidam, Bolwylerus ab imperatore et episcopus Labacensis. Postularunt ab episcopo, ut patiatur sibi coadiutorem dari illum ab Emps, cum senio sit confectus; hactenus vero neque episcopus neque capitulum induci potuit, ut consentirent. Creditur ergo pontifex citaturus episcopum et capitulum Romam; modis enim omnibus cogitant intrudere hunc. Quare? scis Amisum, castrum Empsensium, Reguscis opponi, sub episcopi potestate esse Arbonam, Maiorem Augiam, Oeningam, Keyserstuͦl, Klingnouw etc. Nunc quidem nulla mentio facta est concilii; sed, si hic intrudatur, wirt's zuͦ vilen dingen guͦt sin wider die eydgnossen, insonders wider uns. Comitiis futuris et 8. septembris celebrandis Badae mira audiemus. Dominus adsit fidelibus suis et frangat antichristo brachium suum etc. Milyagrius habitat Basileae cum uxore et liberis expectaturus principissae reditum, si forte affulgeat lux. Si nulla, scribet ad me; vicissim ad te scribam. Hic tanta est inopum studiosorumque turba, ut consuli non possit illis hic. Multa sunt, quae me moerore conficiunt. Vale. Festinantissime, 30./31? augusti 1560. Bullingerus tuus.
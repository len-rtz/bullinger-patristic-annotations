Gratia Christi tecum. Praeterquam quod sero bonum hunc hominem isthuc profecturum cognovi et iam Lindavium ac Isnam abmandandus mihi est nuncius, etiam alia nunc me vexant, praecipue gravior quędam in corpore distillatio, diaphragma distringens, ut minus sim alacer nec quicquam nunc ad te possim, mi venerande Bullingere. Unum illud te etiam atque iterum rogo, ut tua extimulatione permotus protinus huc advolet Gervasius, quem impatientissimo desiderio Memingenses mei expectant. Ad Leonem suo tempore scripsero. Schwenckfeldus iste Augustę iam agit miris artibus sese in cordatiorum amicicias insinuans. Quo possit subtilius imponere, etiam ministrorum favores, quibuscunque potest rationibus, ambit, ut illorum gratia et authoritate abusus ministerium evertat. Damnat ministerium verbi, damnat sacramenta et rara quędam et a solida Christi doctrina abhorrentia dogmata magna authoritate multis obtrudit pessimo ingenio. Iactat, si quid eius nos probemus, ipse vero, ut nostra probet, tam sancte cavet, ut videri velit grande piaculum nobis dedisse ullius evangelii testimonium. Servator Christus sedulo nobis comprecandus, ut sanctissimam suam sponsam a scabie ista sui spiritus beneficio mature vindicet. O quam diligenter nobis advigilandum ad hanc Christi aram, ne pollutis istorum nebulonum sacrificiis commaculetur! Sed iam, mi frater, mi cor, bene vale et insubide ac plus quam tumultuarie scriptioni pro tuo candore amoreque erga nos lubenter ignosce. Salutant te seque tibi commendant frater meus cum sorore, patruele, Zuicciis, symmystis et reliquis, qui tecum erant, fratribus. Saluta pientissimum et optimum virum Pellicanum, Leonem, Theodorum cum toto sanctorum choro haudquaquam pręteritis interim duobus illis humanissimis viris, comitibus tuis, Utingero et Steinero. Constantiae, 30. octobris anno 1533. Tuus Ambr. Blaurerus. Sed heus tu, mi Bullingere, mitte, obsecro, quę nuper te missurum recipiebas de testamentorum unitate seu uno testamento. Vicissim ad te plura mittemus, quę de Schwenckfeldo in horas expectamus ab Argentoratensibus mittenda. Clarissimo pientissim[o]que Tiguricensis ecclesiae a[ntisti]ti Heylricho Bull[ingero], venerando suo [fratri].
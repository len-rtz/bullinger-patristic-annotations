S. D. Binas a te accepi, venerande pater: alteras attulit affinis meus, ad quam per ipsum etiam respondi; alterae 3. februarii mihi sunt redditae, cum pridie discessissent affines mei, quas attulit ille nuncius, qui Kyburgi fuerat. Quae, quanto me dolore affecerint, dici nequit! Obiicis pusillanimitatem. Iubes resumere spiritum, tollere crucem, quasi vero unquam fuerim pusillanimis, amiserim spiritum aut fugere voluerim cum inhonestate crucem. Addis in posterioribus (scripturae more loquendo) nos facturos nomen nostrum foetere apud pios pariter et impios, si scribamus Tigurino senatui. Atqui scripsimus bis, quas literas nunquam sperassemus tam Theoninis rodendas dentibus! Exposuimus praesentem rerum statum. Enumeravimus causas, propter quas revocari petamus. Sed quid impetraverimus, apparet ex tuis. Appellavimus eos ut patres revocari, si ipsis placuerit - petentes, manere, si voluerint, non negantes. Erat consulendum potius quam convitiandum, hortandum quam detrahendum! Si ipsi ex nostris possunt colligere nos esse pusillanimes, possumus et nos ex eorum iudiciis colligere ipsis foedifragos et inconstantiam hanc placere. Suades inter caetera, ut, si quid indigni admiserint, ut faciam ego, quod optimos facere viderim. At inter optimos quem ponam magis quam d. Laetum nostrum? Quid fecit is? Scripsit Blaurero, scripsit tibi, petiit consilium, quęsivit sibi locum. Cur ergo, quod nos idem fecimus, nobis vitio datur? Petiit etiam is constanter a dominis veniam; quam, cum non impetravit, manere statuit, donec aliam habeat occasionem. Fecimus etiam nos hoc, et, cum non impetrarem, ut familia dimitteretur, mansi etiam ego rei visurus exitum. Quaerit Laetus omnino modum et rationem abeundi. Putavimus ergo ipsius exemplum nobis sufficere, ne in nobis vituperaretur, quod in ipso laudaretur. Addo, quod et illius in scribendo et veniam petendo usi simus consiliis. Dabo bonos alios: Schertlium, totius belli cor, annon ille discessit? Ubi Bernhardinus piissimus et Stanggarus doctissimus? Discesserunt nullam pusillanimitatem declarantes neque etiam ecclesiae offendiculum dantes. Proinde cum dolore miror, quomodo colligas me esse pusillanimem, cum apud nos pii omnes hac tempestate eos pusillanimes dicant, et vere, qui, ne habeant periculum, ita volentes caesari se subiiciunt. Rursus magnae constantiae loco ducant, si quis ad iniquas has conditiones et foedifragam pacem non conniveat. Habemur hic tanto constantiores, quanto vos existimatis deiectiores! Ideo, cum circumstantias vel nesciatis vel non consideraveritis, tam temere de nostra timiditate iudicatis. Cellarius, vir in rebus adversis constantissimus et magnanimus, quique per varios aestus et casus in hac urbe agitatus solusque evangelii puritatem  hic conservavit, paravit abitum suasitque idem bonis omnibus. Pro assentatoribus et gnathonibus habuit omnes eos, qui manere vellent. Musculus idem; Lepusculus similiter. Quid nos faceremus? Existimavimus fore, ut vobis tam displiceret haec defectio, ut nullo modo passuri fuissetis nos hic manere, si maxime voluissemus. Sed ita iam inter sacrum et saxum constituti sumus: Hinc vos clamatis et praedicatis nos formidulosos; hic, si aliter egissemus, formidulosi habiti fuissemus. Quid tandem agendum? Testor deum me animosiorem non fuisse unquam, quam cum dicerent se constanter velle perseverare omnemque potius experiri fortunam quam se dedere caesari, et turbatiorem nunquam, quam cum audivi pace inita omnia sublata esse pericula. Estne haec timiditas? Magnam facit mihi iniuriam, quicumque de me haec loquitur. Sed ignorantia audax malum est; audet temere de rebus incognitis perperam pronunciare, quod in hoc negotio magno experior dolore. Proinde, observande pater, rogo, ne talia de me suspiceris meamque etiam apud alios defendas innocentiam. In veritate non potuissem aliud agere caeteris bonis omnibus similiter agentibus - qui quidem, cum nobiscum sint, videant, quid sit futurum; qui cives nostros norunt omniumque circumstantiarum aliarum gnari sint, melius vobis (sit venia dicto) iudicare et consulere possunt. Eorum autem dum consiliis obsequor, a vobis talia audire cogor! Eis si obsequi nollem, ne apud vos male audirem, ipsos offenderem meque ipsum inter sacrum et saxum constituerem. Scio enim, quid mihi essetis imputaturi, si ipsorum non sequerer consilia. Feci ergo, quod consuluit Laetus, et adhuc faciam. Nec parum profuit, quod accessimus consules: Tanto enim coacti sunt arctius agere, ne nobis discedentibus tumultus fieret, et ut viderent, quam nobis placeret haec deditio - quamvis in Rodolpho Svitzero non possum non impudentem temeritatem iterum accusare, qui Herbrotum suis ineptis supra modum ita offendit, ut is consul in praesentia affinis mei dixerit dominos eum, si abire velit, non retenturos, nolle autem me dimittere. Rogo ergo per eum, cui servimus, Christum, persuadeas tibi de me alia. Scribis de cruce ferenda docte, sancte, christiane; neque aliter ego affectus sum. Cupio dissolvi et esse cum Christo. Scio, quod per multas afflictiones ingrediendum sit regnum coelorum. Scio, quod, si commoriamur,  etiam convicturos. Sed negotium se non ita habet, ut liceat pro Christo libere sanguinem fundere. Tumultus tantum metuo, seditiones intestinas civium, pacta iniqua et probrosa, et quod non dubito, quin caesare in urbem veniente ligandum aliquantum sit evangelium cum praetextu aedificationis, verius tamen destructionis. Hic haereo; hoc me movet. Hodie dimittuntur milites nostri. Intra biduum venient caesareani in praesidium urbis. Iam cogimur contra evangelium dare pecunias, quas prius pro tuendo evangelio dedimus. Scio, scio te pulverem sit excussurum de pedibus! Sed quia ita tibi amplissimoque senatui Tigurino placet, age, manebo, et libenter quidem! Faciam ego meum officium, nihil amplius conquerar, ne denuo in hoc a me alienissimum nomen incidam. Domino exponam et committam omnia, quia nullam video nec spem nec salutem in hominibus collocandam. Utar consiliis, quae mihi tempus resque locusque dabunt. Fugiam malignos, quantum potero. Piis omnibus fideliter adero, si vel aliqua saltem possit syncerae servari ecclesiae pars. Dominus largiatur suum mihi, sicut hactenus clementer fecit, spiritum. Postremo videtur et ad hoc necessarium esse, ut rescribam, quod scilicet te valde movet dissonantia mearum, vel mearum et aliorum literarum. Quae discrepantia facile conciliabitur, si observaveris rerum statum. Contigit, ut uno die diversa habeamus: ut aliquando scripserim laeta omnibus civibus aliud nihil scientibus; mox advenit posta, quae aliud afferat. Hinc fit, ut et literae varientur, maxime si duobus, tribus diebus aut etiam integra septimana aliae post alias scribantur. Miratur etiam praefectus Kyburgensis dissonantiam mearum et Zollueri sui. Sed haec est causa: Eduxit Schertlius omnem militem ante portas in campum eisque indicavit civium constantiam ipsosque vicissim ad poenitentiam et honestatem atque constantiam hortatus est; unde illi gavisi nihil aliud sibi pollicebantur de civibus. Crastina mox magnus habebatur senatus. Proponebantur, quae hactenus latitarant. Haec cum ego secreto statim ab archigrammataeo intellexissem, de periculis et pace ineunda eodem die scripsi, quo ipse de  Augustanorum constantia. Ita contigit etiam mihi frequenter, qui, cum omnia scribendo te delectare volo, diversis accidentibus rebus mihi ipsi diversus esse tibi videar. Rogo ergo, ut et hac in parte me habeas excusatum. Haec erat etiam causa discrepantiae inter eas, quas ad te et quas ad socerum scripsi. Puto autem tuas posteriores nihil dissonantiae habituras cum soceri. Quod ille bonus senex literas ad senatum detulit, doleo valde et tanto magis, quanto magis in malam ipsi sunt interpretati partem. Male habet eum, si nihil ei scribam, et cum scribo, talem movet Camerinam! Si quid hac in parte erratum est, corrigere volo. Chyrurgo, ex quo ab initio belli me monuisti, parcius scripsi. Non possum tamen eum prorsus reiicere quum propter affinitatis propinquitatem tum propter plurima eius erga me officia et beneficia. Scribo talia, quae nihil possunt nocere. Scio enim, quam plenus sit rimarum. Tu hanc meam excusationem aequi bonique consulito, quaeso. Scripsi festinanter, sed ex animo. Utinam animum meum cognosceres! Non dubito, quin aliud de me sentires. Scripsi aliquanto confidentius ad te, quia te amo et ut patrem veneror atque quod scio, si apud te sim purgatus, quod facile apud alios excusari possim. Quod aliquantulum vehementius scripsi, dolor coegit. Ignosce ergo et me sicut hactenus amare perge. Vale. Salutat te d. Nicolaus Maior, qui et ipse animi supra modum dubii est (fui hodie cum eo), item d. Laetus et fratres nostri tres. Iussi, ut et ipsi tibi scribant, nam Laurentius et Rodolphus, quandoquidem uxores non habent secum, omnino me etiam renitente ante vocationem discedere statuerant meque quasi magis timidum, qui difficulter relinquam ecclesiam, accusant; sed nescio, an sint facturi necne. Incitarunt me, ut frequentius scriberem etiam eorum nomine. Nunc ergo in me omnis faba cuditur. Salvos cupio dominos fratres et patres Pellicanum, Bibliandrum et Gvaltherum, apud quos me purges, quaeso, et talem, quam forte de me quoque  conceperunt, suspicionem eximas eis. Sit etiam salva uxor et liberi tui. Commendo tibi meum fratrem. Augustae Vindelicorum, 3. februarii anno salutis 1547. Ioannes Hallerus, tui studiosissimus. Fidelissimo Tigurinae urbis doctori d. Heinrycho Bullingero, domino et patri suo venerando. Zürich, an m. Heinrych Bullinger.
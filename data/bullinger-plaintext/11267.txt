S. Non est, doctissime simulque fidelissime Bullingere, quod gratius sit inter plurima, quę tametsi gratissima fuerint, quae mihi a te immensa et innumera obtigere, quam quod epistolam meam, ne cum Apocalypsi ederetur, suppresseris, quam fateor tumultuarie neque ab omni parte circumspecte et scripseram et protruseram. Sed temeritas mea tuo patrocinio optime cessit, unde inde multis ex nominibus te merito patronum semper agnoscere debeo et me facturum sedulo promitto. Indignatur Sebastianus, quod nec vester calculus nominatim nec meus, quemadmodum fieri poposcerat, accesserit, idque vel studio neglectum calumniatur, quasi vero conspiraverimus, ne nostra suffragia elucubrationibus suis accederent; asseverat ipsum inde nihil boni posse coniicere, quod suspicetur nos nobis voluisse cavisse, ne sui causa quantulumcunque periclitemur, idque eo potissimum nomine, quod asperius argumenta Lutheri confutarit in praefatione, quam factum crediderit; nam librum hunc iis annis eoque tempore meditatum esse, quo adhucdum parum cum Luthero conveniebat. Iam vero, quia negotium concordię adhuc pendeat atque ad eam sarciendam multi celebres viri studiose elaborent, se vereri, ne parum Lutherus ista confutatione exasperetur; nos igitur huiusmodi debuisse vel lenire vel corrigere, ne quid inde periculi timendum foret. Sed quid multis? Magis veretur Lutherum offendi quam veritatem periclitari morosus senecio, cui non quidvis satisfecerit, quod intelligat nos nolle levi momento a contestata et evicta sententia sacramentaria declinare, utcunque quidam interim malagmata lenocinii supparasitentur. Hoc ipsum duntaxat est, quod hominem male habeat; alioqui non esset, quod illum vel tantillum moveret. Sed ludit operam adiuvante deo, qui credit nos in Christo non altius radices egisse, quam ut ab homine adhucdum pendeamus etc. Utcunque mea acta interpretetur, tu nosti me candide egisse, ut cum quo solo de Apocalypsi egerim, tametsi et quedam de ista cum Pellican quoque communicarim. Accedit, quod nihil cum Cristophoro Froschouero de pretio pro exemplari et quibusdam exemplaribus Sebastiano mittendis convenerim, et cum illi non cumulum exemplariorum, sed unum duntaxat miserit, suspicatur (ut mihi videtur) mihi inde aliquid accedere meque sua opera lucrum venari, quod tamen alienissimum a me est. Atque nisi Cristophorus me ista calumnia, tametsi nihil illi de his dixerim, me sublevabit, actum erit egoque nomen meum periclitari minime patiar atque ex meo 12 lb. libras Bernensis monetę expendam et 10 exemplaria comparabo de meo, ut illi hęc tradam, quo illi satisfiat, quandoquidem sic attentus in rem sit, egoque oblivionem meam luam, cum non aliud quęrat, quam ut me deiicere possit; sed perdit operam. Mihi male cupit, quod liberior sim neque facile moveri possim et quod haud parum in magistratu valeam. Tu age in hoc, quemadmodum in omnibus, patronum, et si Christophorus admiserit et consentit, solvam Sebastiano 12 libras; in nominibus enim debitorum adhuc sum Christophoro. Hoc si negat, ego de meo pręstabo etc. Sic non nisi proprio periculo disco mihi inprosperum prospicere etc. Sed de his nimium etc. De privatis scito Erasmum mihi ostendisse et obtulisse exemplar duarum concionum de sacramento eucharistię hic habitarum petiisseque, ut typis excuderetur; sum enim a senatu cum aliis tribus destinatus, ut nihil patiamur apud nos per calcographum edi nisi a nobis adprobatum et perlustratum. Quod cum collegis meis indicaram, noluerunt quicquam apud nos edi de re sacramentaria, neque potui quicquam obtinere, quod Conzenus gravissime mihi adversaretur in his sermonibus edendis hoc praetextu, quod abunde multa de hoc negotio a Zvinglio, Oecolampadio felicis memorię aliisque essent edita, unde liceret petere, quae ad hoc negotium attinerent; nos itaque non debere cuiquam esse causa offensionis, quod plerorumque ingenia quelibet in duriorem partem arriperent verbisque propemodum sollemnibus astringerent quam libertatem evangelicam relinquerent. Apud nos itaque nihil de hoc negotio isto tempore edi debere, ad hoc, quod Tiguri ageretur de confessione aliisque ad hanc conducentibus, unde cuique abunde de hoc possit administrari, ut non perinde talium concionum opus haberemus. Impeditae itaque sunt istae conciones, quo minus evulgentur. Sed si vultis confessionem evulgari, quod et mihi maxime placeret, queso, agite hoc assensu nostro, ne nos vel negligi vel contemni putemus; habebitis nos paratos, et quamvis Conzenus non aliud minus velit, tamen, velit nolit, non poterit refragari, cum tam multa Lutherus in silentio nostro ediderit. Homo est Conzenus, qui nemini plus quam Luthero faveat; ita literis eius est dementatus, qui non veritus est disputationem nostram proxime apud senatum secretiorem suggillare. Sed cum de eo ad dyacosios ablegaretur, comparere non ausus fuit. Adeo libenter libellum Lutheri adseruisset, quoque id modo pręstare potuisset, ut Lutheri nomen tantum non idolum nobis fieret. Quicquid tibi promittat, quicquid scribat, non est, quod a Luthero possit dissentire, nisi vel populum lapidesque vereri cogatur. Prolixius egi, quam institueram; sic mihi excidi. Quęso, habeto me semper commendatum, ut facis et fore confido. Saluta meo nomine plurimum Pellicanum, Theodorum, Leonem, Megandrum, Rhellicanum, Binderum, Collinum, Ammanum et praecipue haud ἀγέλαστον Steynerum, Frisium quoque, quondam discipulum meum. Quodsi Dialecticam vellet Froschouerus excudere, paratam haberem, ut puto, absolutam, sed tamen prius a me recognoscendam, non etiam ita parvam, quemadmodum vellem. Quod attinet ad chronicam Valerii: excudetur proxima ęstate et a proximis futuris nundinis Francofurdianis. Non est igitur in mea potestate quicquam de illa excerpendi; sed absoluto opere tibi mittam ipsum. Habeo quidem exemplar, ut recognoscam, sed mihi ea fide commendatum, ne quid intercipiam etc. Vale felicissime, columen et dulce decus patrię meumque. Datum 13. februarii anno 1539. Fama invaluerat apud nos Capitonem venturum; sed desedit. Certe, si veniret, non bene exciperetur; nam non nisi fraude nos captos velle arbitraremur etc. Totus tuus Eberardus a Rümlang.
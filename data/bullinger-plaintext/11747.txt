Gratiam et vitae innocentiam a domino. Quia hic tabellio Cambidonam erat profecturus, volui his te salutare, amice et frater in domino venerabilis et charissime, simulque indicare, pares interea, dum ille it ac redit, ut redeu[nti a]liquid des tuarum. Ego nunc quod scribe[rem amp]lius non habui. Accepisti haud dubie, quod [nuper mi]si senatus consultum aut plebiscitum reipublicae [nostrae contra] militiam mercenariam. Reddidit spiritum rede[mptori] Christo peste intra triduum extinctus vir doctissimus et piissimus d. Petrus Cholinus [die 2.] decembris. Eadem die absoluti sunt et libri ecclesiastici sive apocryphi, quos ille multa diligentia e Graeco in Latinum transtulit, Froschouerus excudit adiuncturus illos bibliis illis suis ad vernas nundinas evulgandis. Vetus testamentum ex Hebraeo vertit Leo et partem d. T[heodorus] Bibliander; in novo recognoscendo et adornando laborant atque laborarunt nostrum aliquot, quemadmodum videbis post mensem unum atque alterum. Elegantius opus et pulchrius non vidit, opinor, vel Germania vel Gallia, nec ullis sumptibus parcit typographus. Dominus tecum. 12. decembris anno 1542. Salutabis tuam familiam ac fratres. Salutant te Megander, Pellicanus, Bibliander ac reliqui. Tuus H. Bullingerus. Domino Ambrosio Blaurero, fratri et amico syncerissimo longeque charissimo suo. Costantz.
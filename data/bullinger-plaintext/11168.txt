Erwirdige, wolgelerte herrenn unnd furgeliepte mittarbeiter in dem wordt Christi, gnad sie mit uch und fride von gott, unnßerem vatter, und dem herren Jesu Christo. Geliepte gepruͤdere, es langt Johannes Landolff, zöuger dis, uns bittlichen an, mit furgschrifft gegent uwer erwird ze erschießenn, domit ir verursacht, vor einem ersamen rhatt, ouch sonderbaren personen einer lobrichen statt Zurich ime behulffen ze sin, das er allda von sinen herrenn und obern vätterlichen uffgenommen und ettwar mit versähen, dodurch er sin narung ouch gehabenn und sich, sin wib und kinde hinbringgen mög etc. Des wir nun gants wol willig, ouch unßerer erachtung schuldig, wan er ein fromer, erberer gsell, so sich byßhar wol und frömbklich betragen und evangelischer leere, dorum er dan uß Solothurner herschafft, do er sich nidergelaßenn, hinwegkommen, all mall truwlich angehangt und sinem besten vermögen nach gefurdert. Denen von, geliepte herren, unßer underdienstlich pit und begäre, gemelten bruͦder gunstlichen bevolchen ze habenn unnd also vor einem ersammen rhat ze conmendieren, hiedurch ettlicher maßen mittel sines furkommens ervolgt und befunden, das ime doch ettwas condiction und emptlins angehenckt oder aber, so das nit erheblich, anlaß, witer ze studieren angebotten, domit er doch keins wegs also unfrucktbar verderben, sonders ime selbs und andren möntschen dienstlich und nutzlich sin möchte. Dann er nunme ettliche jar zuͦ Arow thutsch schuͦl gehalten und truwlich gehandelt; das aber gants keinen genyeß bringgen, dwyl sonst ein latinisch und mit vast wol berichten und gelerten preceptoribus versähen schuͦle hatt, do dan die knaben nut geben, sonders uß der statt seckell den ludimagistris ir provision geschöpfft, und aber die, so dem thutschen anhänggig, fur sich selbs bezalen muͤßend, wölches ime gants abbruchlich und nachtheilig, wiewol die von Arow ime gunstig; nutdisterweniger wyl es inen ze schwär sin, zwo schuͦlenn ze erhaltenn. Deßhalb er sin ußkommen by uns nit gehaben mag. Unnd wöllent also, erwirdige herren und geliepte mitbruͤder, uch sölcher gestalten gegent ime erwysen, das er gespuren mög unßer furpit genoßen haben, und keinswegs unwurcksam gehandelt, begärend wir unverdroßenlich, willig und underdienstlich ze beschulden und ze gedienenn. Datum 4. maii anno domini 38. Uwer erwird guͦttwillige diener, decan und gemein capitel zuͦ Arow. Denn erwirdigenn, woll unnd vilgelertenn herren, gemeynen vorstendern und ußkundern göttlichs wordtes der loblichen stat und landtschafft Zurich, yetz daselbst in einem synodo versampt, unßern furgelieptenn herren und pruͤdern.
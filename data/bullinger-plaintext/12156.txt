S[alutem] in domino. Mittit ad te d. Gilbertus, hospes meus, munusculum hoc, quod ad dies aliquot ob tabellionum inopiam domi meę detinui, et rogat, ut grato animo id suscipere velis; pro laboribus enim tuis non vult satisfacere, quos habuisti in instituendo et ipsum et alios Nicodemos de cęne dominicę sententia. Dicit enim plusquam centies epistolam descripsisse ac edidicisse. Omnia autem fusius ex illius literis percipies. Velim, si d. Theodorus tantum ocii haberet et fuse scriberet ad illius quęstionem. Probus est vir ac evangelio Christi favens plurimum. In Burgundia dicit omnia pacata esse, sed populum ingenti omnium fere rerum inopia laborare. Brevi idem mihi retulit se velle episcopum, qui iam in cardinalem creatus est in gratiam caesaris, adire et varia de evangelii doctrina cum eo conferre; doctum enim esse et pium virum, qui non abhorreat a vera doctrina. Theodori liber nondum absolutus est, sed crastina die absolvetur. Vale. Sabbato ante Laetare 1545. Basileę. Tuus Gastius. Sigismundus Gelenius est corrector Frobenii, qui has literas fert, optimus et pius vir, christianę doctrinę adsertor strenuus, quem tibi commendo. D. Heinrycho Bullingero, fratri ac domino charissimo. Zurich.
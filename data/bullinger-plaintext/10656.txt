S. Adolescentem, siquidem ita omnino videtur, mitte; neque enim negari tibi debet, viro tanto tam amice rem honestam primum a me flagitanti. De precio nihil est quod sis sollicitus. Solvunt triginta caeteri. Utinam tempora sint, ut praestari libere liberalissima officia possint! Sed haec de his. Per reliqua obsecro, ut si qua res est ad pietatem attinens, cuius mea interesse putes, de ea ad me scribere ne gravere. Video enim tuam in isto quidem genere diligentiam. Vale et Leonem, charissimum mihi virum, Theodorum item nostrum diligentissime mihi saluta. Tuus Grynaeus. Excellenti viro d. Henricho Bullingero, amico et fratri charissimo.
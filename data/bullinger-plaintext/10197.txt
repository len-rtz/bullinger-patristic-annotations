Ir aller liebsten bruͤder in Christo unserem herren. Der allmächtig, truw und guͤttig gott welle üch zuͤ aller zytt mitt der krafft sins geysts krefftigen, uff das ir und die üweren von tag ztag zuͤ nemmind und uffwachsind in waarer erkanntnuß gottes dess vatters und unsers herren Jesu Christi. Amen. Wissend, getrüwen, gliebtten bruͤder und heren in Christo, waa mich nitt truckte der gross last und die schwär burde mins eygnen crützes und der minen, möcht ich üch wol ruͤwig lassen, denn mir nitt zwyfflett, üch allen mitteinander ouch anbuͤtzt sin von unserem truwen gott die hofffarb (das crütz) der usserwelltten gottes. Desshalb ich üch billich onkümbrett liesse, waa ich nitt wüsde, das es sich zymbt, in schweche und kranckheytt von den sterckeren trost zfordern. Darum ich üch trülich und ernstlich bytt durch gottes willen, ir wellind mir raadtten, wie ich doch min sach one nachteyl gottes eren an dhand nemmen sölle; dann ich kan und mag in dharr sölliche armuͤtt und mangel an mir selb, an miner schwangeren husfrowen, die all stund gnässends werttig, und an sechs kinden nitt erliden. Waa man mir zKostentz nitt so truwloch und bruͤderlich gholffen, so hette ich langest ins ellend muͤssen gon und wellte ouch gern darin; so mag ich die kind nitt ertragen, so mögend sy selb nit gon. Zudem mag dfrow nyena hinkommen, so bin ich sust alltag selb kranck und buwfällig und weyss weder hindersich noch fursich zkummen. Wissend ouch, lieben bruͤder, ich bin on grose ursach von Roschach nit komen, und ist das eine, ich han min narung nitt ghept; die gmeind wollt mir nutt geben, sy sagtend, der mich dahin thon, sölt mich bsölden. Der sold was woll bstymbtt vom houptman und rädten, man gab mir aber nütt, ja ich han muͤssen ein rock verkouffen in der thüre und um korn geben. Zu letst nam mir der miller höw, dku den kinden umm das sin und billich. Zum selben kam dess abtts vatter mitt den sinen und durchsuͤcht alles in mym huß und fand aber nütt. Daby verhafft mir ouch der abtt allen schweyß, und zuͤ letst verkoufft man, was do was byß an zwey bett, die schickt man mir mitt wyb und kinden und soll man mir noch an bstimbter competetz 25 gl., 17 mallter korn. Da wirtt mir nymmer haller umm, dann es sollt mir uss dem closterguͤtt geben worden sin. Das ist nun alls tod und ab. Darum, mine lieben, getruwen bruͤder, radttend doch, wie ich min läben anfahe sölle. Ich bschem mich bettlentz, so kann ich nit wercken, so mag ich wyb und kind nit verlan. In summa, der trüw gott welle fürston, daß min fleysch nit thuͤge, darzuͤ es lust hätte, wie woll der inner mensch uss gottes krafft fast kempfft und widerstaat. Aber die gross armuͤtt truckt und trengt so hartt, daß ich kumm dem crützwind widerston. Ist denn etwas trosts und ermanung by üch in diesem mym ellend, bytt ich üch durch gott, ir wellind uch nit sparen, als ich üch denn truw, und mir als eym trostlosen radtten, wie ich im thuͤn soll, damitt und ich bharr byß ans end und nach disem läben das ewig mit uch, mine gliebten bruͤdern, empfahe. Amen. Der barmhertzig gott verlihe üch allen mitt einander sin gnaad. Amen. Huldrich Eckstein. An Meyster Heinrichen Bullingern und sine mitt arbeytter im wortt gotts Zürich, mine gliebtten bruͤder, H. E.
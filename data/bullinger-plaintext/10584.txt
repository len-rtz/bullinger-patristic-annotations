S. Literas vestras 15. februarii datas, fratres charissimi, prima martii accaepimus, quibus intelleximus, quod apud vos statueritis, quatenus Zofingę diem conventus indicamus atque id quantocius fieri poterit, quo si quid simultatis subnatum sit, mutuo tollatur colloquio, atque animi nostri denuo sic conglutinentur pacis et charitatis vinculo, ut solida in posterum sit et maneat concordia. Placet nobis ex animo institutum vestrum, quandoquidem nihil magis nobis cordi est, quam simultatem non solum erga vos, fratres, si qua unquam fuerit, sed et quosque mortales penitus esse abolitam, immo et vos quoque per viscera misericordię dei nostri obsecramus, ne quid a syncęra charitate alienum de nobis unquam suspicemini. Sed interim quęso accipite, quomodo res nostrę sese habeant. Franciscus noster senio ferme confectus in diem valetudinarius est, ut huic soli ecclesię negocia imponere non audeamus. Adde quod Megander et ego propter communem tussis et reumatismi morbum ita afflicti pręter spem sępius vices mutare cogimur, ut qui hodie modicum, crastino minus valeat. Diaconos non habemus, qui vel nobis infirmis vel absentibus ecclesię satisfacere possint. Quo fit, ut ante pascha diem conventus nostri significare non potuerimus. Nihilominus, ut utrinque conventum petimus, ita nos huic minime deerimus, sed interim ne vestram synodum pascalem turbemus. Visitabimus nostro more capitulares synodos, tres in Aergavia: Brugis, Araugis et Zofingae. Ex iis locis vel unum vobis per omnia commodum deligite, quandoquidem alter nostrum ea sit invisurus, vel si malueritis privatum et quietiorem conventum Zofingę, nobis diem post pasca assignate, et aderimus bona spe conventum hunc nostrum toti reipublicę Helveticę, christianae scilicet, maxime profuturum. Ubi locum capitularem in Ergavia delegeritis, indicate vos diem synodi vestrę, et nos vobis absque mora capitularis conventus diem significabimus. Rem omnem tenetis. Interim dominus vos omnes ecclesiae suae servet pastores et doctores fidelissimos. Per nuncium hunc, quandoquidem mox ad nos redibit, scribite, quae statueritis. Valete, fratres in Christo Jesu charissimi. Bernę, octava martii anno 1535. Berchtoldus Hallerus omnium fratrum nomine. Henrico Bullingero, Leoni Iudae caeterisque symmystis ecclesię Tigurinę, fratribus nostris in domino charissimis.
S. Lieben herren, unverschempter fravel imm predigen, und deß saͤlben demnach wider loͤügnen, wenn man sy zuͦ antworten stelt, ist noch immerdar glych grosß by unßren widersächeren. Und alßo ist die sach amm 5. decembris znaͤchst ouch verhandlet und die urteyl aber unsrer herren raͤdt und burgern unßers dunckens, wie die denn warlich fast yfrig gsin, wol gfallen. Sydhar hett Batt, wie er gwon, soͤlchen sin fraͤvel gar nüt geendret, frylich uß hoffnung, aber mitt loͤügnen oder sunst den saͤlben koͤnnen verkleyben, zeentrünnen, wo er darumm erfordert, sunderlich aber uff den wienacht tag abermals triplicem manducationem statuiert, wiewol so dunckel, das ers nitt offentlich in sine membra theylen dorfft. Am nüwen jars tag gantz und gar ungschickt von der bschnydung und touff; yetz zuͦletst amm sontag (denn ich acht, sich den Sultzer darumm kranck sin, das inn Batt mitt dißer predig koͤnde verwaͤßen) hett er dißen statum mitt grossem pracht fürtragen uß Isaja cap. 21 [16f]: 1. Die Cedarener sind von gott gstrafft von waͤgen, daß sy das sacrament misßbrucht, 2. denn sy sich vomm volck gotts abgsündert hattend; 3. wirt ouch etlichen Evangelischen gschen, die zuͦwennig uff die sacrament haltind. Sölichs ist die summ genempter predig gsin. Die han ich von stund an vor morgenbrodt alßo verglycht uß deß Luthers buͦch, und dem stattschryber und sunst etlichen minen herren anzeyght. Also: 1. Zwingli ist umbkon mitt 5000 mannen uß erschrecklichem urteyl gotts (spricht Luther); 2. daß sy das sacrament mißbrucht, hend sich von der christenlichen kilchen abgsündert; denn Luther ruͤmpt sich, das sacrament behalten han mitt dem bapst und der kilchen von 1500 jaren har. 3. So volget: Wo wir uns der sacramenten fürhin bruchen werdent, wie Zwingli und Ecolampadius in der loblichen Disputation wider Luthers und bapsts meynung erhalten, wird uns mitt allen oberlendischen evangelischen kilchen gschehn wie den Cedareneren und Züricheren; ja es wird noch wirs gan, troͤüwt Luther, etc. Soͤlche argwaͤnige und verdaͤchtliche predig het m. Erasmum so übel beckümmret, das er von stund an deß saͤlben tags, von siner kranckheyt etwas beruͤrt, imm den munnd und das ein oug gantz enggest und krumm gemacht; ist ouch etwas schimpflicherer red, weder es sunst sin gwonheyt sye. Und moͤgend also nitt wüssen, was gott mitt uns handlen wil; ob es besser oder schwecher umb inn wirdt; denn er het sunst den andren brieff saͤlbs dictiert, etc. Demnach, lieben herren (und das ist die ursach diß schrybens), wie der bott har kon, hat inn Batt zuͦ herberg uffgnommen, eintweders üwer thuͦn zeerfaren oder das sin gaͤgen üch zeverkluͤgen, besorgen ich. Darumm bitten ich wie ouch zum naͤchsten, moͤcht es üwer gschaͤfften halb sin, das yr unsre herren, raͤdt und burger, fürgnomner handlung uffs kürtzist und gruntlichist berichtind, sunderlich diewyl sy noch bißhar mitt Zürich und andren kilchen in der Concordi ghandlet, allwaͤg mitt erbiettung (wie auch zum letst z’Zürich versamlet gscheen), by ir loblichen Disputation unverruckt zeblyben, alß denn uff den hütigen tag by inen, wie ir uß der gaͤbnem urteyl saͤhend, bstadt, und also eben als wol von Luthern oder sinen fürmündren betrogen sind als andre kilchen, etc. Vertrüwend keiner gschrifft, die üch moͤchte von den luterischen pfaffen zuͦgschriben werden. Besserend sy ir fürnaͤmen, so wil ichs üch unverzogenlich kundthuͦn. Doͤrffend mir kein bottenbrod schencken. Damitt sind gott empfolhen. Wachend uff unßre kilchen mitt trüwen; so hoff ich, gott werd gnad gen. Actum zuͦ Bern amm 7. jenner, nachts umb die drü. Und muͦß für Erasmum prędigen; deßhalb ich den brieff nitt wider überläßen kond. Ich han inn auch Erasmo unwüssend gschriben; allein nachts bewegt, das Batt den botten inzogen, ob er villicht understuͤnde, etwas früntlichs an üch zeschryben, dardurch ir verursachet, distminder sorg in dißer gford für uns zetragen. Johannes Waͤber, üwer allzyt. Batt het Luthers buͦch langist vor uns ghan, etc. An die erwirdigen und wolglerten herren, m. Heinrich Bullinger und h[errn] Caspar Grossman, prędicanten zuͦ Zürich, etc.
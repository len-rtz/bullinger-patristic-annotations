S. De duobus istis, quae scribis, libenter cognovi. Sed bone deus, quam miseria! Non est amplius, quod dicam. De bello futuro sic res habet: Princeps Hessorum ante pentecosten erit in ducatu Wirtenbergensi cum exercitu, imperator huius exercitus dux est Brunsvigensis, praeter hunc sunt duces comites et nobiles, viri profecto magni. Causa per se favorem habet omnium. Pecuniae magnus numerus est, miles multus, machinae bellicae multae, adparatus totus, qualem esse decet. Rex et, ut quidam aiunt, Lotharingus exercitum habent coniunctim latitantem fere et per hoc munitantem, si primi domus Austriae, hoc est Sungaudienses, Alsatici, Brisacenses ad defendendum Wirtenbergam proripere se pararent. Dux Bavariae triplici exercitu cavebit, ne ex Austria seu Boemia quis obsit. Is duces quinque dicitur ingenti pecunia ab imperatore Hispano abstraxisse. Hostis autem paratum quidem nunc demum novit, sed quo tendat, iamdum haesitat. Duces habet dictis, ut quidam aiunt, exercitatiores verum carent, milite, quod Ferdinandus summa laboret paupertate. Rumor est item Widam Hungarum illum regnum occupasse poenitus Ferdinando occluso. Motus est Hessus, quod minis plus quam horrendis a Ferdinando exagitatur, et nisi ad hunc modum rem adgrederetur, actum esset de principatu suo, de iusticia evangelii, actum esset de omnibus, qui hactenus a principe dependerunt, tantaeque turbae per Germaniam essent futurae - ita Ferdinandus impellitur cum per se tum per pfaffos -, quantae vix unquam sunt conspectae. Quare deus est orandus, ut suis faveat et adsit misericorditer. Miraculum, quod hic video, illud est, rem tanto tempore institutam - nam a quinque fere annis, quamvis iam duobus integris in actu fuerit - nemine conscio praeter eos, qui tractarunt, adhuc hostem et alios latere, postquam etiam exercitus ad exeundum in procinctu est. Absque deo non videtur tam longum silentium esse. Nam, quae nos scribimus, praeter paucissimos nemo novit, quare velim etiam apud te contineri, quousque sic profuerit. Hactenus de bello. De Erasmo et Luthero idem sentio, quod tu de altero. Profuerunt initio, nunc nemo nocet perniciosius. Alter superbus et insolens est, alter amarus et ambitiosus. Deus, opto, faveat, imo emendet utrosque. De Oecolampadio interpres Lutheri mitius quiddam habet, quam tu scribis. Ita enim ait: «Et ego plane persuasus sum Emserum et Oecolampadium et similes his ictibus horribilibus et quassationibus subito extinctos esse». Haec tantum legi indicante Marco nostro Bersio. Miror, si aliter sit in exemplari Lutherano. Equidem iurare ausim Lutherum persuasum spiritum sanctum non esse nisi apud se et suos. Dies declarabit omnia. Deus largiatur nobis suam veritatem. Caeterum opus habemus opera tua: Indigemus viro docto, cordato, prudenti. Si quem noveris, qui ad subsidium ecclesiae nostrae queat dari, quantocyus indicabis, vel ex tuis vel aliunde. Diligentiam adhibe, nam sic est neces[se]. Wolfgang Kuchimeister der, tischmacher, wott mir sin sun schick[en]; enbüttend imm, so es kumlich, ye belder, ye lieber, so will ich inn versuͦchen, wie er mir geschriben heb. Per ocium ei scribere non licuit. Quae in his comitiis acta sunt, ubi noveris, ad me perscribito, ut videam, quomodo legati consonent aut dissonent. Vale. Raptim Basileae, 20. aprilis anno 34. Os. tuus. Domino Heinricho Bullingero, docto pioque fratri in domino suo. Zürich.
Gratiam et vitae innocentiam a domino. Libros illos tuos, Vadiane doctissime, de eucharistiae consyderatione scriptos legerunt apud nos ministri ecclesiae praecipui, Leo, Theodorus, Pellicanus, Binderus et reliqui. Quid vero Leo et Pellicanus de illis sentiant, abunde epistolis scriptis testarunt. Reliqui nihil perinde optant, quam ut vulgetur opus pium, necessarium, utile, doctum. Theodorus, foelicissimi ingenii et iuditii acerrimi vir, nuper ad me dicebat, si quid Vadiano scriberem, cum eo expostularem, "quod libros per omnia piissimos, doctissimos et nostro saeculo necessarios hactenus premit quodque meam expectat censuram, qui minor sum, quam cuius iuditium in tam docto opere vel tantillum aestimari debet; ego sane, si quid apud clarissimum virum possem, optarem, opus utilissimum vulgaret". Hactenus Theodori vota et iuditium exposui. Ego vero nihil adhuc in sacramentario illo conflictu legi, quod placuerit magis, praecipue propter ordinem negotii praeclarum, ob eruditionem multiiugam, piam et incomparabilem, denique ob sanctam illam simplicitatem et copiam necessariam, praeterea et vetustatem puram, avitam, apostolicam. Precor itaque, ut primo quoque tempore vulges opus sanctissimum. Quid vero, si regi Anglorum serenissimo libros dedicares? Ego propediem istos tibi remittam, ut recognitos tradas calcotypo. In posterioribus tribus non video, quid mutare possis; meliora certe non dabis, nec est in tribus prioribus quicquam, quod [t]antopere videatur mutandum. Nosti, opinor, 4 libros epistolarum bannis Oecolampadii et Huldrici Zvinglii Basileae excusos esse, vitas quoque illorum una cum purgatione doctrinae ipsorum per Bibliandrum, ubi hic quoque eucharistiae negotium docte tractat. De caesare, Gallo et pontifice si quid scripseris, rem feceris longe gratissimam. Quantas vero gratias possum, ago tibi, vir observande et doctissime, quod tandem istorum mihi librorum feceris copiam. [Mi]hi crede, [ni]hil obtigit [iu]cundius unquam. Valebis diutissime. Salvum te vult Bibliander, Utingerus, Binderus. Tiguri, 21. maii anno 1536. H. Bullingerus tuus. Praestantissimo viro doctori Ioachimo Vadiano, Sangallensi consuli, domino plurimum observando.
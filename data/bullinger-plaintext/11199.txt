Gratiam et pacem a domino. Nisi tam commodam scribis pro Hieronymo excusationem, frater in domino amande, minimo certe minus aberat, quin in suspitionem trahi poterat usque adeo festina illius vocatio. Sed audimus facti rationem bonique consulimus. Quod deinde alium quendam offertis, pergratum est, valde agnoscentes vestram sollicitudinem erga nos. Utinam gratificari vobis contingat aliquando! Sed quo minus suffectus sit Hieronymo Clauserus, et tu audi. Perlatae sunt literae tuae ad nos vix tandem 5. augusti, alio iam in vicem prioris subrogato. Is Vallesianus est ob Christi confessionem patria pulsus, quem iam commiserari oportuit, quo minus desponderet animum homo pius. Caetera vero nihil addubitandum erat, quo non exceptus fuisset Clauserus, si modo in tempore venisset. Vale et conscriptionis nos optime memores et constanter perseveraturos scitote fideliter. Dispereant ii, qui hanc interturbaturi sunt. Salutato symmistas tuos omnes. 6. augusti 1538, Bernae. Erasmus Ritter et Petrus Conzenus, tui in domino. Doctissimo viro d. Henrico Bullingero, Tigurinorum antistiti vigilantissimo, suo in domino observando. Z[Ã¼]rich.
S. Literę ex Italia ad me allatae sunt, quibus certe mihi significatur a nostris magnam cladem Hispanensi exercitui in Ferrariensi ducatu esse illatam, et quanquam, quomodo res gesta sit, nondum per particulas intellexerim, tamen, quia hoc constat paulo minus duobus millis Hispanorum nullis nostris amissis cecidisse, id significare tibi volui. Tu, si quid aliunde novi habeas, si scripseris, erit mihi gratissimum. Noster exercitus in Gallia ad Caletes oppugnandos profectus est; sed magnitudo frigoris, quae etiam in regione illa vehementior est, me quicquam ex illa expeditione magni sperare vetat. Quicquid erit, vos brevi intelligetis. Vale. 9a. ianuarii 1557 nostra computatione. Tuus Sanlaurent[ianus]. Clarissimo theologo d. Henrico Bullingero. An herren Heinrich Bullinger. Zürich.
Wie dan mich gott gstraft hat um miner sünden willen, das ich am hochen donstat hinab gen Wedingen gangen und daselbs fryheit begert und in dem chrützgang in dem cabitell hus, oder wie man im dan jett, da dan fill grabsteinen sind und schillt darab hangind, bin ich uff einem banck gellegen und da geruͦwet, dan mir was heis, ouch inn die chillchen gangen, aber denn huͦt nüit abzogen, ouch bin ich um ckeiner anderen ursach dar gangen, dan ich meint, ich wet recht begeren und da sin, bis min sach besser wurd. Item ouch chan ich woll ermesen, das ein christenlliche gmeind hye zuͦ Zürich sich übell veregeret hatt. Aber gott sy globtt, und der schöpffer himell und erden, der welle mir allwegen den glouben meren, so han ich ckein gfallen am babstduͦm, den das ist mir der war allt ungetzwiflet gloub: ckeiny billter han, ckein mes, ckeine zellymonyen, und ann die stat hellgy gödliche gschrift bruchen, wie man dan dut, gott sy globt. Ouch ist woll ztenncken, das Cristus nüit vill sylber oder golt by im gehan heyg, dan uff das aller schletist heyg ers bucht. Zum anndren, wie ich dan ein span mit mini gfater Holtzhalben und er mit mir, wie woll ich iren nieschulltig hyn worden, so mag ich doch nüt wüßen, ob er dran chunt oder nüdt. Dan wie ich im sömlichs gseitt han uff dem hoff und im alle ding xeit, doch nut von iren gseit im, und das vonn sbesten willen. Aber ich bsorg, man heig mir nüt gschpart, dan ich fürcht nut wirs, dan waß geret sy worden, man legs über mich oder waß ich gret heyg, das man mirs vercker, dan ich weiß woll, wie man dan hant in dem huß, daman biterben lüt verspotet und wenig uff dem gotlichen wort hat. Dan ich weiß woll wort, die vergangen sind, namllich ich han ein brief, der wyst 100 lb., und ann der mitwuchen znacht nach der allten faßnat hat sy bruͦder Jacob [Wirz] heiter geseit, wen ichs der muͦder me seg, so müß ich den brief uß hin gen, und mit verdackten worten. Am nechsten fridag dar nach han ich imß selber geseit, und morndiß am sambstag znacht han ich min drückly mit dem mall züg gereicht, da hantzy[?] fin ein brief mit einen sigel und zwey hackmesser uff die ander syten gleitt. Das ich aber inen heig ferheßen brief ußhin zegen, inn ckein wiß noch weg, daß ist nüit. Desglichen het er gret, man well die fryheit abbrechen, namllich dem amen zum frowen münster sy hus uff dem boten, und müß er die fenster machen, gschowman den steinhufen bim stein rat. Dan es will mich gentzlych duncken, denen daß götlich wort nüt gfall, daß die selben im fürheigit. Desglichen mit den waben. So ist mir gentzlich, es geschechend fill fersuͦchingen darmit; nüt drum, das ich so vill truff heig oder das es mich ermane, aber es will mich duncken, man wedy gern under stan das gmell zehallten, wie man dan fyl innwürffen duͦn möcht. Wie dan ir und ein jedlich biterman woll weist, so han ich mich vertzigen, ckein münchen werch me tzmachen. Des[glichen] fermein ich, ich welle ouch ckein gschichten weder uß nüwem noch uß alltem thestament me mallen, und vermein, einen sölls lesen. So ich der sach nach sinen, so muss ich mich sys ernneren, dan ich chan sust nüit; ouch han ich chleiny chind, die wet ich gern ermeren [!] mit frumckeitt, aßlanng mir gott gnat und sleben ferichen. Aber ich fürcht imerdar die bößen in würff, aß da einer sprech: "Ich will ein waben und ein gschht uß dem allten testenment machen loßen, Abrahamen, den Lott und ander damit allgnembt. So ich das an sich, so erinnert es mich, wie gott mit den allten gehantllet hat und sy erhallen". So nun dem allso ist, möcht einer sprechen: "So will ich ein chrutzefix oder ein ablößung uß dem nüwen thestamend damit alls gnembt mallen loßen. So ich das an sich, so bin ich in gedenck des lites Ckristy". Wie dan sy von der götzery redind und um söllicher bößer in würffen willen han ich ein schüchen ab den andwech, und wedy gott, das ich edwas anders darfür chönnd, dan ich bin bstanden miß handwerchs halb. Ich wed mine chind ger er meren, so lang mir gott das leben verliche, und bytenn üch umb ein bricht, wie doch der sach ztuͦn[?] were, dan ich bin hindergangen, und dunckt mich, die glaser, dernn ich mich er neren muͦß, die sygind ouch uff der widerbhart, dan schlechtlych mich will duncken, man chem gern des hegen evangelions ab. Das ist gating under fill lüten. Gott der schibs zum besten. Und darum, lieber Meister Heinrich, so wed ich ger wüßen, ob es den glouben andreff, so man gschichten mallet. Nüt me dan Gott sy mit unss allen. Amen.
Georg, grave zu Wirtemberg unnd zu Mümpelgart, usw. Unsern grus zevor, wolgelerter, lieber besonder. Wir haben ewer schreiben, darinn gemelt, das ir unser und unsers predicanten Matthis Erben schryben entpfangen unnd allzytt mit desselben predicanten lere (benantlichen auch der communion Judę halben) wol zufriden, usw., behendigt und vernommen. Und so vil bedachten Erben lere und wandell berürt, haben wir deren an ime ein guth vernügen und gefallen gehabt, Gott den herrn trülich bittendt, inen uns also langkwirig erhaltten wöll. Nuwer zytung wissen wir itzundt nichts sonders, das uch nit zevor kuntlich sey, es were dann sach, das ir des interim halben noch nit bericht hetten, das sich namlichen die verordneten dessen nit haben vergleichen können und also dem kayser wider ubergeben. Daruff hatt ir majestat die dry churfursten Pfaltz, Brandenburg und Sachssen (als do er vermainth, am mainsten angelegen sein) beschigkt und begerth, sye sollens ir majestat gmainlich haimstellen und zu ir majestat getrösten, das sy es nit anderst dan kayserlich, christlich und billich ordnen und daneben eß gegen inen mit allen gnaden erkennen wöllen. Desß haben sich Pfaltz und Brandenburg bald bewilligt. Aber Sachssen soll sich lang gewegert haben und doch zuletst auch mitgehellen. Darum man der religion halber in grossen sorgen stät. Gott schigks zu seinem lob und pryß. Darneben wurdt uns aber auch geschryben, das ettlich namhafft angezaigt und vertröst, eß werde mit der religion nit so böß, alß man vermainth, und der mererteils by sachssischer, brandenburgischer und nurnbergischer religion und ordnung pleiben. Gott geb, daß nit erger werde. Das haben wir uch, so irs zevor nit wissens haben, gnediglich nit verhaltten wöllen, welchs ir ewern häuptern von unsertwegen wol entdecken mögen und inen von unsertwegen unsern fruntlichen und gnedigen grus sagen sampt ewerm mitbruder dem Gvalthero. Datum Basell, den 10. aprilis anno, usw., 48. Unß ist auch glaublich anzaigt worden, daß denen von Costentz irer ußsönung halben guͤthe leidliche conditiones zugelassen, derhalben sie ire gesanthen abgefertigt sollen haben, den fußfall zů thon. Was ir deßhalben in erfarung haben, wollet unß auch zů wissen machen. G. grave zu Wyrttemberg, usw. Dem wolgelerten unserm lieben besondern maister Hainrich Bullingern, predicanten zu Zürich, zu handen.
Gratiam et pacem. De doctoratu, venerande frater, nihil unquam vel scripsi vel opprobravi Carolostadio, cuius gratia vel in te vel in quenquam virum bonum stomachari possit. Quid vero dicam? Displicet mihi dissidium inter vos huius rei causa ortum. Displicet pompaticus Doctoratus, imo in universum omnis Doctoratus, qui ad primitivae ecclesiae [no]rmam et epistolas Paulinas non est institutus. 29. aprilis convenit Megandrum Leo noster Brugis colloquutique de re sacramentaria probe convenerunt per omnia. Deleta est vel omnis suspitio simultatis. Optarem ego, ut titulis illis fastuosis posthabitis et animo et ore consentiretis, qui Basileae propter doctoratum in certamen venistis. Mi Myconi, frater venerande, perge in simplicitate illa tua sancta. Annitere, ut vinculum pacis et concordiae inter vos illibatum et integrum maneat. Nos mutuam pollicemur operam, si quis arrogantior in ordinem cogendus est. Tu modo viam indica. Orabimus, monebimus, increpabimus, omne quod iusseris faciemus, tantum ne fiat inter vos schisma. Haec in sinum tuum effundo. Intelligis, quid velim. Vides satis alias dissentionum in orbe oriri. Deinde sunt quaedam, quae certa fide abs te scire et exponi mihi peto: Ob die vonn Münster herußgefallenn, alleß erstochen und 8 blochhüser zerschrentzt habind, ob dorum ein Tag gen Wurmbs geleyt, ob sorg imm Elsaß, Brißgöw etc. eins uffruͦrs sye, viler heimlicher töüfferen, die Kollmar habind wöllen überfallen, dorumb 10 ze Kollmar gefangen? Senatores aliquot diligenter scrutari haec praeceperunt. Tu ergo, quae vel fama apud vos vel vere dicuntur, germanice ad me scribe, ut istis haec exhibeam, meamque operam in negotio pari semper expectato. De praefecto frater tabellio hic quaedam addet. Miror, num Argentoratum redierit Bucerus, an adhuc anabaptistis conniveat Capito. Valebis plurimum. 8. maii 1535. H. Bullingerus tuus. Domino Osvaldo Myconio, Basileiensis ecclesiae antistiti vigilantissimo, fratri venerando.
Ioannes Blasius d. Bullingero suo S. Graciam et misericordiam a domino etc. Hertzgeliepter bruͤder, unser ernstlich pit ist, wellend uns (so es üch jenen müglich) uff die zween nachvolgenden punctn, wie mir uns hierin halten sollend, ein bericht geben, etc. Erstlich wirbt der k[üng] us Franckhrich mit den Pündten (acht wol, ouch mit den Eidgnosen) die alt vereinigung, vor jarn mit sinem vatter getroffen, zu ernüwern! Würd uff 15. tag augusti hierumb hie zuͦ Cur ein treffenlicher tag gehalten, da die gmeinden hierüber söllendt antwurten. Was nun mit und darwider geredt würdt, mögend ir ermessen; ja, ouch die guetwilligen und fridsamen vermeinen, hiemit des keisers macht zuͦ weren, etc. Zum andren, nachdem und der potestat zu Trahona in unserem Veltlin den predicanten zuͦ Caspan unversehenlich im vergangnen julio nach gehaltner predig gefangen und yn wider des [land]s statuta ans seyl geschlagen und in also grusamlich gemartret, also das er wider sin wissen un[d] willen vergehen, er hab das crucifix nachts in der kilchen kholffen zerschlahn. Nach der bekantnus hat der potestat geurteilt und in umb 140 kronen gestrafft und die Dry Pündt verpotten, etc. Und wie er gen Cleven komen, hand sy in u[ns] gen Cur gschickt. Hand mir disen handel für den jetz gehaltnen bytag bracht in der gstalt, mir syendt in hoffnung, unsere gnädigen herren habendt disem potestaten den bevelch, also mit den predicanten zuͦ handlen, nit gebn. Und ist der potestat uff künfftigen gmeinen puntztag citiert, da uff unser klag antwurdt zu geben. Nun vermeinendt etlich guetwillig, Paravicinus von Caspan, der jetz Zürich studiert, der habe dem götzn das unglück angethan, welchs, so er gegen üch (als er schuldig ist)  bekant, wurde im in mitler zit wol gescheiden, dem gueten brüder und uns allen treffenlich wol geholffen. Es sindt wol me götzn zerschlagen und in Pündten verprendt; hat keis also lud gschrüen. In 1 1/2 jar kompt ein ander potestat dar. Ist dem handel schon geholffen. Hierumb, hat ers than, so mag ers fry und on minndern nachteil (dan diser bruͤder) liden, bekennenn. Und begerend hieruff von im ein güetige und cristenliche antwurdt, etc. Was für eer demm burgermeister Haben von den unsern im bad ist bewysen, würd er, als ich acht, selbs anzeigen. Die landschafft Fidris habendt im ein ogsen gschenckt, etc. Datum Curie, 2. augusti, anno 1547. Idem totus tuus Blasius. Et si quid a me petieris, factum existimato. Vale. Prestantissimo viro d. H. Bullingero, clarissimę urbis Tigurinę episcopo, d. suo observan[dissimo].
Salve, mi venerande Bullingere. Longas literas Habii vestri caussa Stutgardiam scripsi, si quo modo caussae illius adesse possim, quominus est, ut ad te pluribus. Quę in Wirtempergensium ecclesiarum ritibus desideras quęque mutata cupis, plane grato animo accepi; verum si, quo loco sim, diligentius tecum perpendas, facile intelliges, quo sint omnia facta consilio quove authore. Magnum videbar mihi impetrasse, postquam mea admonitione resecta sunt quędam longe iis superstitiosiora, quę nonnulli etiam extra Schnepfium affinxerant. Speramus domini beneficio solidiora aliquando daturos principes. Minor catechismus plane is est, quem Brentius edidit, nec verbum mutatum, nisi quod ad calcem additę sunt preculae quedam, ne vacuę essent paginę. Alioqui noveram, quam variarent hic veteres. Eleemosynarum dispensationem mitto. Nihil praeterea possum ac vehementer immodicis istis occupationibus meis irascor, quę sic me sibi devinciunt, ut ab amicorum vel tumultuaria salutatione invitissimum revellant. Tu, mi venerande frater, servatori Christo me meumque ministerium diligenter commenda. Saluta fratres, inprimis uxorem, Pellicanum, Leonem, Theodorum etc. Iterum vale et per Christum ignosce brevitati. 21. maii. Tuus Ambr. Blaur. Volmarius lavat in Ferinis Balneis. Ubi redierit, reddam, quae misisti.
Gratiam et pacem a domino. Venit ad te, Myconi mi, puer ille meus adeoque et filius, quem, obsecro, sub disciplinam et fidem tuam suscipere velis et per omnia cum eo agere, ac si tuus esset. Amo eum propter animi dotes et integritatem animi. Proinde mihi putabis impensum, quicquid isti impenderis. Grynaeum quoque nomine meo orabis, ut eorum suo tempore meminerit, quae de puero hoc ad me perscripsit. Quod si quid illi ad usus necessarios mutuo dederis, ego rependam. Reliqua ipse explicabit. Vale et me ama. 12. augusti anno 1538. H. Bullingerus tuus. Domino Osvaldo Myconio, plane suo.
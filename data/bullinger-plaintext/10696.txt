Gnad und frid von gott, dem vatter, durch sinen Christum Jesum, unsern herren, zuͦvoran. Ersamen, wolgelertten, sonders lieben herren und bruͤder, ewer schriben belangend unßern geliepten bruͦder Leo Jude haben wir inhalts vernommen, und wiewoll dasselbig mit im gebracht, das gemeldter Leo uns ze senden ist aberkhent, so haben wir uns doch nicht irren lassen, weder miede noch arbeit noch kosten verschonet und den hochgebornen fürsten, unsern g[nedige]n herren, grave Georgen von Württenberg etc., abermals underthänigklichen erbetten, das sine f[ürstliche] g[nade]n hiemit einem ersamen rath zuͦ Zürch ze schriben, mit begere, das uns Meister Erasmus Fabritius doch vier oder funff jar lang ze predigen erkhennt werde. Demnach schicken wir nun zuͦm dritten mall zu uch unsern geliepten bruͤder Nicolaum Kunig, mit hochgedachts unsers g[nedige]n herren etc. briefen an einen ersamen rath, Leonem und Erasmum zuͦ lüfferen und euch wie vormals zuͦ ermanen, diewil uns Leo aberkennt, das ir zu lob und pryß des götlichen namens by einem ersamen rath, ouch by uch und ewern bruͤdern die sachen der gestalt vördern thuͤgend, uff das uns jetzo unser geliepter bruͦder Erasmus Fabritius doch vier oder fünff jar lange ze predigen erkhant werde; daran ir ungezwyfflet die eer gottes fürdern und sin lob und pryß meeren werden, welches wir alle zyt bruͤderlich und getrüwlich umb uch erbüttig sind zuͦ verdienen. Datum Richenwiler, mentag, den vierden tag octobris anno etc. 35. Pfarrherren und predicanten zuͦ Richenwiler und andern flecken der herschafft Würtemberg. Den ersamen, wolgelertten und getrüwen predicanten und leßern, dienern der kirchen zuͦ Zürich, unsern lieben herren und bruͤdern.
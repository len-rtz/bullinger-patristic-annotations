Min früntlich, willig dienst, ouch was ich liebs und guͦtz vermöcht, alzitt zevor. Fromer, besonders günstiger her, ouch gethruwer, lieber und guͦter fründ, ich acht uch woll wüsend, wie das der mäßpfaff alhie zuͦ Baden an verschinem balmtag geprediget, das vier hellen sigind, welichs er mit helger gschrifft beweren und aber dhein gschrifftt sonder vill, geschreig darumm anzöigt hatt. Witer, was uff dem tag alhie gehandlett, wie es dem gfangen predicanten, denen von Diesenhoffen und anderer sachen halb ergangen, acht ich, üch von tagheren woll anzöigt sin, unnötig uch darvon zuͦ schriben, anders von dem acht ich, und allen Zuricherern ze guͦtt, von noten zuͦ schriben sin: Namlich ist Marthin Pfiffenmacher von Zürich, der alhie badet, zuͦ mir komen und mir von truwen hertzen klagt, wie das Thoman, der knächt zem Rüden (ich hatt schier gschriben zur wuesten löitschen), sin sun hab gan Wetingen in das closter than, alda ein münch zuͦ werden. Nun hab er mitt dem knaben grett nach gründ, der im geantwurtt, so er recht vater und muͦter hett, weltt er nit darin; er mueß aber darin. Nun gester, wie Thomans fruͦw mit thuechlinen alher zuͦ marckt komen, hab er sy ouch darumm anzogen und ubell zuͦfriden gwäsen, die im geantwurtt, der knab der well nun darin. Ist nütt dan buebery und lugnery, dan Thoman im vor sechs oder achtt wochen die kuten soll kuͤfft haben. Hierumm, günstiger, lieber her, ich uch, ouch uß guͦter meinung Marthins, sölichs schrib; ist darumm, öb ir sölichs möchtind fürkomen, dan man gwüß den jungen in achtt tagen anlegen will, und so sölichs beschehen, wurd man nitt person, sonder Zuricher nämen, welichs uns und vorab dem wortt gotes, alls ir woll gedencken, grosen anstoß legen wurd. Darumm ist unser beder pitt, hierin christenlich zuͦ handlen. Ich hett uch noch vill mer zuͦ schriben, mag aber nit sin ursach miner bösen henden, so mir das bad gemachett hatt. Hiemit uch gott dem heren befelhend. Ich bitt uch, mir zuͦ gruetzen den cüster, Meister Wernher und all guͦtt heren und gots fründ. Datum zuͦ Baden, uff Jeory anno etc. 1534. Gebhart Hegner, s[chultheiß?] z[uͦ] W[interthur], u[wer] a[llzyt] w[illiger] f[ründ]. Dem fromen, wolglerten Meister Heinrich Bullinger, christenlicher predicant Zürich, minem gunstigen heren und geliepten frunde.
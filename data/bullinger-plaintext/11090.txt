Gratia et pax. Literas tuas per Froschouerum domi accępimus, quo die Bernam iter ingressi sumus, hoc est 5. septembris. Nunc non est tempus respondendi; eques enim hic tabellarius vester ad iter accinctus est. E Basilęa respondebimus et acta Bernen[sia] mittemus, quae autoritate et fide senatus et diacosiorum illic conscripta sunt. Erasmus nobis insciis abiit Berna, etiam si vesperi pridie, quam abiret, eum apud suas edes salutarem. Quo profecto metum iniecit eum restitutum consensum et summam charitatem nondum ex toto corde professum esse, utcunque et coram fratribus et senatu utroque eam Megander iussu omnium fratrum verbis sane amplissimae consensionis et dilectionis profiteri se testatus sit. A te et caeteris symmystis nostris isthic aliud non petimus, quam ut iudicium differatis, donec acta videritis. Sed ipsa vos ęquitas monet alteram aurem nobis servandam esse. Valete in domino. Capito vos salutat. Bihelae, 25. septembris. M. Bucerus tuus. Salutat te Grynęus tuus amantissime. Vale. Optimo viro d. Heinricho Bullingero suo.
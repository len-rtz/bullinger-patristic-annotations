S. Nondum recte revalui a carbunculo (ut mulieres vocant) et tamen concionari et scribere et omnia facere cogor. Audivi aliquoties Maguntinum valde delectari lapillis preciosis et eos magni emere. Obtuli et meum istum gratis, sed renuit. Si potis essem, compellerem, ut a collo suspensum ferret perpetuo. Ille in causa est una cum Bavaro, ut religionis negocium in tractationem venire non potuerit. Plęnus est consiliis pravis et eis pertinaciter utitur. Effecit, ut contra ius et veterem morem civitates a consultationibus sint communibus hactenus exclusę, ut in comitiis nihil sit actum nisi de colligenda pecunia in bellum Turcicum, et conatus est de iudicio communi, de pace, de moneta reliquisque rebus politicis consultationem reiicere in comitia ad augustum promissa. Quid fiat, nescio; conclusum enim an quid sit, nondum novi. Sed audi consilium de pecunia: Decimę debent imponi omnibus. Eas receperunt se daturos principes, comites, nobiles, sed de reditibus, non de omnibus bonis. Civitates de bonis omnibus, etiamsi carent reditibus, dare urgentur, mercatores decimas duplices. Vide tyrannidem, quę causam habet evangelium et libertatem, item et opulentiam civitatum et mercatorum. Non mirum, si nova aliqua foederatio fieret contra civitatum tam graves obpressores. Verum sic apud te loquor. Hactenus civitates repugnarunt; quid vero fecerint deinceps aut facturę sint, incertum mihi adhuc. Uxorem praeterea Heinrichi Brunswigensis nosti esse sororem Wirtenbergensis. Hic in more habuit singulis annis invisere illam circa nativitatem domini cum munere per se vel honestos viros aliquos. Idem fecit anno proximo; misit legatos et una mille aureos. Postquam venerunt, a sorore prohibuerunt conantes interim tamen pecuniam emungere Brunswigenses, sed frustra. Sed antequam pecuniam e manibus vellent dimittere, admiserunt legatos. Hi peractis, quę in mandatis habuerant, discesserunt. Non autem multo postea venit nuncium ducissam vita defunctam, ducem filio ducatum omnem rescripsisse et ipsum cum paucis abiisse, nescitur quo. Sic pro certo mihi dictum est a viris nobilibus. An ad Turcam abierit, an ad papam an alio, ut pravis iterum consiliis turbationes novas cudat, omnes dubitant. Ad hęc legatus noster, qui e Gallia his diebus pacificationis pecuniam portavit, adeo narrat crudelia de Gallorum vestitu et moribus Turcarum similibus, ut dicere possis in Turcas degenerasse. Verum hęc eadem ex tuis nimirum ipse quoque intellexisti. Bucerus de Coloniensi scribit in hęc verba: „Senex totus noster est; sed nosti, quantum et quibus talium principum potestas obnoxia est.“ Reliqua dicit non esse literis committenda. Circumferuntur literę, quas vidisti forsitan, impressę, quibus indicitur bellum a Turca Polono. Bone deus, quę illic crudelitas, quę blasphemię in Christum! Equidem dico in domino Turcam me nunquam timuisse, sed peccata nostra, quę in dies augentur. Nunc, id est post blasphemias tam crudeles, multo minus timeo; novi etenim, qualisnam deus ad blasphemias. Vide tempora, in quę dominus nos posuit! Tuebitur is, scio, ecclesiam suam. Communicabis hęc cum Theodoro et Pellicano. Vale cum tuis in Christo. Basileę, 10. aprilis anno 1542. Os. Myconius tuus. Mitto simul literas Neocomensium fratrum. Gratiarum actionem esse puto, nam et nobis scripserunt similiter. Fac, commendatos habeas, ubi fuerit opus. Domino Heinricho Bullingero, ministro Christi optimo, fratri in domino charissimo suo.
Mein fruntlichen groitz und was ich uch zo dienst und gutem gefallen vermach altzeit zofoerens. Lieber Heinrice, guter frunt, wisse, dat ich sampt meiner huesfrauwen und hueßgesinde in guder gesuntheit bin, dem herren sie lob. Des gleichen beger ich alletzeit von euch zo vernemen. Weitter wisse, das ich ytzt sonders nitt gehabt, uch zo tzo schryuen; dannoch habe ichs, uff das ich neit unachtsam gehalten werde, diß selbige untworffen. Die von Soist und Munster halten sich noch hefftich in angefangenem evangelio, davon ich lestmael geschreben. Der busschoff van Munster nam voir sich, syn undersaessen mit gewalt zo tzwingen. Ist im aver gefeilt und verdragen eynen iderem in synem voirnemen tzo laissen, biß tzo komstigem concilio. Van wilchem concilio was by uns etwas in drück gestalt dannoch widder underdruckt. Item, es ist bey uns dairtzo kommen, das etliche van den geistlichen prälaten ouch clein uff pristlichen ban achten. Item, Phrysemius was uffgenommen und deputiert voir eynen canceler des busschoffs van Collen ist aber neulich mit doide, abgangen. Ich beger, liber Heinrice, schickt myr Zwingly loblicher gedechtnuß «Institutiones de pueris ad pietatem erudiendis», und was er in prophetas annotiert, auch wo er etwas in psalmos commentiert ach annotiert hait, dan syen psalterium habe ich bey uns auffgegulten. Und schrieb myr, was yder punct kosten soll; will uch, wilt got, eerlich verrichten. Oder schribt myr, das ich das selbige mit boichen hye gekoifft betzale. Item, es was eyn seltzam boich in den druck geben Henrici Agrippe a Nettessem. Ist aber dorch die theologos verhindert worden Diß ist der selbige, der die «Declamation de scientiarum vanitate» beschreben. Will dairneben gebeden haben, diß mein gering schrieben voir guet ufftzonemen, und auch van euch gebetten haben, das ir desgleichen dohet. Haistu mael neit sonders, schrieb das selbige wie ich itzt gedaen und laeß alte fruntschaff neit zerinnen. Und groiß myr dyn liebe huesfrauwe und herr Hansen, deynen broider. Datum zo Collen, anno 33 uff maentag nae Letare Jh[erusa]l[e]m. Theodericus Bitter Wipperfordensis. Dem ersamenn unnd wailgelierten Meister Henricho Bullinger, meynem besonderenn gueten frunde zo handen. Gen Zcurich.
Gratiam et pacem a domino. Post infaustum Martem, quo e medio sublatus est sanctae memorię vir Hulrichus Zuinglius, exigua fuit apud nostrates spes quemquam fore, qui eius doctrinam precipue de eucharistia publice profiteri auderet, iamque multi ex fratribus meis - nam sciebant me impensissime suis adherere scriptis - me erroneam ovem apellabant, ut puta, quia pastor misere interiisset, cuius interitus sane maximum multis hic attulit merorem. De causa vero mortis suę, ut fieri solet, varię erant sententia, opiniones, sed plerumque falsę, cumque ego contra tantam turbam solus ferme non sufficerem, tacitus mecum omnia scripta tum Zuinglii tum Johannis Oecolampadii, viri incomparabilis, sedulo domi incepi relegere. Adiutus tandem hiis mutis magistris impetum adversariorum, qui omnia sinistre interpretari quam dextre malunt, non valde pertimui. Postea cum legatum huius nostrę reipublicae apud Pragenses agerem anno etc. 1532, mense maio, incidi Pragę in domum cuiusdam baronis Conradi a Krayku mihi etiam familiarissimi, qui et maxime delectatur vestris scriptis, precipue germanicis. Is cum aliquot libros a bibliopola accepisset, ut eos filio suo Ernesto, cui et latinae littere arrident, traderet, ecce tamquam virgula divina offendi inter eos libellum tuum vere christianissimum «De offitio prophetico». Illico convenio bibliopolam. Rogabam, num plura exemplaria haberet. Dicebat se non nisi duo habuisse iamque esse divendita neque tum plura in nundinis Lipcensibus vidisse. Rursus accedo meum baronem. Rogo, ut mihi aliquot dies hoc tuo libello uti liceat, cum iam nullus reperiretur apud bibliopolas. Non solum annuit ille, sed et libellum dono mihi dedit pollicens maiora, si postularem, daturum, quod et non raro fecit. Observantissimus enim est evangelice veritatis vestramque assertionem, imo Christi et apostolorum doctrinam de cena domini unice complectitur. Dici non potest, quanta alacritate is tuus libellus me ac fratres meos, qui publice hac in re mecum sentiunt, affecit. Scribere non ausim, doctissime Bullingere, quantum nos isto tuo libello profecimus, et hoc gratia dei. Nestio [!], quo fato id fiat, ut etiam reclamantibus hostibus libelli Tigurini ad nos perferantur. Agimus tibi perpetuas gratias de libro in simbolum amicitię nobis misso. Utinam par pari referre liceret! Animi nostri interim benevolentiam et promptitudinem, quaeso, accipe; consolabuntur ex eo et alii fratres, qui partim in aliis agunt civitatibus. Salutant te ac alios tuos commilitones in hac civitate viri prestantes Wenceslaus Lankisch, nostrę reipublicae iudex, Fridericus Vigantus, natione Helvetius, vir ordinis senatorii, Caspar Gettelus, Onofrius Hertzog,Caelestinus Hennig et plures alii, et ego me tibi ac fratribus Tigurinis totum dedico, devoveo ac dedo. Faustiss[ime] in Christo vale, vir christianissime, ac pro nobis ora. Datum Zittę in marchionatu Superioris Lusatiae, 13. mensis octobris anno 1533. Osualdus Pergenerus, Magister etc. ab epistolis. Ornatissimo viro Henrico Bullingero, Tigurinę ecclesiae verbi dei ministro, amico ac fratri suo charissimo.
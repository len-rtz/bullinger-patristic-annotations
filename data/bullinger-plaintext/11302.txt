Gratiam et vitae innocentiam a domino. Commodum nactus tabellionem, Myconi colendissime, hisce te salutare volui ac felicitatem precari. Alioqui in praesentiarum, quod scribam, non habeo. Paucis enim ante diebus, quae habui, scripsi per Ioannem Buttlerum. Recte valemus omnes; utinam et tu recte valeas cum tuis omnibus. Caussam, cur hic tabellio missus sit, non plane novi; disces id haud dubie ex tuis. Ego suspicor missum propter comitia Francfordiana. Vale et me semper ama. Tiguri, 24. aprilis 1539. Salutabis d. Grynaeum, Gastium, Buttlerum, Ryffenstein, Gvaltherum meum ac reliquos amicos et fratres. H. Bullingerus tuus. Obsecro, si quid certi a comitiis Francfordianis habes, communica. Domino Osvaldo Myconio, domino et fratri colendissimo.
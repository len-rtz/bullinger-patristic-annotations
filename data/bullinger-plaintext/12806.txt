L[ieber] h[err]. Was ich hab, hab ich üch in hoͤchster yl abzeichnen lassen. Kan mich nitt gnuͦg verwundern, das ir mir so gar nut schrybend. Muͦß ye sagen, das ir nitt so yferig syend, alls ich gern sehe, und ich vermeint, ir soͤltents thuͦn, diewyl ich üch so vil und dick zuͦschrib, etc. Uff dem tag zuͦ Baden hat der keyser ein gschrifft yngelegt. Mögend ir bekummen by üwerm stattschriber. Sy ist glatt, aber ich truw der sach nut. Die 5 Ort begaͤrend, das min herren Gvaltherum straaffind von waͤgen des Entchrists. Wirt ein gfretz, aber laß hargan. Der Frantzos hat 8000 Italier in Pemondt gelegt, 14000 sins volcks an Hispanien in Vasconien. Begaͤrt vor 1. martii gerüst von 8000 biß in 15000 Eydgnossen. Dryandrum gruͤssend mir. Gastium, nimpt mich wunder, ob imm das gaͤllt worden, das ich imm umb die wullen geschickt. Habend diß mitt inen gemein. Gruͤssend mir Episcopium, Hervagium, etc. Diß 10 kronen und brieff an Josiam Simler verschaffend mir. Datum 18. ianuarii 1547 post 3. pomeridianam. 9. ianuarii von Constantz: Unnser gesandter ist widerumb her heim kummen. Den sampt anndern gesandten von stetten habend die verordneten vom radt ze Ulm erzellt, was sy zuͦ dem friden verursacht unnd mit was bescheid sy k[aiserliche] m[ajesta]t versuͤnt. Item sy söltend sich der Schmalckaldischen püntnus verzyhen, fürohin in kein püntnus begeben, darin k. mt. unnd könig[liche] m[aiesta]t nit ouch begriffen. Alles, was imm krieg abgenommen unnd noch vorhanden, widerkeren, denen es genommen sye. Das sy by dem camergericht, so künfftigklich uffgericht werden moͤcht, blyben soͤllind. Item das sy das kriegsvolck, das by inen ligt, urlouben soͤllend. Item das sy ein zimliche, gnedige geltstraff geben söllend. Unnd, als die gesandten von Ulm by k. mt. angehalten, sy blyben zelassen by iren regalien unnd irer religion, wie sy die ietzund habend, habend inen die keyßerischen raͤdt mit ußtruckten worten gesagt, sy soͤllend der k. mt. der religion überein nit gedencken, dann der krieg von deren  nit angefangen sye. Doch habend sy die keyßerischen raͤdt getroͤst, die k. mt. werde sy by ietziger religion, wie hertzog Moritzen, die Margraven von Brandenburg, Hertzog Erichen von Brunschwig unnd anndere deß gelich, ouch by iren privilegien unnd harkommen gnedigklich blyben lassen unnd darvon mit gwalt nit triben, dann ir mt. vil eins andren, dann vor, gesinnet sye. Als die Ulmischen gesandten dißer handlung ein versicherung begert, sye inen die abgeschlagen, aber ein kundschafft unnd absolution unnd mandata zegeben bewilliget worden, doch nun von raͤdten. Wie wol nun die von Ulm bedacht gewaͤsen, die huldigung uff ettliche artickel der religion unnd annder sachen halb zestellen, so habend sy doch uff ettlicher (irer achtung) ge-trüwer radt sich absolute fry, one einiche capitulation an deß keysers gnad ergeben, den fuͦßfaal gethan, und bekendt, das sy mit der kriegsrüstung unrecht gethan unnd zum theil verfuͤrt worden unnd geirrt habind, mit undertaͤnigster pitt, ir mt. woͤlte sy gnedigist versünt haben, by iren regalien blyben lassen, ir gnedigster herr sin, in iren gnedigen schutz unnd schirm uffnemmen. Unnser bott hatt sich nit wyter ingelassen, sunder die articul, uns hindersich zebringen, genommen, das wir uns mitt unserm grossen radt unnd der gmeind darüber beratschlagen moͤgind. Die gesandten Lindow, Ravenspurg und Ißni habend ouch nit annders gehandlet. Aber Memmingen, Bibrach unnd Kaͤmpten habend iren gesandten befelch geben, sich dem keyser zuͦglich wie Ulm zuͦ ergeben, welchs, alls zuͦ achten, nun mee beschechen ist. Disß ist in summa der bericht der handlung, den der staͤtt gesandten uff dem tag zuͦ Ulm deren von Ulm versoͤnung halb empfangen unnd gethan habend; welchs wir üch unangezeigt nit lassen wellen. Uß Augspurg, 9. ianuarii: Die von Ulm lassend sich nit vernuͤgen, das sy one nodt sich usß der püntnus gethan habend, sunder farend erst zuͦ unnd ziehend ouch andere stett inanis persuasionibus uff ir syten, sich zeschoͤnen. Redent ouch von uns, samm wir an der trennung schuldig, das sich doch in eewickeit nit findt. Von Memmingen hab ich schryben, daruß ich wol verstan, das sy der schertz geruwen ist. Dann sy ire botten gern gewendt hettend, wo es nit ze spat. Der landgraf hatt sin starcken plaͤtz besetzt. Verhofft, die zuͦ erhalten. Hatt ouch gen Augspurg geschriben, imm werde yngebildet, sam sy sich ouch ußsoͤnen, etc. Daruff imm zeantwort worden, sy woͤllind glouben unnd trüw redlich halten. Es hatt ouch Strassburg har geschriben unnd vermanet, ze blyben unnd sich nit ze ergeben, diewyl man nodt halb moͤge. Es wirt für und für darfür gehalten, der keyser sye todt, unnd tribend sine raͤdt das affenspyl mit dem Cadavere. Wirt vil daruff verwettet. Der churfürst hatt sin land wider yngenommen, unnd darzuͦ hertzog Moritzen uss dem sinen in Behem vertriben. Hatt Lipsig unnd andere inn. Saltza, die statt, hatt er gewunnen mit dem sturm. Usß Constantz, 17. ianuarii: Man sagt für unnd für, sol gewüß sin, das der keyser todt, unnd sine herren mit dem simulachro ir afenthuͤr bestandind. Es habend inn die gesandten der stetten nie gesehen, da sy inn gehuldet. Man hatt aber inen zeigt ein umbhang, darhinder er sye. Habend aber nieman gehoͤrt. Andere habend in deß keysers namen geredt. Wirtenberg ist hinüber. Hatt ouch ein friden angenommen. Conditiones wüssend wir nit. Alls er den friden gehept, hatt nüt des minder duce de Alba ettlich flecken unnd stettli uffgefordert. Ravenspurg, Lindow unnd Constantz werdent hefftig getrungen unnd gewarnet, den friden ze suͦchen, oder der keyser werde der tagen gen Ulm kommen unnd demnach uff sy ziehen. Mag nit wüssen, was man thuͦn wirt. Es ist gar ein schwers willigen in das camergricht, welchs alle abgoͤttery unnd pfaffengeschwürm restituieren wirt, etc. Die kleinen stettle, insonders Yssne imm Algoͤw, hettend gern ir bestes gethan. Sind noch deß fürnemmens, wo man immer wider gottes wort ettwas anmuͦten wil, ir leben darob zuͦ verlieren. Wirtenberg sol ouch woͤllen, er hette nit also geylt mitt dem fryden annemmen. Gott schicke es wol! Ulm hat sich fry absolute am keyser ergaͤben, lut der volgenden geschrifft yngelegt. 19. ianuarii. An herren Oßwalden Myconien oder h. Johansen Gasten, predicanten zuͦ Basel.
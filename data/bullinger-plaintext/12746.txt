Mirabitur fortassis amplitudo tua, qua audatia fretus hoc tibi negotium iniungere audeam. Verum cum herus meus tua familiaritate iamdudum se usum cum magna suavitate affirmet et Franciscum Dryandrum Hispanum amicum habeas, non dubito ex utriusque iussu meas ad te literas Basileam mittendas mittere, quod scio eorum te gratia et libenter et quam primum facere. Nova iubet te dominus ex Joanne Voglero, cive vestro, perquirere, ad quem pridiae scripsit. Principum discessus nunciatur satis constanter. Elector enim Saxoniae necesse magis habet sua defendere et propulsare iniuriam domi illatam, quam foras aliis inferre. Dux enim Mauritius magnis copiis ex Bohemis et levis armaturae latronibus (quas vulgo hussern appellamus) conflatis vastat eius regionem et pleraque iam oppida occupavit ex-cepta Viteberga et Gotha. Quo consilio vel animo, id nondum est compertum. Reliqua communicabit Voglerus senior. Vale. Calendis decembris. Mathias Clodius, filiorum Hieronimi Sayleri praeceptor, tuae amplitudinis addictissimus. Amplissimo ornatissimoque viro Henricho Bullingero, ecclesiae dei apud Tygurum a contionibus, domino suo et patrono plurimum observando. Tyguri.
S. D. Reverende vir et carissime frater, hodie tuum munus, τὴν Ἀποκάλυψιν, accepi in urbe Vangionum et subito dedi literas viro optimo domino Oporino. Tantum inspexi locum de Gog et Magog postea consideraturus, quomodo seriem totius libri accommodes ad tempora et ecclesiae diversa certamina, quae certo in eo opere praedicantur. Nos hic duplicia certamina sustinemus, αἰτοῦσι γὰρ τινὲς ψηφίσματα γραφῆναι κατὰ τῶν ἀποδοκιμαζόντων τὴν ἀρτολατρείαν. Refragati sunt plurimi legati. Deus adsit ecclesiae suae. Plura non potui scribere. Salutem d. Petro Martyri, d. Gesnero, d. Bibliandro et vobis omnibus opto. De filio velim te mihi scribere. Bene vale die 20. septembris. Reverendo viro eruditione et virtute praestanti d. Henrico Βουλιέρῳ, fratri suo carissimo.
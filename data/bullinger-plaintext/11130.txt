S. Tot obsequiis totque beneficiis iisdemque pleniss[imis] demeritus es me, vir et ornatissime et eruditissime, ut peccare me fateor multa, nisi tuis precibus acquiesco tuęque pię voluntati neutiquam desum. Equidem et debeo et volo rem factu longe difficiliorem subire, neque unquam defessum senties, tantum abest, ut nunc non obsequar, at quando negocium vel unum [a] me confici non potest, minime mihi adscribendum, quod in alio situm est. Proinde quando Stapferi voluntas cum mea debeat neque possit neque velit convenire, non difficile cernes caput inobediencię. Egressus is est domo, libros et alia extulit; citra notationem mei ęgre revocabitur, praesertim cum sciam illum iactaturum me suę pecunię adeo cupidum et ex ea tanto opere saginari posse, ut eius fiducia retractem ad me. Id colligo ex anteactis opprobriis, siquidem pecuniam suam toties uxori et filiis exprobravit, quasi nos ex ea vivere necesse sit ipseque de beneficencia donet. Equidem autem certus sum ipsum 26 fl. non assecuturum, quae ego contemplatione tui et aliorum (qui pro eo intercesserunt) in illum contuli. Is enim[?] spaciosum lectulum unus subinde nisus est occupare pecuniam obiectans. Verum caussam diversionis eius paucis accipe. Est nobis doctor quidam medicinę, cui Sebastiano nomen, qui Latine, Gręce, Hebraice mire doctus existit. Huius uxor et filia invisere meam coniugem valitudine haud optima constitutam. Fuit autem mea in hipocausto oppido angusto unam duntaxat tabulam capiente. Eo cum venissent, ingredior excepturus. Exceptis eis iussi Stapfero hospitibus cedere, quod is meliorem mensę partem occupavit, unde peiore loco honestas hospites sedere oportebat. Abii; putabam cessurum. Tandem honestatis gracia rediens eodem in loco Stapferum video sedere et libros compingere, quem non sine stomacho rursus iubeo in suum hypocaustum abire, sed respondit doctoris uxorem permisisse. Itaque locum occupatum mordicus detinet, neque hoc contentus, nam me in lectionem profecto nidore bituminis incipit molestare contubernium. Hec et alia de lectione reversus audiens indigne tuli et dixi flagitium tale non modo cum literis sacrosanctis, sed cum legibus pugnare, imo contra naturam, adeoque sacius esse ipsum carere literis quam has socias facinorum facere. Hic autem sic movebatur, ut ilico sibi providebat, imo me iniuria nova et acri affecit. Itaque invitum et reluctantem non putavi diutius retinendum, quamquam parum licere putarem ei, quem curatoris autoritate tuoque interventu suscepi, vobis ignorantibus permittere discessum. Poteris ex hisce ipse colligere, quas turbas daturus esset, si reciperem, neque dubito te sic Stapfero favere, ut mihi tranquillitatem non invideas. Pręstat itaque, ut alibi sit, cum mihi sit honestum et utile eius ab commercio abstinere. Si mansisset mecum, lubens auscultarem tibi praecipienti, cui inservire iucundum est. Vale felicissime. Uxorem tuam atque matrem et liberos saluta. Gaudeo te numerum exęquasse nostrum liberum et tuam tibi felicitatem omnem congratulor. Saluta dominos meos praeceptores et fratres. Basileę, celeriter, die ianuarii anno 38. Tuus obsequibilis And. Carolostadius. Pręclarissimo et doctissimo viro d. Henrico Bullingero, ecclesiastarum precipuo Tiguri, patrono suo venerando in domino semper.
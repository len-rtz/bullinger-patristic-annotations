Salutem et conscientię pacem. Non te clam est, charissime Bullingere, quid nuper quamvis non per otium ac iuxta animi votum utpote spaciis exclusus iniquis tecum sim locutus. Eius adeo rei curam te velim habere maximam. Dei munere eo loco nunc es, ubi non parum commodare potes amico periclitanti. Si ambitio vel alius animi morbus et non duris urgens in rebus egestas me candidatum redderet, dignus vel mea sententia fuero, qui repulsam patiar; cęterum, quum in arctum adeo res meę redactę sint, iure hoc a vobis, non ambire dico sed petere videri debeo. Nemini competitorum invideo, minime Rhellicano, quocum magna dudum intercessit mihi amicitia, cuius iure, credo, qua ipse est fide ac modestia, ultro mihi cederet, si quanto sim in discrimine, satis haberet cognitum. Illud tantum ęquo censeatur, quęso, iuditio, cuius deterior fortuna sit cuique magis nunc consultum esse conveniat. Caeterorum, quos competitores habeo, nulliusdum, quod ego sciam, status diminuitur, meus vero adeo non manet integer, ut pręter exilium nihil mihi sit reliquum. Nam qua fronte missantibus adcinere, vel ut ipsi loquuntur, pro choro canere possim Christum professus? Id quod prope diem faciendum erit aut offitio cedendum, ut aliorum interim malorum, quę sese mihi adglomerant undique, nullam hic mentionem faciam. Huc adde, quod vel maxime consyderandum fuerit. Si bonarum literarum rationem habere debemus omnes, quotquot illarum studiosi sumus, cavendum scilicet, ne quam uspiam faciant iacturam, porro num citra literarum dispendium Rhellicanus Berna revocetur, tuum esto iuditium. Mihi profecto non minus videtur referre, ut illic, dum potest, maneat ad promovenda bona studia, quam Megander adserendę causa pietatis. Hoc si quis in me retorquendum esse censeat, respondeo neutiquam parem utriusque conditionem esse. Ille cum magno studiorum fructu nec minore suarum rerum compendio tutus agit in libera civitate. Ego contra misera servitute pressus non modo nihil iuvo literas, sed pręter fortunarum mearum dispendium caput tam meum quam aliorum in discrimen adduco. Quod quidam civibus tantum ad huiusmodi functiones gradum faciunt, in pręsentia nec laudo nec vitupero. Hoc solum dico, me non omnino externum esse. Civis Tigurina est uxor mea, nec ego minus illorum autoritatem strenue semper defendi, id quod multi testari possunt, quam si illic natus sim, cuius nomine hanc etiam, qua nunc flagro, invidiam contraxi. Proinde fac per Christum pro viribus labores, ne quis mihi pręferatur. Etiam Rhellicanum, si forte advenerit, admone, si pace sua fieri potest, veteri nostrę condonet amicitiae. Tum cęteris etiam hęc, quam potes diligenter, expone. Non possum esse prolixior in mea causa forsan in aliena magis facundus futurus. Te mihi patronum eligo. Tu quod potes presta. Pellicano cęterisque lubens scripsissem, si per tabellionem mihi tantum otii datum fuisset. Saluta igitur eos meo nomine, ac si videtur, etiam hęc legenda trade, ac vale feliciter. Frouvenfeldię, decima ianuarii anno 1532. Petrus Dasypodius tuus. Henrico Bullingero, piarum ac bonarum literarum adsertori, amico suo. Meyster Heinrichen Bullinger, predicant zum münster etc.
Literas sex dierum spacio maturius occlusas esse, quam tabellarius discesserit, ne mireris. In hoc enim fidem suam neglexit, quod promiserat mihi se postridie abiturum. Caeterum idem quod antehac obnixe humanitatem tuam de puero oro et obtestor, ut quam primum tuas literas vicissim in Thermas vicinas vobis, ubi Fuggerus commoratur, noster municeps, amandes ita, ut aliquis ex ipsius familia, quicunque sit, eas quamprimum recipiat. Vale tertium et tandem in sempiternum, vir omnium virtutum luce et ornamentis splendidissime, et Raphaelem, veteris amici et quasi fratris filium, ne a tua familiaritate abige. Datum 2. iunii.
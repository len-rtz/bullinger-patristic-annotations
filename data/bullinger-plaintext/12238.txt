S[alutem] d[ico]. Iuvenis natione Phrysius est apud vos aliquamdiu peregrinatus, cuius mores hic nos experti sumus integros et diligentiam in studiis non vulgarem; fuit enim hic nobiscum non parvo tempore. Is Argentoratum ad nos reversus mihi tuo nomine salutem dixit, quod mihi, ut iucundum fuerit, non est, quod in pręsentia tentem exponere. Quanti te faciam semperque fecerim, deus novit; idcirco illud molestius mihi fuit, quod nunciari iussisti, te, inquam, valde mirari, cur nihil responderim, cum ad me vel bis litteras hactenus dederis, qui fiat, ut nescias, utrum in tuorum amicorum vel hostium albo sim recensendus. Quid, optime Bulingeri, (queso te) a syncerissima tua charitate me potuit aut debuit alienare? Nil sane, quod ego sciam, intercessit, ut talem amicum et, quod pluris faciundum est, tantum Christi membrum averser. Non is sum, qui dissidiis indulgeam aut propter exortam contentionem de eucharistia christianam pacem labefactatam velim. Sententia vestrę ecclesię, quantum ego illam intelligo, non aberrat a vero. Si ergo hoc non existimaris tibi me reddidisse infensum, nullam plane aliam causam coniectare possum, propter quam inducaris, ut de mea voluntate erga te dubites. Sed ista, certum habeto, nihil huiusmodi efficere potuit. Quamobrem persuasum tibi habeas me esse in pręsentia ut unquam antea in tuorum amicorum censu. Non tamen ob id me ita putes comparatum, ut non plurimum doleam has controversias in hęc tempora incidisse. Sed ut caput et causam, ut denuo excitarentur, in vos reiiciam, deus avertat! Rei deploro infęlicitatem, sed vos meo suffragio minime gravo. Et tamen, cum ecclesię suę Christum adesse et adfuturum perpetuo non dubitem, ex hac disputationum conflictatione certum aliquem fructum mihi tandem polliceor. Nam huius generis disceptationes vel id saltem utilitatis afferre consueverunt, ut res, quę controvertitur, maiori evidentia et claritate illustretur. Contendam itaque pro viribus a deo per Christum, cum ut veritas pondus suum retineat, tum ut animi, qui utrinque sunt offensi, spiritus sancti oleo et leniantur et reconcilientur. De me vero nil (oro te) sinistri suspiceris. Vobiscum pacem colo et ecclesię unionem. Ardeant et inflammentur alii, quantum velint. Ego illas sententias vel aspernari vel damnare non debeo, quę cum verbo dei consentiunt; in quorum genere vestram reponendam esse apud me statui. Habes ergo circa hanc rem candide et syncere animum meum. Venio ad tuę admirationis causam. Ea, ut iste dicit, est, quod scripseris ad me iam bis, neque ego rescripserim. Tuę litterę (credas mihi velim) non sunt redditę. Non me ita vel christiana charitas vel Italica consuetudo instituit, ut amico scribenti - et tali, ut tu es, amico - dedigner respondere. Istud, ita me deus amet, nunquam fecissem. Litteras a te hactenus habui binas, sed quę meis responderent, quibus antea ad te scripseram. Quodsi non rursus meis, ut cęperam, te appellavi, id non oblivione tui aut negligentia officii commisi, sed quod non libenter auderem tuas interpellare occupationes, quibus et res, quę agitabantur, te admodum distineri declarabant; et inditium erat diuturna rescribendi cuncta-tio. Accedebat argumentorum scribendi penuria, quandoquidem nihil occurrebat, quod tua cognitione dignum videretur. Tua itaque interturbare studia sine fructu - ne amentis dicam - hominis videri potuit minus (quam oportebat) ecclesię commodo consulentis. Neque tabellariorum copia ad vos est adeo frequens, ut causam meam deteriorem faciat. Veniunt ad vos hinc interdum nonnulli, fateor; sed ego id non semper scio. Nihilominus, quo nostra coniunctionis in Christo necessitudo careat omni suspitionis nevo, posthac operam dabo, ne in scribendo segnis videar. Deus te servet nobis diutius incolumem. Postremo id tibi non excidat, ut, si quid me hic in tuam gratiam posse facere arbitratus fueris, hoc me scias statim perfecturum esse, cum mihi exponi curaveris. Salutes, obsecro d. Pellicanum, Bibliandrum et reliquos in Christo fratres. Argentorati, nonis iulii 1545. Petrus Martyr Vermilius. Clarissimo d. Heynricho Bullingero, ecclesiae Tigurinae pastori fidelissimo. Tiguri.
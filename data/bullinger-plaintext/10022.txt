Gratia et pax a deo patre per Christum. Quod me tam amice hortaris, imo urges, frater in Christo charissime, ut libellos quosdam Tertuliani [!] a te versos pellegam, non gravabor tibi morem gerere, siquidem cum tempore id fieri patiaris, nam illico non licet. Quamquam quis ego, mi frater, quem in re tanta iudicem eligis? Tu videris, quid agas, nam officium christiani hominis ego haud detrecto. Quare tibi persuade me nihil tibi denegaturum, quod vel ad tuam vel publicam christianorum omnium utilitatem prodesse sensero. Vale. Ex Tyguro, 15. novembris 1524. Tuus Leo Jud. Optimae spei adulescenti Henrico Bullingero, fratri suo in Christo charissimo.
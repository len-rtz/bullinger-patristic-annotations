Eruditissimis et sanctissimis viris, ministris et professoribus ecclesiae Tigurinae, Georgius Cassander s[alutem] d[icit]. Iam menses aliquot sunt, cum ad nos Coloniam a vobis rediens fortissimus et strenuus Christi minister d. Albertus de salute et incolumitate vestra fausta nobis omnia renunciavit; quod ipsum Gerardus Phrysius, adolescens eruditus et pius, cum in nos Argentinae una cum Samuele, Chonnradi Pelicani, venerandi illius et sanctissimi vestri senis, filio, pręter utriusque nostrum opinionem incidisset, confirmavit, idque non sine maxima animi nostri voluptate. Nam eximias dei dotes, quas ad fulciendam et sustentandam eius ecclesiam fideliter confertis, agnoscunt omnes pii. Sed, o felicem illum diem, cum audire licebit vos omnes, qui Christi regnum adversus antichristi tyrannidem tuendum defendendumque suscepistis, idem in domino et sapere et loqui, pręsertim de hoc sacratissimo communionis nostri cum Christo mysterio! Quis enim non vehementer doleat eo diaboli astum profecisse, ut hoc sacratissimum concordię, pacis et unionis sacramentum in materiam et instrumentum conversum sit discordię et dissensionis? Quo quid, quęso, cogitari potest absurdius? Multum tamen nobis spei secundum dei misericordiam in vestra prudentia, modestia et pietate positum est. Quodsi nondum per omnia consentire potestis, hoc certe plerique omnes pii optant, ut effectus et usus huius sacramenti, de quo propemodum convenitis, cuiusque cognitio populo perquam est necessaria, diligenter et assidue inculcentur, subtiliores vero illae quam utiliores quęstiones de modo pręsentiae, de impiorum sumptione dissimulentur vel certe privatis vel literis vel colloquiis inter doctos tantum disceptentur, ac interim omnes concordię viae diligenter pertententur. Nos interim, quod possumus, deum orabimus, ut ecclesiam suam ab omnibus adversis et hostibus liberet atque etiam (quod in ecclesia vestra fieri et cupio et scio) a tyrannis et persecutoribus, quibus iam, ut nosse vos puto, in Inferiore Germania caesari subiecta ac pręsertim in nostra Flandria pusillus ille Christi grex, qui illic passim palabundus oberrat, crudeliter discerpitur et laceratur, trucidatur; quam crudelitatem Colonienses quoque (apud quos hanc hyemem et magnam ęstatis partem egimus) gestiunt, si modo animis par esset facultas. Certe, quod in se est, zelum suum erga sacram illam Romanam sedem strenue declarant non concionibus modo assiduis et editis libris, verum etiam edictis propositis et civibus ob communionem utriusque speciei civitate exturbatis; e quibus est honestissima et sanctissima matrona, eximii illius viri Gisberti Longolii vidua - qui ętate sua maximo fuit civitati ornamento, in cuius etiam cadaver sevierunt, cum mortuo sepulturam negarent, quod paulo ante mortem presbyterum accersisset, qui evangelico ritu corpus illi et sanguinem domini administravit. Verum qui nunc status sit Coloniensium, nonnulla ex hoc libello cognoscetis, exiguo quidem illo et tenui, sed tamen lectu non iniucundo neque prorsus inutili. Scriptus est autem adversus impurissimum et virulentissimum dialogum Colonię editum personis Martini et Philippi inductis, quo nihil unquam visum est ineptius, frigidius et impurius; quod vel ex hoc uno loco colligas: Quum enim interlocutorum alter in fine versus dixisset „fidem iustificantem“, excepit alter, qui echo videlicet repręsentabat, „cacantem“. Illius libelli indignitas huius dialogi editionem extorsit. Sed de his satis. Nimis enim improbe vestris illis sanctissimis negociis obstrepo. Deus vos ecclesię suę diu et animo et corpore incolumes conservet. Commendat se vobis meus et patronus et itinerum studiorumque socius Cornelius Gvalterus. Argentinę, ex aedibus Pauli Fagii. Quod si cui vestrum ad nos scribere libeat (quod non poterit nobis non esse gratissimum) ad ędes huius Pauli Fagii, ministri apud Petrum Iuniorem, apud quem nunc Hebraicorum studiorum gratia commoramur, transmittere licebit. Sexto idus iulias anno 45. Magistratui vestro gravissimo et prudentissimo, cuius miram in nos humanitatem experti sumus, felicia omnia imprecamur; cui nos ex animo commendatos cupimus. Eruditissimis et sanctissimis viris ministris et professoribus ecclesiae et scholae Tigurinae.
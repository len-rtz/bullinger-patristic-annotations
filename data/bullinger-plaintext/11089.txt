Salus. 16. septembris Uracum vocati sunt Brentius, Schnepfius, Matheus Rutlingensis cum diacono Schradino, Caspar Greterus episcopus Herenbergensis, Wenceslaus Uracensis, doctor Paulus Phrigio et Ambrosius noster. Conferendum per illos amice fuit praesentibus aliquot, qui principi sunt a consiliis, de imaginibus e templo tollendis vel non tollendis. Schnepfius perpetuo contendit non ferri solum posse, sed etiam utiles esse in templis christianorum, si non prostent ad cultum. Ambrosius semper contra putavit, quanquam harum causa nullam tragędiam movere voluit. Vocati autem sunt etiam aliqui docti viri. Certatum est inter illos toto die, nec potuit inter illos convenire. Postremo iussi sunt, ut singuli suam sententiam scripto altera die exhiberent et simpliciter responderent, scilicet liceretne principi omnes in universum statuas et imagines e templis auferre. Hoc factum est. Princeps omnibus omnium scriptis excussis sententiam tulit, quae nondum est promulgata. Suspicantur quidam pro nobis esse. A Schnepfio steterunt Brentius et Wenceslaus. Haec te scire volui; sed non omnibus hęc spargenda. Ora autem dominum cum Pellicano, Leone et Theodoro, charissimis fratribus et dominis meis, ut missis nugis istis ad seria studium conferatur. Valete. 24. septembris 1537. Domino Hainricho Bullingero, optimo et observando fratri meo. Zurch.
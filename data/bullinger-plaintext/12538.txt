Gaudeo, quoties manum tuam video. Semper habet aliquid, quod nosse et iuvat et prodest. Adfecit me pulchre postrema epistola tua, quia continet de Helvetiorum contra cęsaris arma scelestissima profectione. Spes est enim consilia capi iam in comitiis ab ea occasione commodius. Det dominus, ut et pro patria sint et pro verbo domini. Ex tuis illis hodie meos sum pro virili hortatus, ut tuorum sequantur exemplum, subiectos ad vitę et morum emendationem diligentemque precationem extimulando. Manebo, quid effecerim. Orandum est enim prorsus, ut dominus corda et animos nostros accendat ad nominis sui studium, subpeditet consilia salutaria et fortiter agendi contra hostem versutissimum et impiissimum praestet fortitudinem ac robur, si res huc queat perduci, ut et ipse de domino recte sentire condiscat. De vexillario Zollero libenter audivi. Et de concordibus animis principum et civitatum, qui fuerunt Ulmę, adhuc audivi libentius. Spero etenim concordiam eam esse in domino. Quod, si sic est, sine dubio adest dominus, utpote deus pacis. Titulum facis, Carolo puto, gottspuͤssigen Spangerli; non capio. Miror autem, quod Ferdinandi nuncium de Turcę adventatione putes mendaciter confictum. Ad quid enim confingeret, nisi forsitan hoc modo suorum pedes referre conaretur alio, postquam intelligit nostros tam animose concursare? Nam quod nostros terrere sic tentet, non possum coniicere. Intelligo nunc de nobilitate Rhenensi. Curienses opus haberent subsidio; Italico enim exercitu praepedito omnia per dominum melius sunt habitura. Proditor Ratisbonę recte defendit fratricidam; sed vide in malis quę memoria! Bohemos audieram nihil laturos auxilii contra Germanos. Nunc ex Argentina aliud accipio. Nescio, utrum verum. Et miror, quod Ungari et Austriaci dicuntur subpetias ferre Carolo, cum ipsimet habeant domi, quod agant. Scribit vir quidam egregius in hęc verba: „Orandus est dominus, ut iungat nostram gentem cum piis Suevis et Rhenanis; sic quam minimo negocio confieret, ut unus populus esset, quicquid inter Galliam est et Franciam Orientalem et Bavaros.“ Aliquid tum contra tantam multitudinem per dominum posset confici. Sed opus est celeritate, etc. Saxo et lantgravius se parant fortissime (nam ita scribunt), ac impediunt pro virili, ne impiorum exercitus conveniant. Premit interim lantgravium vis magna Belgarum. Atqui Danus his se totum obiiciet - rex eximię pietatis, virtutis et felicitatis in proeliis. Pruteni pietas et virtus eximia est; de quo non dubium est, quin sit facturus officium. Literas Caroli Hispani ad Helvetios legi. Bone deus, quam sunt et vafrę et mendaces et impię! Possem hęc omnia vel ego probare. Putat simplices (ne dicam stultos) Helvetios, non intellecturos suam fraudem, dum promittit aureos montes. Equidem spero dominum daturum, ut simplici prudentia fallacem Hispanum sine labore sint intellecturi, ut dicant cum vulpe Aesopico: „Vestigia me terrent omnia, te adversum spectantia nulla retrorsum.“ Mentitur contra principes evangelium hactenus foventes, ut nihil eis adscribat nisi tyrannidem et totius imperii occupationem, si nemo praepediret. Impietatis signum est numisma, quod ex Italia hic circumfe[r]tur. Ab una parte Caroli caput habens et hanc scripturam: „Carolus V. Augustus, imperator, cę[sar].“ Ab altera mulieris imaginem, quę religio est, in dextra gerens crucifixum, in sinistra cali[cem] cum hostia, ad pedes libros Moysi; scriptura marginalis hęc est: „Propugnator religio[nis] catholicę.“ Convenit hic cum literis, ubi scribis, quibus utatur in Italia technis, ut milites e[x]citet contra Germanos. Mirum, si illi non eveniant, quę Brunsvicensi, qui pariter gloriab[atur] commissarium se esse et ministrum fidelem sanctimonię papalis, item ducem summum cęsareę maiestatis et foederis Nurembergensis et veteris religionis. Ducem Mauricium dicunt esse blandiciis Caroli sic captum, ut plane tepescat. Et de Palatin[o] ne verbum quidem audio, etiam dum rogo. De duce Wirtembergensi omnia bona, sancta ac [for]tia. Dominus robur addat, ut, quemadmodum ipse prius a Fercilando privatus est patria, ita [nunc] contra et hunc et fratrem spoliet Germania. De hoc et illud fertur, quod Carolo nunciarit se in diem 15. huius mensis cum eo conflicturum, ubiubi inveniat. Nurembergenses an aliquid agant, nescio. R[u]mor erat tonulas (ut quidam vocant) centum apud illos esse ad bellum Turcicum collectas et nunc servituras bello praesenti. Hac de re vellem reddi certior. Bene vale in Christo cum domo tua, Gvalthero et Pellicano et piis fratribus omnibus. Oremus una cum ecclesiis vestris ad dominum, ut nostr[i] misereatur in tentatione hac multo gravissima. Basileę raptim, 8. iulii anno 1546. Tuus Os. Myconius. D. Heinricho Bullingero, viro doctissimo ac fratri in Christo colendissimo suo.
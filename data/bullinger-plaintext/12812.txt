Sonders vertrauwter bruͦder, auff gestert hab ich euch ain botten zuͦgeschickt; achten, euch wol zuͦkommen sein. Auff heutt kompt mir fuͤr der wirtembergisch vertrag oder articul seiner versuͤnung, wie man sy nennt, darob ich wol hett moͤgen bluͦt schwytzen und gar zuͦ wasser werden, das wir so verzweyfelt und verzagt handlen! Hett euch die articul abgeschriben, wa ich nitt vernommen, das mine herrnn den ewern dieselbigen by disem botten zuͦschickten. Hab euch aber dabey erinneren wellen und vermanen, ouch bezeugen, so hoch und theür ir mich nechermal bezeugt und beschworen hapt, nichts zuͦ underlassen by den ewern, damitt gmainen sachen geholffen werde. Dann diewyl ir in disen articuln secht, wahin des kaisers grund steht und gelegt ist, und das man inn muͦsß für ain naturlichen herren bekennen (daß doch kain kaiser ye begert hat), und das hausß Österrich für und für gemeldt wirt, so lassts euch angelegen sein. Dann wellend ir, Aidgnossen, diß ding nitt mercken und verston, so merck und verstand ich wol, das dye strauff und plag vorhanden ist und wir all gar bald in schwäreste der Spanyer dienstbarkait kommen muͤssind. Gott sey es ewigklich klagt, das wir allso mitt schand und schmach muͦssen zuͦ grund gehn und nitt so maͤhr rytterlich und dapffer darob lydend. Nun gedenckt an mich, und secht, was ir thuet. Sprecht den ewern dapfer zuͦ, sparet nicht, damitt sy nitt da sytzen und  in sachen bewilligen, und iaa dartzuͦsagind, die aber nitt verantwurtlich seyen. Ach gott, der herr, lasst sich nitt fatzen noch aͤffen. Er will, daß man uffrecht und grad handle und sich seines nammens nitt bescheme. Ach, daß wirs bedaͤchten! Es wirt uns unser schad und zuͦ spat wytzig machen. Das bad ist euch und unß uberthon. Es ist diß nechst tag in diser wochen ain ansehlicher ruͤter durch vyl flecken im Turgöw geritten. Waist nieman, wer er ist. Hat das glend besichtiget, und under anderm in ain flecken kommen. Ist ain hochzyt gewesen. Hat er sich ouch zuͦ den puren gesetzt, mitt inn truncken, under anderm gesagt: „O ir schwytzer, es wirt in kurtzen tagen darzuͦkommen, das ir mitt dem ainen fuͦß im Ryn, mitt dem andern im bluͦt watten muͤssen.“ Haben ettlich inn wellen schlachen. Hat ain alter man gesagt: „Ey, last inn loffen; wir doͤrfften sunst ouch den kopff nienen hinuͦß strecken, man schluͤge unß.“ Gedenkt, was diß fur ain vermessenhait und praesagium seye uff ewerm boden, und hat ongerechtfertigt hingehn muͤssen. Lieber, besecht den vertrag und wirtembergisch versuͤnung recht und erwegts mitt fleyß. Ist es nitt ain lauter tyranney und nitt anderst dann: „Ich will dir din furstenthuͦmb noch acht tag lassen bysß zuͦ meiner bessten gelegenhait; darnach will ich dirs gar nemmen; hab ursach und anspruch gnuͦg?“ Der jung hertzog Christoph ist mitt seinem gemachel und kinden gen Basel gewichen. Achten von deßwegen, das er diß unbillich versoͤnung nitt ratificieren muͤsse. Daneben wirt hergeschriben, man hab inn fachen söllen und die jungen hinweg fuͤren. Seind 1200 pferdt in Burgund darum ankommen, damitt Wirtemberg gar eingezogen wurd. Des seye er gewarnet worden und allso gewychen. Ach hellfft uns bitten und betten! Es seind warlich der Machabeer zeyten, und wann gott nitt etwan ain Judam erweckt, und ain guͦts froms voͤlckle sich zuͦsammenn schlecht, das nichts dann gott, sein wort und das vatterland suͦcht, so ists sonst gethon. Gott verleych ernst, bekerung und eyfer, damitt wir unß hertzlich zuͦ imm bekerind, vergangne übel behertzigind und mitt styffem fursatz kunfftigklich unß in gottes wolgefellige weg rychtind, damitt er ursach hab, unß zuͦ begnaden und ehr mitt unß einzelegen. Amen. Es ist erschrocklich zuͦ hoͤren, das alle eweren, so dem reych gezogen, gestraufft sollen sein an ehr und guͦt, und ewer herren und ander auch vornem in soͤlichen abschyden stehn sollen. Es sagends ye vyl leut offenlich, wiewol ir kain meldung davon thaind; dann das (wie ewer schreiben gleych argwon verursacht hat), staind glatt nitt, wie es billich sollt. Aber noch lebt der allt, starck gott! Dem seye lob und preyß in ewigkait. Er wirt noch seinen arm usstrecken und unß vaͤtterlich hellffen. Die von Lyndauw sind vergangner nacht hieher kommen und noch hie. Denen werden vyl guͦter wort zuͦgeschriben. Inen wirt ouch von ettlich iren nachpuren trungelich gerathen, sich bald zuͦ ergeben. Was sy thain werden, mag ich nitt wissen. Ach gott, es sind dem flaisch schwer sachen, alles allain uff gott setzen und wagen, und wenig sind, die diß gab habend, dann es ist die hoͤchst gelassenhait. Gott seye ewig lob und danck, der mir uff diß stund diß hertz geben hat! Er wells in mir stercken und halten, das ich warlich, warlich, lieber und zuͦ tausend mal mitt rath und that helffen wellt, verderben und sterben, und alles thain und lyden, das moͤglich, dann in soͤlich schentlich, verzweyfelt versoͤnung gewickelt werden, die ich nitt waiß zuͦ sechen noch ze hoͤren, geschwyg selbs darinn gemengt ze sein. Und obwol noch ain handvol soͤlicher leut im rath und gmain sind by uns, noch ist der grösser hauff anderst gesinnet. Und sich gleychwol yetzund allso bar die schwachait, und wie hoch beschwerlich es von ewern herren vom gmainen  rathsman uffgenommen und verstanden wirt, das sy schreiben, sy wellind thain, das sy verantwurten mögen; welchs bysher vyl anderst gelaut hat! Ich wellt mins tails, das man weder uff euch noch yemands seche, dann uff den ainigen gott und die mittel, die man frey uss seinen gnaden haben und zuͦ hand bringen möcht. Ich sich aber, wie die gmain wellt gesinnet, und das es nitt yedermans ding ist. Drum wellt ich ouch hertzlich gern, das gemainer schwachait durch zymlich, erbar weg geholffen wurd, damitt vyl ergers verhuͤt wurde. O min gott, koͤndten ir Aidgnossen sechen mitt dem rechten oug in das euch berait ubel, ouch von der wellt, ir söllten euch bald ains andern und bessern bedenken! Wolan! Ich denck offt, es ist am end und kerab. Darum ist weder hilff noch rat noch yetzt zyt. Und so guͦt mittel sind, kan man sich dero nitt gebrauchen. Das sind die erschrocklichen, aber gerechten urtail gottes. Der erhallt unsre selen ewigklich. Gruͤzt alle menschen. Datum 22. jenners aubends 1547. An Hainrich Bullinger zuͦ Zürich.
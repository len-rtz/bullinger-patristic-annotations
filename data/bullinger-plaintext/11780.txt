Gratiam et pacem per Iesum Christum. Amen. Allerliebster herr unnd bruͦder, als ich dann kurtz hie vor by uch xin und mins anligens (wie ouch vor zum dickeren mal) by uch radt gesuͦcht, so bitten ich uch abermals trungenlich, wellind nit zürnen, das ich uch unruͤwig mach; dann ich mich alles guͦts, als ich dann das vorher vil mal thättlich erfaren hab, gentzlich zuͦ uch versich. Uff herr burgermeister Habs, m[ines] g[nädigen] h[erren], veranlassen und radt sind unser botten zuͦ Baden, mit gunst landtvogts, gewesen, aber by junckher Jochim Möttilin gar nichts erlangen mögen, dann so vil landtvogts gegangne urtel vermög; well sy, so bald er mög, mit einem andren predicanten versehen, sy aber sich der zyt und osterfästs gehept (dann ich nit mer uff Jochims klag und gegangne urtel uß etlicher bruͤder radt hab predigen wellen), das sy sölich zit onversehen syen. Daruff hat Jochim gsagt, er könne nit einen ab dem zun brechen, er well aber von stunden an luͦgen, welches dann die botten ouch gegen m[inen] h[errn] landtvogt clagt hand, er well und hab in den predicanten vertriben und gäb inen die heilige zit keinen andren. Uff sölich der landtvogt mit Jochim geredt, das mir daruff landtvogt bieten lassen an zechen guldy, das ich die von Winfelden versech biß uff witeren bescheid. Acht ich villicht, biß j[unckher] Jochim einen andren find. Was min herr burgermeister Hab sampt etlichen andren minr herren uff verhör dar thons, abscheiden, urtelen und briefen unseren botten geradten hab, kan uch her burgermeister wol bescheiden. Jedoch nach dem ich die botten verstanden, so haben sy keinen trost funden, mich zuͦbehalten, sonder j. Jochimen sin lehen, wemm er well, verlihen lassen muͤssen. Uff sölichs hab ich unseren gerichts herren junckher Ludwig von Ulm, der ouch unsers gloubens ist, der sach radts gefragt. Der sagt mir, als er in der karrwochen by Jochim Möttilin xin, hab er vil von der gmeind und minthalben mit im bittlich gehandlet, aber nüt erlangen mögen, dann das er in gfragt miner predig halb, ob ich uffruͤrisch wider zins und zechenden oder oberkeit predigte; da hab er mich gentzlich verantwurt. Uff das Jochim gsagt: „Nun, wenn wir witer zemen komen, wend wir witer dar von reden.“ Acht ich, ob er etwan glimpff finden, das er mich verclagen möcht und sich der handlung beschönen. Deßhalb, fruntlicher herr und bruͦder, thuͦnd das best, wie ir mich allweg getröst hand, unnd helffend mir etwan under unnd lassend mich das selb uffs lengst in viertzechen tagen by eignem botten uff minen kosten wissen, dann es wil nit beit haben; ich muͤst villicht, durch gebott gedrungen, ilends rumen. Dem welt ich gern vor sin, so ich wißte wo hin. Dann ich gentzlich gesinnet bin, mich uß disem notstall ein mal zuͦ entledigen. Unnd ob ich by uch nit blatz gehaben, das ich doch nit hoff, wird ich mich uffs beldest anderschwo umbsehen, gott geb, war ich komm. Dann die wil dem man so vil zuͦ glassen wirt, wil ich mit im onverworren sin (ir verstond mich wol). Er ließ villicht nit nach, biß er mich in schand und schaden brecht. Min dienst (hoff ich) sy nit nun an die von Winfelden gebunden. Ich hoff, guͦt bruͤder mögind wol erkennen, das ich redlicher wiß da scheiden mög; dann ich irenthalb grosse gfar gnuͦg bestanden hab in minem ampt. Deßhalb ich einmal wird scheiden. Ir allein hand mich jetzt zwey jar da behalten, das mir wol umb ein grosse summ schadet; nit das ich es uch uffleg, sonder das ir sehind, wie mit grossem schaden und gfar ich ouch guͦten bruͤderen folgen mög. Dann der herr ist rych gnuͦg, mir min dargleits zuͦ erhalten zu besserem nutz, der mich ouch noch bißher erhalten. Doch wil ich gott nit versuͦchen, so mir billicheit mit recht vor der welt abgestrickt ist, wie wol ich mich allenthalb vor gott gentzlich onschuldig weiß, als ich ouch gedenck by uch und vilen bruͤderen gentzlich entschuldiget sin. Ich hab burgermeister Hab ouch zsach zum kurtzsten geschriben; lassen im den brieff zuͦ kommen. Lond uch mich befolhen sin wie vor allweg. Ich meins guͦt mit dem evangelio. Gott machs nach siner fursehung. Sind gott allzit trulich befolhen. Gruͤssend mir uwer lieb huß frowen und all guͦt herren und bruͤder, in sonders Theodorum. Datum Winfelden, uff 30. tag mertzens im 43. jar. Martinus Möttilin zuͦ Winfelden des worts diener. Demm frommen, eerwirdigen, wolglerten Meister Heinrychen Bullinger zuͦ Zurich, sinem sonders gunstigen herren, zuͦ handen.
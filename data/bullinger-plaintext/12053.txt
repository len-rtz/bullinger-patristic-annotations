Ex quo vel aliqua mihi saltem cognitio revelati rursum evangelii gloriae Christi ex mera ac gratuita dei misericordia, ne quid de me glorier, data ac concessa fuit, maximo statim desiderio, licet puer, visendi ac audiendi eos, per quos deus nobis in densissimis tenebris palpitantibus ac errantibus clarum hoc evangelii lumen immisit, accensus sum, ideoque, statim atque prima literarum rudimenta id paterentur, Vitebergam me contuli. Ibidem iam cum per annos quatuor doctos simul ac pios viros illos praelegentes audivissem et illorum quoque noticiam mihi contraxissem, percepissemque iam prima elementa coelestis doctrinae, et in aliis quoque iudicium iam accrescere coepit, miro quoque studio invisendi reliquas ecclesias, que hanc salutarem doctrinam obtinerent, praecipue autem vos vestrasque ecclesias, qui ab ipsis principiis summo conatu evangelii negocium et decertantem fidem cum innocentia vitae tum puritate doctrinae promovistis, flagrabam, quo a vobis maxime, immo ab omnibus quoque in his, quae mihi desunt, tam in cognitione quam pietate instrui ac conformari possim, ut ita tandem de hac coelesti doctrina, ut oportet, probe edoctus ac confirmatus (quantum mea inbecillitas patitur) ad meos tandem me recipere ac ecclesiae, quae a pluribus neglecta et contempta iacet apud nos, bona conscientia pro meo modulo prodesse liceret. Hac igitur mente idque instigante me ad hoc clarissimo viro ac domino Ioanni a Lasko abhinc anno ad vos iter ingressus sum. Caeterum Argentinam cum pervenissem, me ecclesia haec, item scholae constitutio, immo et hospitis mei M. Matthaei Zell simul et uxoris pietas coniuncta cum summa humanitate me ab instituto cursu inhibuerunt, ut annum hic subsistere (amore illorum detentus) coactus fuerim neque tamem hoc, ut arbitror, sine detrimento institutae meę rationis. Dum autem hic sum, Bullingere doctissime (ut tandem intelligas, cur hanc narrationem instituerim), vestra interim iucundissima consuetudine, quam iamdudum summis votis expetieram, non sine maximo animi dolore careo, atque ut hunc lenirem, saepius mecum statuo, immo incipio tuam in primis noticiam - cum amicitiam non auderem - literis expetere atque etiam exorare; quo deinceps tua humanitate erga me ut erga alios cognita saepius de his, in quibus animo haerebam angebarque, et a te doceri atque instrui cupiebam, ad te scribere possem. Verum dum rursum mecum reputo atque perpendo, quam indecorum impudenterque factum videri posset hominem adolescentem ac imperitum virum gravem ac omni genere disciplinarum exornatum necnon et occupatissimum, quem neque vidisset neque novisset unquam, inconditis sane literis de rebus tantis interpellare, honesto igitur pudore praepeditus haec omnia in illud tempus differre ac reiicere coactus fui (quamvis aegre), quo ipse coram tua humanitate (quam a multis miris modis praedicari audivi) experta tecum notitiam, utinam amicitiam perpetuam in Christo, vero amicitiae fonte, contrahere liceret, ut hoc aditu mihi iam patefacto primum, deinde de reliquis rebus omnibus libere - remota omni simulationis, arrogantiae ac impudentiae suspitione, solo autem pietatis ac discendi studio - tecum conferre possem. Constituebam interim certo apud me circa has Michaelis ferias primo quoque die ad vos advolaturum, ut annum, aut quamdiu dominus concederet, vobiscum agere in domino possem. Hoc ipsum cum tibi iam de me per adolescentem illum nobilem et maximae expectationis apud nostros, Ennonem phrysium, de Embda praepositum (posteaquam tibi cum doctore Mensingero aderat), indicatum esse sciam, nec dubitem quoque doctorem Albertum Hardenburgium, summum meum amicum ac conterraneum, tecum iam, ut me in domum tuam hospicio reciperes, aegisse. Ne igitur me nunc inconstantem, ac qui tantum virum fallere ausus essem, merito (cum ad te non venio) accusares, necessitate iam quodammodo, ut me tibi purgem, ad scribendum (omni pudore pristino expulso) impellor, licet nihil literarum, ut audivisti, ad te, antequam tuam humanitatem ipsus convenissem, dare constitueram. Sed quid multis opus? Huic necessitati praesenti morem gerere oportuit. Idque feci iam libentius, quod, licet haec non fuisset, amicorum tamen quorundam causa, quibus hoc negasse nefas fuisset, ad te scribere coactus fuissem, ut paulo post intelliges. Dabis igitur pro tuo candore hanc veniam, credo, mihi adolescenti, quod te, virum undequaque doctissimum ac occupatissimum, his meis imperitis et indigestis literis invisem atque tuas aures delicatissimas mea incondita oratione gravem, posteaquam me non arrogantiae neque impudentiae causa ad hoc incitatum, sed necessitate honestatis, ac amicorum impulsum audis. Nunc igitur cur constituto a me tempore ad vos Tygurum non venerim neque adhuc iter ingressus sum, non animi varii neque alienati iam a vobis, qui tanto semper amore vestri flagraverim, ut audivisti (et eodem, quoad vixero, amore vos prosequar, praesertim te, a quo non parum in religionis negotio institutus sum), sed in causa est amicorum meorum negligentia, qui mihi his nundinis Francfordiensibus, ut promiserant, neque pecuniam ullam neque literas miserunt. Haec, ut ipse tecum perpendere potes, donec mihi reddita non fuerint (quod tamen brevi futurum spero), hic manere maxima cum molestia cogor; quae tamem simulatque accepero, quam potero citissime, vobis adero. Non igitur, ut dixi, inconstantiam meam, sed amicorum incuriam excusandam arbitror. Rogo itaque, si mihi iam locum in aedibus tuis precibus amici adductus destinaveris atque concesseris, hunc mihi ad meum adventum per tuam pietatem ac humanitatem integrum conserves, quaeso. Et si ego referre pro rei dignitate non potero, est, qui referet maioribus donis, quam cogitare possumus aut sperare licebit; nam quicquid in hac re a te contendo, huius causa facio. Nunc autem, cum me tibi tamquam amicissimum commendatum haberi cupiam, non ausus sum vicissim tuam amicitiam expetere, cum me tua amicitia indignum iudicem, praesertim cum inter pares sit firma amicitia. Ego autem tibi par neque eruditione neque bonarum rerum aestimatione esse possim, nisi tu me in Christo Iesu tamquam infirmum fratrem tuum atque inhonestum membrum unius corporis amplecti velis. Inter membra enim haec firma ac summa amicitia et benevolentia mutua constat. Nos igitur tum horum naturam imitantes, ego te tamquam honestissimum in eo corpore membrum venerarer, tu me vicissim tamquam infirmum membrum curares ac exornares; atqui si tum dignitate tecum certare non possem, studio et amore erga te meo compensarem atque his me a te vinci non permitterem, licet me interim officiis praestantioribus superare posses. Sed quid verbis opus est? Res ipsa, si me in numerum amicorum retuleris, declarabit. Amicis autem quod me negare non potuisse dixi, hoc primum est: Clarissimus dominus Ioannes a Lasko, communis noster amicus (licet hac amicitia me quoque indignum reputem), cum postremo ad me scriberet, me rogavit, ut se tibi et doctissimo Pellicano excusarem, quominus per eundem quoque nuncium ad vos scripserit. Nam sibi hoc per negotia (quibus infinitis bonus ille vir distentus est in maxima apud nos rerum confusione) non licuisse. Promisit autem se sub his proximis Francfordiensium nundinis ad vos omnes copiose scripturum. Quae literae cur traditae non sunt, me hercle non excogito. Expecto tamen eas una cum meorum amicorum literis, quas ut accepero, una cum his me ad vos conferam. Gaudet plurimum veterem suum amicum Pellicanum adhuc superstitem, quem iam una cum Glareano, veteri quoque amico, ad superos ante annos duos migrasse putabat. Hincque ait factum, quod neque ad Pellicanum (quem se plurimum amare scribit) scripserit neque de illo in tuis literis mentionem ullam fecerit, alioqui illius opera in paranda sibi tua amicitia usurum dicit, si hunc superesse scivisset. Quare velim, tu haec Pellicano referas, quem ego quoque vita iam olim functum esse Vitebergae audiveram nec de huius vita certior redditus sum, antequam huc venirem. Gaudeo igitur plurimum et ecclesiae et meo nomine hunc nobis relictum, quem, meo nomine in domino salutem dixeris, velim, nisi gravatus fueris hac molestia. Reliquum adhuc est, ut hunc virum dei (ut mihi colligere licet), qui has ad te literas perferet fortassis, plurimum in domino commendem. Hic enim, quamvis coram mundo contemptus est, a deo maximi fieri tamen non dubito, cum nihil cogitet, spiret ac loquatur quam Christum Iesum. Hunc tamen cum libenter Argentinę retinuissent, se spiritus instinctu admonitum dixit, ut vel Basileam vel ad vos Tygurum se conferret, ubi purior adhuc ecclesia ab idolis habeatur (ut dicit). Cuius rei causa multa passus est, ut vobis referet. Putat autem se divinitus ad instituendum pueros monitum, quibus libenter se totum impenderet, si vobis in hac re usui esse posset, nihilque contra Christum (his utitur verbis) facere cogatur. Si ergo hunc propter Christum retinere apud vos vultis et ipsius infirmitati consulere, qua laborat, nulla alia ratione poteritis, quam ut eum huic muneri praeficiatis. Interim, si opus habetis, poterit vobis scribendo utilis esse, nam optime pingere potest; sed nihil scribet, nisi quod cedat in gloriam Christi. Rogo, si mores illius vobis ex omni parte non placuerint, ut detis hoc inbecillitati ipsius, quam sibi gravi morbo contraxit, ut vobis referet, si instetis apud illum. Nam cum Hedelbergae iuri operam daret et se ita quoque gereret, ut omnibus gratus esset, in gravissimum morbum incidit (quo dei consilio ignoro), unde hoc vitium, quod animadvertetis in illum[!], sibi contraxit. Ex eo tamen tempore se totum theologie studio tradidit atque in hoc dies noctesque consumit et ita modo iuris studium prae hoc contemnit, ut etiam legere dedignetur nihilque scribere velit, nisi quod ad illud conferat. Haec partim ab ipso, partim ab aliis, qui illum Hedelberge noverunt, habeo. Tu autem, vir doctissime, haec omnia melius coram perspicere quam ego literis his commendare potero. Sed haec tibi scribere volui, ut infirmitati illius nonnihil tribueres (nam nemo ex omni parte beatus est), si quae tibi in illo primo aspectu non probarentur, et ut consuleres, quod spiritus dei nihilominus in hoc homine operetur virtutemque suam in huius infirmitate perficere studeat, ut pudefaciat, quae robusta sunt coram mundo, ut sit soli sapienti deo gloria, et qui gloriari velit, in domino ut glorietur. Amen. Haec cum tam libere a me scripta esse vides, non cogitabis me haec Bullingero doctissimo scripsisse, sed fratri pientissimo, qui omnia animo benevolo accipiet, quae pro gloria Christi sui et utilitate fratrum suscipi aut agi videt; quod a me in hac re secus factum non dubitabis. Boni igitur haec, qualiacumque etiam sint, consule, et si quae errata sunt aut non ita picta, ut debebant, festinationi ignosce, nam hic Ioannes Christophilus iter urgebat. Valebis igitur, vir doctissime, in domino una cum fratribus omnibus, et me, quaeso, miserrimum peccatorem ac infirmum fratrem in vestris precibus commendatum habeatis apud deum patrem per Iesum Christum, quo hoc, quod ex amplitudine bonitatis suae in me incoepit, perficere quoque velit propter semetipsum ad gloriam nominis sui, utilitatem ecclesiae suae meamque salutem et in opprobrium omnium inimicorum nostrorum. Amen, amen. Raptim, Argentinae, 7. octobris anno a Christo nato 1544. Gerardus zum Camph, Phrysius Embdanus, tuus in Christo frater, utinam et amicus singularis. Liber, quem misisti ad d. Albertum, mihi primum post tres septimanas, ex quo tu miseras, traditus est, una cum literis ad doctorem Albertum et Bucerum datis. Buzero statim suas tradidi, librum et Alberti literas in illius adventum mihi reservavi. Quo autem tempore Albertum nostrum rediturum ad nos putas et quo abierit, si possemus, certiores reddi cuperemus. Sed tuam humanitatem hoc labore liberatam volumus. Haec te quoque latere nolui, ne de his sollicitus sis. Iterum vale. Singulari doctrina ac pietate eximia praedito viro Henrico Bullingero, syncero apud Tygurinos verbi praeconi, suo domino ac fratri in Christo semper observando, s[alutem].
S. Lieber bruͤder Heinrich. Din flissig ernstlich schriben hab ich verstanden und ze läsen gäben denen, so mich bedunckt ze vertrüwen. Und finden, daß mitt der zit wir och werdint verkudret han. Man muͤß dem bären krätzlen, biß das er zam und guͤtig wirt, sin grimmen ablat. Man schickt uff den tag gen Arouw juncker Jacoben von Wattenwil, des christelich hertz dir wol bekant, mitt zimlichen befelch, als ich verstand. Welte gott, daß herr Röst ein bott wäry; by den unsern weiß ich uff dise zit kein angnemeren. Doch ob schon da nütt usgericht, wirt doch das ein ungezwiflet mittel sin zuͦ einer bestendigen concordi, namlich daß die von Schaffhusen und Basel zuͤ unß kartind, umm semliche concordi ersuͤchtind, und so inen die verlangete, als dann sy allen blast beeder stetten hinwäg und abstaltind. Si hend ouch umm unsertwillen übel gelitten; so sind sy lindmuͤtiger und beeden stetten angenäm und geachtet. Das schrib dir uff ein fürsorg; acht, der Imm Hag berichte dich wyter, dann er je für ander all ifrig in dem handel und ernstiger ist, ouch imm für ander ze vertrüwen. Erario nitt so vil; aber Wagner, Trempen, buwherr Ougspurger, Vischer, Petro Cirono dem stattschriber alle ding wol ze vertrüwen. Schrib ich darum, so du etwa wil ze schrieben habist, wissist wäm. Interim Erarius non est negligendus, nam sentio hominem suę prudentię sic innixum, ut quicquid non geratur vel suo consilio vel ipso conscio, omnibus renitatur viribus. Demnach dess buͤchlins halb habend unser herren gen Lucern gschriben. Ir antwurt: si wissend nütt darvon; wir söllind dem trucker nachfragen. Ist ouch allen 5 orten und jetlichen insunders geschriben von deren von Bremgarten wägen. Ein schlächte antwurt wider gäben, als ob sy dessi macht und gwalt habind; doch wellind si nach der heilgen zitt entlich antwurt gäben. Acht wol, man werde in disen comitiis rätig werden. Der antwurt halb uff den «Tanngrozen» frag nitt vil, wiewol ettlich by unß meinind, es sölle «Kressich» genempt werden, die wil der sich Salat nempt. Es sind by unß bären von gschlächt. Wellist herinn handlen, daß der trucker nitt kent werde, dann dir ist wol ingedenck, was Adamo Petro begegnet a Lucernatibus. Wir mögend wol antwurt liden, ist ouch von nöten. Aber nitt vil eeren wirst von unß schriben, also evangelisch und dess eergits ledig sind wir worden. Ich bitt dich, wellist dem Sepiano, id est Imm Hag, bald antwurten, dann er sich dines schribenß wol frewt und vermag. Diner herren früntlich schriben hatt vil bewegt; ursachen unsers unwillens wirst by bilegtem brieff verston. Der gotshußlüten halb mögend wir nütt fürkummen, dann man muͤß dess anbringens erwarten. Si stond den 4 orten ze verwaltigen. Wo aber ein erlütrung dess frideß begärt, ist nitt möglich; muͤß hinder sich gebracht werden. Ich sorg, die Immotani werdint keine zuͤlassen, als ouch wir in vordrigem friden in dem artikel gottes wort beträffend. Hec ex Erario et Sępiano. In summa: legati veteres, senetiones, cerdones, papistę mittuntur ad comitia. Darum bricht unß allwäg näbenbrets, quod etiam in comitiis agitur; nam ita celantur, ut nihil accipiamus, nisi cum alia iam petenda sunt comitia. Ach, daß gott erbarm dess kriegs: wie hett er so vil hertzen ummkert. Jetz weiß ich aber nitt wyter. Dominus vias tuas dirigat, in sui nominis gloriam, evangelii profectum et patrię salutem. Vale. Ultima martii. Tui ex senatu longam epistolam scripserunt ad Megandrum propter missam. Ich förcht die französischen mess wirß dann die bäpstlichen. Bricht mich allwäg der löffen und dess gschreys. Hodie pedes rursum suo functi sunt officio. Reliqua ex Rellicano. Salutat te Kolbius et alii. Rursum vale. Anno 32. Saluta Pellicanum, Leonem, Carolstadium et alios. Tuum minimum numisma. Heinrico Bullingero, ecclesiastę Tigurino, fratri suo charissimo.
Gratia domini tecum. Quum decima augusti e suggestu descendissem me actutum a templo ad aulam conferens (vocatus scilicet a cancellario ob quędam negotia ecclesię componenda), venit hic tuus legatus hora ferme nona et, dum in angiportu sisto gradum, servum ad limina de Erbio rogat, me vero oculis ostiario significante ne proderet, statim digito demonstrat dicens: „Hic est.“ Is ergo ad me veniens percunctatur, an mihi sit nomen Erbio. Aio. Statimque litteras depromens dicebat a te missas. Acceptas legi simul obstupescens tuam, qui alias occupatissimus es, sedulitatem in describendis ex autographo copiis. Stans ergo attonitus et propemodum exanimis iussi adolescentem expectare, dum redeam, atque subinde inter tractatus et varias dissidentium quęstiones et tacite et indesinenter volvo ac revolvo intime, quę scripseras. Absolutus a strepitu aulico eo cum adolescente pransum interque epulandum de singulis rebus percunctor, statim scilicet a mensa tibi responsurus. Dum id meditor, alius adest nuntius litteras ferens a principe, in quibus multa mihi committuntur negotia principemque a comitiis propediem rediturum pollicentes. Hinc eo die, tametsi adolescens crebro urgeret abituriens, nil scripsi omnia in posterum, hoc est in hodiernum, reiiciens diem. Haec de pueri tui diligentia. Quod vero ad negotium adtinet, paucis haec accipe. Fateor me iam annum quinquagesimum egressum, et qui nunc in ea aetate sum, quę sedatior esse cupit, sepicule curas aulicas, quibus distringor, depręcatum, sed parum promovisse; imo, quo plus me expedire cupio, eo amplius perstringor dispendio et vitae et rerum. Sic deo optimo maximo visum est. Quod ad vitam, ut omnia manifestius depingam, subit tarda senectus, quę difficilis incipit esse, sola non suffitiens laboribus, dum indies creberrime exantlatur. Nullum habeo symmistam, ut nosti, opinor. Plures iussu principis vocavi; sed horrent id, quod ego quęror. Metuunt enim sibi ab ingeniis cervinis, nec ego quenquam nisi volentem ad me trahere volo, etc. Quod vero ad res meas adtinet, male collocat ille, quem ex nomine nosti, stipendia. Ex patrimonio intra quinquennium ducentos fere aureos non in meam, sed magis ecclesię necessitatem exposui, quod dies domini revelabit. Nec quęror, optime frater, de perditis rebus, sed de Harpiis furacibus, qui recte monentes non exaudiunt et ecclesię avaritię notam inurunt; quod non adeo magni referret, nisi metuendum de excidio foret. Quamdiu rapiendum, placet Christus; dum defecerit ecclesię fiscus, non placebit ultra Christus! Hactenus 3 fuimus in isto oppido, ubi quisque designatum habuit stipendium. Ego nunc solus omnibus curis pręfectus aegre a satrapis meum recipio stipendium, et si egerem, vix triobulo sublevarent. Sunt pręterea et alię rationes, quibus te nolo nunc gravare scribendo, etc. Atque inter tot turbines nondum video satis iustam occasionem desertionis huius ecclesię. Summa. Ita haereo inter sacrum et saxum, ut nunc sine discrimine ecclesięque Christi maxima iactura, ut facile intelligis, discedere nequeam. Atque eę sunt potissimę rationes. Ecclesias nostras iam a sexto anno utcunque in ordinem, ut potuimus - quando, ut volueramus, non licuit - redegimus. Annitendum ergo, ut cępta perficiantur. Ad hoc ecclesia illa nobis contigua, Montbelgardiana, cum suo principe adhuc vacillat; de qua totus liber foret perscribendus. Pręterea scholę quattuor in isto parviusculo agro sunt constitutę et quinta in rure instituenda, stipendia quoque studiosis quibusdam ante paucos menses pollicita, sed haec non omnia firmata et rata, proponenda etiamnum ecclesię quędam decreta, quibus ad disciplinam et sanctos mores utcunque redigantur, idque statim redeunte principe. Illo enim absente haec omnia conscripta sunt. Dum igitur nunc mutavero locum omnia sub cultro relinquens, facile intelligis, quid periculi inmineat. In primis severus princeps, a quo omnia pendent, facile vel mutaretur vel irritaretur, ut solet hoc hominum genus; id quod nimirum magis in ecclesię quam in meum incomodum cęderet. Viden inter coelum et terram me suspensum palpitare neque posse hac ratione vel vocatione, quę tamen et sancta et iusta, liberari? Occasio mihi expectanda comodior, quę me liberet sine ecclesię iactura. Nam si iam abirem, ecclesia viduata absque pastore inter cunctatores et cessatores fluctuaret, etc. Ago vero et habeo tibi gratias inmortales, humanissime Bullingere, quod admodum ingenti cura meo nomine laboraveris, atque hoc impensius te amo, quod charitatis offitium non fucate, sed dextre candideque in me collocaris, imo significaris in hac sancta vocatione. Respondebit olim procul dubio deus optimus maximus tuis votis, quo Augustani nanciscantur virum aliquem sanctum, ecclesię dignum ministrum, atque ego etiam tuis assiduis praecibus vel liberer publica occasione vel sub onere non defitiam. Sed te etiamnum per Iesum Christum, ne deinceps plus mihi vel tribuas, immodicus scilicet virtutum mearum, quibus penitus careo, pręco, vel magis sentias de me, quam res est. Optime enim mihi ipsi conscius sum curtę suppellectilis, quam tu, ni fallor, maiori atque ego, nescio quorum iuditio persuasus, aestimas. Porro, quod nunc temporis importunitas negat, alias benignus deus, ecclesiarum verus et unicus pastor, solita clementia sancta resarciet oportunitate. Sancto quoque magistratui Augustano, inprimis vero erudito viro domino Georgio Leto, ingentes gratias meo nomine agas, obsecro, quod me, ineptum homuntionem, adeo egregia dignati sint vocatione. Ego quoque deinceps eius ecclesię maiorem habebo - si potis fuero - ubique rationem, optoque illis stabilem pacem et concordiam talesque antistites, qui pietate, eruditione, prudentia, vigilantia et fidelitate ita pręmineant, quo Christus in ea republica ita mittat radices, ut nullis satanę et impiorum imposturis deiiciatur. Monebis ergo illos, ne me deinceps expectent; ignoro enim meam liberationem. Servet te Christus. Nova: Absolutionem conmitiorum non ignoras, in quibus nil certi definitum, nisi quod istis hybernis mensibus adversarii nobis pacem condixerunt; futura aestate nobis providendum erit. Acta comitiorum nondum sunt publicata. Aiunt quidam caesari omnia esse commissa, ut dicat sententiam etiam in religionis negotio certis tamen conditionibus; quodsi verum fuerit, ovem dicemus lupo commissam. Ferdinandus priori septimana a comitiis magno strepitu solvens Bohemiam petit cum Nausea suo et quibusdam monachis. Sequenti septimana caesar abiturus est, sed quo, ignoratur. Erant alia dicta comitia ad Reginospurgum ad mensem octobrem,, sed aiunt quidam irritata, etc. Urgent plures nacionale concilium, idque Metis celebrari postulant. Musher de Gyß, defuncti ducis Lotharingię frater, patruum suum conscripto milite et auxilio regis Gallorum conatur e ducatu pellere. Caesar vero iuniori, qui patri successit, subsidium et Hispanum militem pollicitus est. Quodsi res non fuerit composita, putant novum bellum inter caesarem et Gallum oriturum. Feruntur alia quedam nova, sed forte non fide digna: mundus mendatiis scatet. Haec omnia raptim. Valebis igitur, vir humanissime, cum ecclesia sancta et familia. Salutabis vicissim tuos, in primis meum Megandrum, Erasmum, Pellicanum, Gvaltherum ac reliquos. Ex aedibus meis, 11. die augusti. Tuus Matthias Erbius. Vere erudito pioque domino Henrycho Bullingero, ecclesię Tigurinae vigilanti ministro, suo patrono singulari, etc.
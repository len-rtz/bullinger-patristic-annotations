S. Dolet mihi vehementer fauces iterum amissas per negligentiam, ut multis videtur. Patet via Italico exercitui ad Svevos. Maiori itaque cura debebat locus ille defensus esse. Spes data cęsarianis de omnibus locis hactenus amissis, ea videlicet restitutum iri. Aiunt cęsaris castra relicta ab Hesso et exercitum divisum. Unam partem mansuram, alteram ituram obviam Burensi. Nescio, quid hic cogitandum. Enshemii rogatum e suggestu, ut dominus invocetur, nam futurum esse, ut commeatus ab exercitu prohibeatur cęsaris. Hoc placeret, modo cauti sint nostri. Scis enim consilium famis. De Mechlinia a domino fere perdita audisti. Narrantur crudeliora ex Sicilia. Arbitror et hęc tibi cognita. A Bohemis fertur captus Ferdinandus. Quare nos inter hęc ita desidemus? Domine Iesu, adesto ecclesiaę tuę! Intoxicatores fontium mendicos aiunt esse, missos a papa. De incendiariis novis patet. Artes antichristi! Dominus respiciat nos contemptos propter nomen eius et sua virtute efficiat, ne falsum reddatur, quod tanto tempore veritatem retinuit adagium, quo dicitur: Consilium malum consultori pessimum. Vale in Christo cum tuis et Gvalthero. Basileę, 13. septembris anno 1546. Tuus Os. Myconius. D. Heinricho Bullingero, doctissimo fratri in domino venerando suo.
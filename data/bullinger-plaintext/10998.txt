S. Leo scripsit fratribus, quamobrem ei responsum est ab eisdem. Puto, quod et tibi, quę scripsimus, sit praelecturus. Adiecimus, quę misimus proprio nuncio Bernam. Ea causam habent, quod Gaspar nunciavit in hoc se esse, ut libri Buceri proscribantur in ditione Bernensi. Equidem nihil miserabilius unquam audivi. Si sic animus eorum habet, fratrum inquam, non senatus, ad insaniam ipsos arbitror redactos. Adiuvet nos dominus deus, ne sinat viros hactenus evangelicos ita dementari. Non est, qui posset magis conqueri de Buceri Retractatione quam ego, quod adtinet ad Zvinglium, ad Epistolare et ad clancularia quaedam illic tractata. Absit vero, ut propter ea vel movear, taceo conquerar, dum, quę reliqua sunt, ad veritatem tendunt concordiae. Quid enim illic est, quod confessio nostra non habeat aut quod nobis non proposuerit? Et in quod nos non consenserimus, etiam non temere. Verum de his alias. Consultationem mitto, quam Gastius meus descripsit sibi. Vides enim, quam hęc pertineant ad libellum. Quocirca cave, ne vel macula adspergas vel, dum remittis (quod brevi faciendum), non tuto committas. Mihi enim, quod peccasses, foret pensandum. De consilio Zviccii peto, ut melius deliberes; erras enim toto coelo, si sic pergere volueris. Hanc libertatem videbis aliquando, quam habeat rationem videlicet. Interim boni consule. Quęso te, mi Bullingere, ne sinas, quod in te est, fratres tuos sic rapi adfectibus. Veritas, veritas nos ducat, adfectus abeant, quo digni sunt. Vale semper cum tuis. Pluribus non potui. Basileę, 24. februarii anno 37. Tuus Myconius. Domino Heinricho Bullingero, in domino charissimo suo.
Gratiam et pacem. Gratissimae fuerunt mihi tuae literae ut omnes; dominus servet te nobis diu incolumem. Si Osiander quicquam contra nos odiosius scripsit, immerito nostro fecit maximo; nosti enim Speculum illud infelix nobis insciis prodiisse. Dominus et rex noster Christus Musculo nostro gratiam et facultatem syncere docendi et agendi largiatur, id quod supplicibus precibus a domino postulare debemus. Utinam papa galeros non offerat, ut patriae hostes efficiat! Sed haec est potestas, haec consilia tenebrarum. Audimus sane non Wirtenbergensem solum, sed alios principes, et in urbibus optimos quosque, valde moleste ferre Lutheri scriptum. Verum divina haec fiunt providentia, ne quid periclitetur veritas. Nil dubita de nostra modestia. Ora tamen pro nobis dominum. Quod Bucerum attinet, securum te esse iubeo; non immiscemus illum praelio, nisi id sua sponte velit. Nullam odiosam eius mentionem fecimus, sed in expositione historica, qua narramus, quam amice nos gesserimus in negotio concordię, semel et iterum Capitonis et Buceri mentionem facimus, quod scilicet ille adhortatus sit nostras ecclesias ad concordiam, quod respublicae nostrae illi confessionem nostram Luthero perferendam tradiderint, quod articulos Witenberga retulerit. Sed quod ille metuit forte, non scribemus; malumus illo fratre uti quam hoste, nisi omnino nolit esse amicus. His diebus accepimus ab eo oblongam epistolam, imo libellum, qui non admodum omnibus nobis placuit. Utinam sibi huiusmodi servaret epistolas! Solicitus est et metuit. Minatur se contradicturum mihi, priusquam viderit nostra. Nec ego solus scribo et ago; omnes scribimus. Agimus deposituri animas deo iuvante ad eo, quae vulgamus. Brevi habebis responsionem. Bucer hätte wol ein haarrupff ve[r]dient; wir woͤllend aber allwaͤg die besseren sin, etc., er wölle dann nitt anders, so wirt er minder guͦts dann Luther haben; ir wüssend wol, wie und worumb, etc. Sis securus de reliquis, mi frater; omnia probe curabuntur; nemo tuorum quicquam audiet ex nostris. Sed commode tuum urgebis et monebis fratrem, ne nihil respondeat. Hodie excessit e vivis d. Lavateri uxor, christianissima matrona. Dominus servet nos omnes. Festinavit rusticus (Jacobus Knächt) mirum in modum; vix haec scripsi. Tiguri, 16. ianuarii anno 1545. H. Bullingerus. Clarissimo viro d. Ambrosius Blaurero, fratri semper colendo.
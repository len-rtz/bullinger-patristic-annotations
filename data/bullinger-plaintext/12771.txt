Früntlicher, fürgeliebter herr und bruͦder, ich wünschen üch, üwer lieben hußfrowen und dem gantzen hußgesind von gott durch unsern herren ein guͦt glückhafft jar. Des bedoͤrffend wir ouch wol, dann die sachen stand gantz spitzig und gfarlich. Gott der allmaͤchtig woͤlle sich unser erbarmen. Ulm wil nitt vil guͦts rhuͦmbs haben der dappfferkeit. Man mumlet, sy vertruͤgend sich gern mitt dem Sanherib; quod tibi dictum volo. Noͤrlingen, Giengen, Boppffingen, Dinckelspühel, Rotenburg an der Tuber, Hall in Schwaben, alles und noch mee vomm keyser yngenommen! Ich bin gantz  angsthafft umb den herrlichen gelerten Brentium. Der allmaͤchtig gott erhallte inn. Rütlingen und Eßlingen stand in gfaar, dann Winsperg und anders darumb in Wirtemberg ist schon von keyserischen yngenommen. Die ziehend für. Das land ist erschrocken. Schorndorff, der Asperg, etc., ist besetzt. Der hertzog ist jetzund zinstags mitt 200 pferden uff HohenTwyel entritten. Ich foͤrcht, es sye uns umb unsern brotkasten gethan! Und beschicht uns eydgnossen eben raͤcht, dann meerteyls orten goͤnend dem keysser guͦts. Dorumb sind wir waͤrt, das uns der rapp fügeli, diewyl wir der schwartzen kreyen so hold sind. Gott aber wirt die sinen nut des minder erhallten. Dem hoͤrt der sig alein. Min herren habend hütt ein botten hinwaͤg gesandt. Sol louffen tag und nacht uff Thwyel. Geschriben an hertzogen, wie doch die sach stande; darumb begaͤrind sy alls trüw nachpuren bescheid, etc. Achtend, der bott werde morn oder uff montag wider hie sin. Nostri officii fuerit in tantis calamitatibus inhortari populum ad preces assiduas et ad poenitentiam. Certo, certo inveniet et nos malum istud! Lieber, was habend ir uß dem Niderland und uß Franckrych? D. Dryandrum, deß ich gester gewartet (aber gedencken mag, imm sye ze schaffen worden), gruͤssend mir. Wünschend imm vil guͦter jaren, ouch d. Gastio. Habend diß gemein mitt inen. Beschickend Gastium, bittend inn vo[n] minetwaͤgen, das er mir die wollen [ze] würcken by disem botten zuͦschicke, so f[eer] er sy koufft und sy noch nitt gesandt hat. Ich hab uff min ersts schryben noch ke[in] antwort empfangen. Gott mitt üch allen. Datum uff dem heyligen tag der gepurt u[n]sers herren Christi, anno 1547, zuͦ 5 [ur] nach mittag. H. Bullinger. Ex Constantia. Danus contra Mauricium duxit exercitum et occidit multa millia. Sinem fürgeliebten herren und bruͦder, h. Oßwalden Myconien, predicanten zuͦ Basel.
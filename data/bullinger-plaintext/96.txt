In Wirtemperg ists muͤh und arbait. Ligt voller Spanier und sonst knecht uff den armen leuten. Schnepffius schreibt jomer, wie ellend es zůgang. Die hertzogin soll widerum in das land ziechen und ir morgengab besytzen. Die vestinen hat der kaiser noch inn. So acht man, der Maximilian, Ferdinandi filius, werde das furstenthumb ob der Staig gar innhaben. Der alt fuͤrst ist zů Urach gewichen, hat sich mitt grossen unstatten, kranck und schwach, gen Tubingen füren lassen 2. aprilis. Da wurt er blyben und vyllicht, als man achtet, enden. Der jung hertzog Christoph ist ubernacht by im gewesen mitt ettlichen pferdten. Dem hat er mehr pferdt zůgeben. Ist allso uff Augspurg geritten. Will sechen, ob er den kaiser erwaichen mög und im etwas aberbitten, das im doch ain tail des lands blyb. Hilff gott! Was jomer, ellend, enderung und seltzam gottes (aber gerecht!) urtail můssend die fursten erdulden! Wie wunderbarlich fuͤgt gott alle ding und strafft die undanckbarkait um so grosß gůtthaten, die er den menschen so treffelich beweyst! Von Augspurg schribt man nichts newes. Dann man darff nichts schreiben. Ist alles unsicher! Bucerus soll yetz gnůgsam verglaitet vom kaiser erfordert sein und yetz zů Augspurg ankommen. Da ist Philippus ouch oder soll doch alltag kommen, schribt Frechtus. Von Augspurg schribt man mir die schönen cerimonien, so am vergangnen gruͤnen oder grossen donstag geuͤbt worden. Hat der kaiser zwölff alter armer menner zů gast geladen, sy an ain lange tafel gesetzt, ainem yeden ain weyß tůch uff die schoss gelegt, sich darnach mitt ainem wysen tůch umguͤrt. Hat der Maximilianus und sonst ain fuͤrst das wasser tragen und das becken und allso der kaiser angefangen, yedem die fuͤsß ze weschen und zů trücknen, ouch yedem sine fuͤss geküsset, sy darnach an ain lange tafel gesetzt und yedem ain langen grossen korb an die seyten, ouch ain tischzwechele uff die achslen gelegt mitt sinen henden und inen das essen selbs fuͤrtragen, by 60 oder 70 richten. Und was yeder nitt hat essen mögen, hat man im in sinen korb gesetzt und gelegt. Darnach hat er yedem tůch zů ainem hembd, ouch zů ainem rock geben, ouch yedem ain roten seckel und etwas darinn (wievyl hat man nitt wissen mögen). Darnach hat man sy haim geschickt und yedem seinen korb nachdragen lassen. Solich ceremony hat der könig ouch brucht in dem frowenkloster zů sanct Catharinen. Ist gar andechtigklich zůgangen. Darnach um acht ur in der nacht sind by 40 menner in weyssen hembdern, barhopt und barfůß von der Predigerkirchen gen Unser Frauwen gangen, haben sich selbs allso uff der gassen hut mitt gaisslen geschlagen, das ir leyb und die hembder lauter blůt sind gewesen. Habend sich ouch allso wider hinumm geschlagen, das sy gar schwach worden und komm mehr habend gehn können. Ob doch die lauterischen ketzer lernen und ain exempel rechter bůßfertikait nemmen wellten und nitt in der hailgen fasten so růchloß sin, sonder doch ain mal im jar sich erzögen in tödtung des flaischs und darnach das gantz jar nichts rechts thain. Ach gott, ewiger gott und vatter, erleucht die blinthait gantzer wellt mitt dem liecht diner erkantnusß und erhalt unß by dines worts warhait! Morn faren unser gesandten davon. Gott mit euch. 18. aprilis 1548. Tuus Ambr. Bl. Bullingero suo. Tiguri.
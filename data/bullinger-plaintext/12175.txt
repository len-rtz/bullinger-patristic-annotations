S. Te amicitiam meam diu expetivisse, vir memorabilissime, ex animo lętor. Nam id ipsum est, quod ego obviis tibi manibus offerre iam pridem decreveram, si quacunque occasione id fieri commode hactenus potuisset. Nunc vero, cum tuam et pietatem et humanitatem in me tam liberaliter profuderis, ut non solum humanissimis literis, sed etiam tuo foetu, nimirum sacrosancta Tigurinę ecclesię confessione, me et salutaveris et donaveris, iamiam votis meis ardentibus compos sum. Vicissim si te mediocritate Lęti gaudere libet, tibi satisfactum esse puta. Scio equidem me tibi haud commendabilem fecisse vel erudicionem vel rerum experientiam, de quibus nihil plane gloriari possum; sed si quid pietatis in me esse existimatur, dei solius benignitati, cui semper sit gratia, acceptum, referatur, qua fidelium mentes variis et miris quibusdam modis conglutinantur. Ita spero me tibi primum innotuisse, et nunc, quod faustum et fęlix sit, perpetuum amicitię foedus tecum percussisse. Ecquid potuerat de me plus mereri quam Gordius et Spinx illa, quę Lutheri apophtegma et nodum multis indissolubilem tanta modestia, tanta gravitate, tanta denique maiestate solverit, ita ut, quotiesquoties reconnectantur, explicata sint? Indicibile est, vir optime, quam mihi syncerisque omnibus apud nos hoc scriptum vestrum arrideat; necessarium enim fuit et salubre futurum est reclamantibus etiam portis inferorum et Cerbero ipso. Illa, inquam, vestra confessio, etiamsi dei gratia iamdudum recte institutus sim, omni metallo mihi erit pretiosior meisque liberis thesauri loco custodienda. Argentorati, ut audio, restauratur confessio auricularis, cęnę domini previa, et forsitan nonnihil aliud Romanę farinę. Bucerus ędidit concordiam inter ipsum et Wicelium olim Lipsię meditatam, quę mihi et plerisque bonis admirationi est. Utinam tandem Prothei formam, sibi semper congruam, induant! Non equidem inviderem quibusdam tantopere quęsitam authoritatem, nisi et ipsi alios secum ad lapsum raperent. Salutem tam celebrium virorum, d. Pellicani, Bibliandri, Megandri, Gvaltheri, gratissime amplector adeoque, ut lętus lęter et exultem. O si aliquando merear in album singulorum amicitię referri! Resalutabis singulos quam diligentissime, omniaque officia illis de me pollicearis. Vale et meam rudiloquentiam boni consule. 4. aprilis 1545. Georgius Froelich, Lętus appellatus, archigrammateus Augustę Vindelicorum. Virtutibus et erudicione ornatissimo viro domino Henricho Bullingero, Tigurino ecclesiastae vigilantissimo. Zurch.
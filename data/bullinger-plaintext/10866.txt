Gratia et pax etc. Visum est michi tibi facere rem non ingratam, si admoneam, ut prudenter agas literis, quibus Benedicto scribis, siquidem non illo candore quo tu eas interpretatur. Tu eum lucrari studes tua humanitate; at ipse pervicatior redditur. Propterea rem hanc tene: Accidit hiis diebus, quod in senatu nostro quidam talem habuit concionem: "Ecce, domini mei, ego iamdudum vos admonui, Zvinglii doctrinam ne susciperetis. At nichil perficere potui; vos enim manibus pedibusque ivistis in eam sententiam. Nunc vero multi principes, cuncte urbes et nonulle ex Elvetiis cum concionatoribus eam respuunt doctrinam et ad Lutherum defecerunt. Vos igitur soli vultis persistere, quibus non est potestas eam defendendi" etc. multis aliis rationibus, quibus conatus est persuadere senatui, ut ad Lutherum deficiant. Quis autem fuerit, me latet; ego vero suspicor Zieglerum, patronum Benedicti, ex literis tuis et Leonis hec de vobis pronuncciasse. Sic versipellis vestra interpretatur; nam Benedictus iactatur publice sententiam suam, quam Berne disputavit, Scaphusie revocavit, iam redire ab inferis, vestram eo detrudi. Quapropter et ipse publice concionatus est, quemadmodum a Petro Louffensi et literis meis accepisti, non ut ipse se excusavit; non enim dubito, si veritatem scripsisset, tu sua minime probare potuisses. Iam nunc et tuam approbationem omnibus obtrudit, sed non addit, quod mendacia tibi proposuent. Verum de his alias; nuntius enim nimis festinavit; est tribunus, homo sincerus, cum quo commentari poteris, quicquid libuerit. Vale. 23. maii 1536. Erasmus Ritter, ex animo tuus. An Meister Heinrich Bullinger, minem lieben herren und bruÍ¦deren.
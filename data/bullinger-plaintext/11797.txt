S. Quem proximis tuis commendasti, examinatum misi ad Liechtstal una cum literis deputatorum, ut ludo praesit illic. Habet adnexum templum ante oppidum, in quo singulis dominicis concionandum est per horę dimidium. Recepit se idem ipsum diligenter exequuturum. Latine pulchre legit et bene interpretatur; exercitium tamen deest sententias ad doctrinam adplicandi, quod tanto tempore nunquam de praedicandi munere cogitavit. Attamen promisit se diligentiam adhibiturum esse tantam, ut et huic officio satisfacere possit et ita se parare ad maius aliquod in posterum. Commendatio tua iuvit eum potenter. Accessit et Hospiniani, dein et civis cuiusdam mihi plane grati deprecatio. Aiebat hic se novisse hominem fere a puero et nihil ipsum prae se tulisse unquam nisi probitatem. Expecto igitur, qualiter se gesturus sit. Bucerus expectatur in dies; Hedio locum eius ad tempus subplebit. Senex agit fortiter; episcopus autem Argentinensis quotidie labitur in peius. Audivi de Venetis, quod nescio quid ad evangelium spectans a vobis petierint; mirum, si ita est, quod ea de re nihil significaris, de monacho item rufa barba et ea longa velato, ut Urii pie cum ipso egerint, dum ex Italia quidam illic comprehenderint persecutores. Nam et hunc aiunt tandem venisse ad vos et inde in certum aliquem locum dimissum. Equidem interrogor super huiusmodi rebus a bonis viris, dumque nihil respondeo, pro fabula habent, quod putant nihil me nescire, quę isthic eveniunt. Et his diebus tandem accepi de d. Christophoro, ut ad tempus miserabiliter egerit, nempe post obitum uxoris suę. Et quis sic putasset? Ego supra modum condolui et condoleo, praesertim cum audio inutilem fere factum a paralysi. Quod si verum, opus esset vobis alio medico. Sed Gesnerus nimirum succedet, qui si non esset, Philippum, qui has reddit, commendarem tibi. Pro licentiato a medicis nostris habetur doctoratum accepturus mox, ubi locum certum aliquem habuerit. De praxi non est, ut quis dubitet; interim enim, dum hic se doctoratui devovit, nemo infirmorum in urbe fere non ad ipsum advolavit, et restituit, qui gravissime laborarunt. Mihi notus est a multis annis vir bonus et doctus et ęqui amantissimus, quę quidem res ipsum e suggestu deturbavit; parrhisiani enim noluerunt pati, qui expulerunt. Vellem prorsus ei consultum esse, postquam huc se totum et meo quidem videre non infeliciter adplicuit. Vocationem relinquere difficulter probo; sed quod Philippus fecit, improbare non ausim; adeo videtur mihi actum esse cum eo nequaquam amice, ne quid aliud dicam. Quamvis autem propter Cuͦnhardum nostrum non commendem virum, quęso tamen, siquid boni consilii dare valeas, vel meo nomine haud deneges. Vale per Christum cum tuis. Domino Theodoro dic, rogo, ut aliquando, nisi prorsus non sit ocium, me salutet. Basileę, raptim, 12. iunii anno 1543. Ut d. Petrus Caroli, qui apud nos aliquando fuit, dum et vos essetis praesentes, theologus Sorbonnensis, ut inquam in certamen provocarit Farellum, nosti nimirum. Quodsi nescis et nosse desideras, significato etc. De cęsare narravit hodie Martinus Cellarius mihi Mediolani esse. Dicito, quęso, si sit verum. Os. Myconius tuus. D. Heinricho Bullingero doctissimo, in domino suo. Z[üric]h.
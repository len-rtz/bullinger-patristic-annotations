S. De visione satisfecisti. De Persio curavi. Utinam cęsar periret commodo Germanię! Hodie praelegit mihi literas Gastius ex Friburgo missas a filio: cęsarem se expectare, nam Argentinę sit hybernaturus. Hic idem animus est mihi tecum, quamobrem scripsi ad Argentinenses, ut caveant uxoribus et filiabus, ut caveant suo ęrario et ut precentur dominum, verbo suo caveat; nam istis omnibus instare periculum, si veniat tyrannus impius. Ex fratribus aliquot se parant morti. Ago vero tibi gratias ob diligentiam, qua exposuisti mihi de Lucernanis et aliis, qui ad ludum istum venerunt. Placet, quicquid isthic agitur, et non in postremis, quod adseris Constantienses adesse. De Uriensibus et Sylvanis non admodum curo, maxime dum se excusarent. Dominus concedat, ut ludus iste bene institutus bene exeat, nempe in gloriam dei et in usum patrię communis. Diebus superioribus Friburgi exustum est coenobium d. Clarę. Ibi nec calices nec imagunculę Iesu iuvare potuerunt. Perierunt et plumę septingentorum aureorum, ex quibus lectos facere et vendere in animo fuerat. Gastii filius, qui Friburgi habitat, testatur. Venit his diebus ex Vienna prius eo ablegatus, qui adtulit summam esse illic, quod ad Turcam adtinet, pacem; munitam Budam, ut sit inexpugnabilis; excursiones interdum fieri in Stiriam, sed non magnis copiis. Locustas vidit intra Boedurum et Deckendorf tanto numero de coelo lapsas,  ut homines et bestias terruerint. In Alsatia et in ditione comitis Wirtembergensis boves, equi, porci, etc., moriuntur subito. Dum Beatus Rhenanus decumberet Argentinę, vocavit ad se consulem Selestadiensem; is iam insidens in equo et abiens equum amisit subito cadentem. Ita nos premit dominus propter peccata valde graviter, interim tamen condigne: Tam sumus enormiter pravi! Conqueruntur boni viri, quod Confoederati nimium fidant cęsari ob nescio quam securitatem; vellent eos esse paulo diligentiores. Equidem vere dico, si venerit Argentinam, tentabit contra nos aliquid. Dominus nobis adsit! Vale in domino cum Theodoro, Gvalthero, Buchtero et reliquis. Basileę, raptim 23. augusti anno 1547. Tuus Os. Myco. Scribit bonus quidam vir ad me his verbis: „Nihil plane aliud pollicentur tuis Helvetiis, qui norunt cursum astrorum, quam conditionem גאנד וֹ הֵדנוֹלאַני.[“] Non intelligo, quid is velit: exponant mihi Pellicanus et Theodorus una tecum, quę sit sententia! Valeant in domino. D. Heinricho Bullingero, viro doctissimo, fratri et domino perquam observando suo. Zü[ric]h.
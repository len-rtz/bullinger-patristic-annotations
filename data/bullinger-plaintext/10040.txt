Heinrich Bullinger, schuͤlmeister zuͦ Cappell, dem ersamen, wolgelerten her Mathysen, pfarrheren zuͤ Sengen, minem besonder lieben b[ruder]. Gnad unnd frid von gott dem vatter unnd unserm heren Jesu Christo. Hochgeprisen sye der hoch, allein ware, ewig, allmächtig, lebendig und einig gott, der himel und erden und alles, was darinn ist, geschaffen hat, und uns von ewigkeit har versechen, das wir in dem verdienen sines sunes Jesu Christi unsträfflich sin söltend, die zuͦ vor durch sünd unnd prästen also warend durch den fal unsers vatters Ade blos worden an aller reinikeit, das wir nit hettend wonen mögen by dem hochen, reinen gott, den hierumb sine propheten «ein verzerend für» nemend [Dtn 4,24; Hebr 12,29; Jes 33,14], es were dann, das er uß luterer gnad und unußsprechenlicher barmhertzikeit ein pundt mit unns gemachet hette, durch welchen er sin gunst gegen unns uffthon und sich unns für den einigen gott, das ist hordt, trost, schutz, schirm, heil unnd oberstes guͦt dar gestellt hette, unnd der unns ein somen geben wöllte, in welchem alle volcker der erden söltend glückselig unnd heil werden. Wie dann in ußgang der welt unns Christus Jesus, der gesegnet som, zuͤvor imm gsatzt unnd propheten verheissen, geleistet, in todt geben unnd von todten uff erweckt ist unnd jetzund sitzet zur grechten gottes, ein wares pfand der hulden gottes gegen unns, die wir durch sin pluͤt von sünden gewaschen unnd mit im in ewiges leben erstanden sind, so wir anders unsere hertzen des beredend unnd starck daruff bastent, das er unns vom vatter geben sye zur reingung, zur fromkeit unnd gnuͤgthuͤyung, der für und für unser fürspräch sye vor dem vatter unnd one inn niemant etc. Unnd die wyl also ouch du, aller liebster bruͤder, dises gheimnus durch die gnad gottes erlernet hast unnd weyßt, das nit me dann ein einiger gott, das ist ein einiger trost, hilf, heil unnd oberstes guͤt, ouch nit me dann ein einiger Christus Jesus, das ist versuͤner, gnuͤgthüyung, grechtikeit, erlosung unnd heyland, unnd allein ein einiger heiliger geist, der unns heiliget unnd waren gottes dienst lert, also das ussert und nebend disem ghein anderer gottes dienst, ghein fromkeit, ghein gnuͤgthuͤn, ghein heil, ghein trost, ghein verdienen, ghein fürspräch, ghein rouw [!] noch unnderschlouff ützit hillfft vor unserem hochen gott, darumb er das hertz unnd glouben ansicht, wir aber niemer von hertzen rein unnd hierumb Cristum [!] vor im zum gnädiger aller welt gestellt. Ja die wyl, sprich ich, dises alles warlichen weißt unnd ouch wie alle 1er ussert deren verfluͤcht, kan ich mich nit gnuͤg verwunderen, das du so gmach herfür brichst mit diner kundschaft, die du mit dinem predgen der heiligen drifaltikeit schuldig bist. Ja wölte gott, das du nit me hinder sich messist dann du gmach thuͤst. Hastu jetzund schon vergessen, von wannen du kummen unnd daß bi dem frommen, hanndvesten gottes diener Chuͤnraten Schmiden erzogen bist, welcher one zwyfel dich des wegs des heren bericht, also das du wol weißt, das dise 1er von gott, die warheit unnd ghein lugy ist unnd ee muͤß himel unnd erden krachen, ee dann ein wort darvon gange? Bistu aber ein warer Christ, das ist ein gesalbeter gottes, so hastu schon die kundschafft gott des heiligen geistes in dinem hertzen, der da zügnus gibt dem usseren wort gottes, das dich wenig der welt schmach reden yrrend; wann was lyt dir daran, wie die welt kätzery, so du des gwüßlichen im hertzen durch glouben unnd heiligen geist bericht bist, das im nit anders gesin mag, unnd ob glich alle welt darwider toubte? Besich die 1. Epistel Ioannis im ußgang des 2. capitels von diser salbung unnd kuntschafft [2,27]. So aber du dise kuntschafft im hertzen hast, das ist so du ein warer Christ bist, wie gibst dann dinem gott nit kundtschafft, oder wie kanstu den geist gottes in dir erstecken? Oder, so dem allem nüt, weißt dann nit, das dine underthonen tempel sind des heiligen geistes, unnd demnach, das gott alle die schenden wirt, so sinen tempel verunheiligend? Betracht doch einist, was uff ir habe die sünd, so man nempt inn heiligen geist [Math 12, v. 13]. Abfallen aber von der warheit, luggen unnd die erkant warheit verwoltigen [!] ist sünd in den heiligen geist. So luͤg mancher für sich mit sinem schwancken im weg der warheit, was grossen zorn gottes der uff sin arme sei lade, wann es sunst ouch geschriben stadt: «Wer sin hannd an den pfluͤg leit unnd sicht hindersich, der ist nit geschickt zum rich gottes» unnd abermals: «Wer sich minen und miner worten beschemt vor disem bösen abtrülligen volck, des wirt sich ouch der sun des menschens beschämen, wann er kummen wirt in siner großmächtigen herlikeit zuͦ richten» etc. unnd widerumb: «Nit wirt ein yeder das rych besitzen, der da sprechen kan: her, her!», nit ein jeder, der wol anhept, sunder der nit hindersich loufft und «beharret bis in das end». «O, gedenck der huß frowen Loths!» Du bist ein hirt, des crützes soltu dich nit entsagen. Wann wondist du, das din her Christus Jesus umb dinentwillen sin ewiges wort bräche? Unnd darumb, so er spricht: «So üch die welt hasset, so wüssent, das sy mich vor üch gehasset hat. Werend ir von der welt, so hette üch die welt lieb, nun sind ir aber nit von der welt, darumb hasset üch die wellt. Der knecht ist ye nit grösser dann sin her; habend sy mich verfolget, so werdent sy üch nüt sparen». Aber darab lassend üch nit grusen, «denn also habend sy verfolget die propheten, die vor üch gewesen sind». «Ich hab die welt überwunden» unnd «üwer leid sol in fröud bekert werden». So nun dem also, muͤß es schlechtlich erlitten sin. Bist du nun fest, so bist ein hirt, wanckist, so bist ein söldner unnd nit ein hirt. Wach aber uff vom schlaff, bis wacker unnd tritt herfür unnder din verdingten, ja eigen schaff, fürcht dir nit, es ist umb ein suren lufft zethuͤn unnd gib inen gruͤne unnd gsunde fuͤr für, frischs lebendigs tranck, unnd alles, das mit fuͤssen betruͤpt unnd zertretten ist das thuͤ wyt von inen. Allein das einig, ewig, warhafft, lebendig wort gottes macht gsund, starck unnd feyß unnsere seien, wie angezeigt ist durch Ezechiel am 34 [11 ff]unnd David, Psalm 118 oder nach der Ebreeren zal 119 [1ff], und besich in den gschichten der botten am 20. cap. [Apg 20,28], wie thür dir dine schaff werdent bevolchen. Gastu disem nach und laßt dich nit ab wenden ab yedem gegen wind, wol dir, «der herr ist mit dir» [Lk 1,28]! Volgend dir aber die schaff nit, so sye das bluͤt uff ire köppff. Gast du aber disem nit nach, so wirt alles bluͤt aller diner schaffen von dinen henden erforderet und alle die plagen uff dich uß gossen werden, die allenthalben im nüwen unnd alten testament benamset sind: Deut[er]o. 28 [20ff], Hiere. 23 [12ff], in Michea [1,3ff], Amos [1,3ff], Apocalipsi [6,1ff; 8,7ff u. a.]. Darumb bis muͤtig, erheb din stimm unnd laß das wort gottes wie ein herhorn schallen unnd trag herfür alts unnd nüws, handlende wie sich einem botten oder legaten Christi vor gottes ougen zimpt, unnd hab nun kein unmuͤt, dann der her ist mit allen denen, die inn suͤchend mit einem richtigen hertzen, unnd verheißt dir mit dem mund, durch wölchen ghein lugy nit gan mag, trost, hilf, bistand unnd errettung, nit me dann biß trüw am [!] im; «wann er kan sich selbs nit leugnen», als Paulus von im nit allein züget, sonnder zum dickermal entpfunden hat. Hiere. 1 [17-19] spricht gott also: «Stand uff unnd begürt din lenden unnd verkünd inen alles, das ich dir gebüten, und fürcht dir nun nit vor iren gegenwürtikeit. Ich wil auch machen, das du nit fürchtest iren angesicht, wann ich hab dich dargeben uff hüttigen tag wie ein starcke wolbewerdte statt, wie ein ysine sul unnd ehrine mur über alles ertrich, vor allen künigen, fürsten unnd pfaffen alles ertrichs. Unnd sy werdent wider dich stryten, aber nit gesigen; dann ich bin by dir, spricht gott, das ich dich redte.» Item Ezechielis am 3 [8f] spricht gott also: «Sich, ich hab din angsicht vil strenger gemacht dann ires sye unnd din stirnen vil herter dann iren, vil herter dann adamant unnd kißlig. Darumb fürcht sy nun nüt unnd entsitz dir nit vor irem ruch sächen, dann es ist sust ein hart scharpffes volck.» So spricht ouch Christus: «Ich sennden üch wie die schaff mitten unnder die wolff, darumb sind fürsichtig wie die schlangen unnd on falsch wie die tuben. Unnd so sy üch gefangen fuͤrend, so sorgend nit, wie ir üch verantwurten oder gesygen mögend». Dann die wyl ir die sind, so gottes wort fuͤrend, wirt üch ylends ein sölliche kunst unnd red geben, deren weder fürsten noch heren werden noch gedören wider stan. So du nun weißt, das dis ist das war unbetruglich wort gottes, das dir nimmer mer fälen mag, wen fürchtist dann? Warumb trist nit herfür wie ein löw, allem dem zeweren, das dinen schaffen schaden bringen mag? Laß by lib nit zuͦ, das man dich yenen könne ein falschen propheten schelten! Nun spricht aber von selbigen apostolus, daß sölchs alles thuͤgind umb ruͤms willen, den menschen zuͦ gefallen, unnd das sy dem crütz entlouffend. Nit also du, min frommer Mathia, sunder hallt dich fry, dapffer, unsträfflich wie Mathias: Acto. 1 [21ff]. Bewapne dich mit gottes wort, dann es ist gnuͤg, das wir gottes guͤte unnd gedult also lange zit mit unserem irsal unnd sünden mißbrucht habend. Laß uns betrachten, das wir staub unnd äschen sind unnd unnser tag hingond wie der schatten, das es ein schedlicher gwün ist, so wir glich alle welt gwunnind unnd schaden zuͦ wandtint unseren armen seien. Laß unns zuͤ hertzen gon, das wir christen sind unnd das christenlich wesen nit ein fryheit oder liechtfertikeit ist des fleischs, die wyl wir zuͤ guͤten wercken verwidmet sind unnd Paulus spricht, das «welche war christen syend, die crützgend iren [!] fleisch mit sinen lüsten». Fürderlicher aber wirt von dir, des halben du ein hirt bist, erforderet ein christenlich wesen unnd das du nit gytig, hochfertig, vertruncken, zornig, gots lesterig, nidig, «unbeschnittner lefftzen» [Ex 6,12], unrein, huͤrisch, eebrächerisch unnd der glichen (1 Timoth. 3 [2ff]) syest, wann du rechnung geben muͤst dem obersten hirten Christo zuͤ der stund, so du es vilichter nit meintest, unnd geurteilt vor aller wellt, so er kommen wirt «zu richten lebendig unnd todt» [2 Tim 4,1], ouch yedem ze geben noch dem er thon hat. Dis min trüw ermanung nim, lieber Mathya, im besten uff, darumb sy dir von dinem guͤten, günstigen unnd getrüwen fründ zuͦ geschriben ist; wann gwüßlichen hette dir gheiner so vil, insonnders ein fäderleser, gesagt, wo inn nit hette gunst zuͦ dir gezogenn. Unnd bis nun muͤtig, wann du selbs bas weißt, das wir umbgond mit der götlichen warheit. Oder zuͤ wem wysend wir, on zuͦ gott? Was lerend wir, on ein christenlich wäsen? Woruß, on allein uß dem götlichen wort, das wir ouch in siner art blyben unnd gschrifft mit gschrifft ußlegend? Wer ist unnser trost, hilf unnd grechtikeit, fürspräch unnd leben, on allein Christus? Wer ist dann, dem da yenen möchte grusen, die wyl häll gesprochen ist: «Ich bin das liecht der wellt; wer nach mir gadt, der wirt nit irren in einiger vinsternus»? Sihe, das hat geredt der mund aller warheit, dem volgend wir (weißtu wol) mit unnserem leren unnd ouch, so vil gott gibt, mit dem leben. Wie köndte dann yemands unnder den christen grusen? Denen aber, die unns also unverschampt uß unwüssenheit ketzerend, verlihe gott sin hecht, wann wir warend ouch «etwan finsternus, jetzund aber liecht in dem heren» [Eph 5,8], unnd zwaren, söllte es nießwan gon an die pundt riemen, wölltend wir gwüßlichen unnd one arbeit dise schmächer nit allein uß götlichem wort, sonder ouch uß den alten consilien unnd vetteren, Niceno, Aphricano, Carthaginense, Ephesino, Mileventano, Tertulliano, Augustino, Cipriano, Lactantio, Athanasio, Origene unnd der glichenn öffentlich unnd heiter überzügen, das sy erger kätzeryen lerend unnd uffnind, dann Hebionis, Martionis, Arrii und Manichei ye gewesen sind. Der gott aber, so alle die begnadet, die in warem glouben unnd unschuldigem leben vor im wandlend, ouch nit fürchtend sinem namen zugnüs geben vor aller welt, der welle ouch din hertz unnd gmuͤt erlüchten 107, das du sin ware eer unnd herlikeit warlich unnd one falsch verkündist, also das dine schaff, dir von Christo geben, warlichen in warem glouben unnd unschuldigem leben dem hochen einigen gott dienind. Unnd die huld gottes sye mit dir unnd allen denen, die Christen gottes sun in der warheit liebend. Amen. Von Cappell, des 8. tages februarii im 1526, ylends unnd schnell.
Gracia et pax a deo per Iesum Christum. 18. aprilis Buccerus Scaphusiam venit meque adiit. Quem primo aspectu cognoscere non potui, dum facie michi ignotus erat. Verum dum commentaremur simul de furiosis Lutheri epistolis et ipse Lutherum nonnichil excusare studebat, suspicio accessit ipsum esse Bucerum. Interrogavi, unde vel quo pergerent, habet enim comitem italum, doctissimum et disertissimum virum. Respondebant se ideo adventasse, ut me viderent et profectum nostre ecclesie intelligerent, atque eam ob rem Constantiam, Sanctogallum, Tigurum et Bernam profecturos, quo ceteros fratres Argentoratenses, a quibus missi, certiores reddere possent, atque si essent fratres, quibus tuto fides credenda esset, ut vocarem. Haberent, quae nobis exponerent. 20. aprilis vocavi quosdam ex agro Scaphusianorum. Nam ipse eo die, quia dominica erat et feriabatur, duas conciones ad populum habuit. Post secundam convenimus simul excepto Benedicto, quem noluit interesse, ne forsan rem sinistre interpretaretur atque occasionem arriperet pristini erroris. Principio se excusavit ab infamia, qua forsan notaretur, quasi Luthero post obitum Zuinglii et Oecolampadii plus concederet, quam ab eis, dum in humanis essent, concessum foret. Hac in re suam innocentiam indicabat, neque futurum, ut vel ad unguem cederet, in quo non Zuinglius et Oecolampadius cessissent. Secundo, quamvis Lutherus suam pateretur firmitatem, ut fratres plus equo sathane traderet, tamen adhortabatur, ne illum pro suggestu traduceremus. Tercio sentenciam suam in cena dominica recensuit, quam non potuimus assequi diversam esse a nostra. Quamobrem hoc ad te scripsi, ut tu eo cautius id animadvertas. Si quid alienum esset, quod mea simplicitas capere non potuit, michi indices oro. 21. iterum abiit, ad primam maii apud te erit Tiguri. Ceterum te oro, ut me cerciorem reddas de rebus Tigurinorum cum Quinque Pagis et quid sperandum sit. Vale. Ex Scaphusia, 26. aprilis 1533. Erasmus Ritter, ex animo tuus. Dem wolgelerten herren, herr Hainrich Bullinger, predicanten zuÍ¦ Zurich, sinem lieben ---
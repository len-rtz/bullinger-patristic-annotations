Gratia et pax etc. S. Tarde nimis venit monitio tua, sed Miconii praecessit. Venit decanus ille Bernam die lune, quae erat 22. augusti, et delituit in hospitio corone nobis insciis usque in diem Veneris interim diligenter omnia considerans, quo viam excogitaret nos callide invadendi. Tandem consilio reperto senatum adiit petiturus, quatinus illi copia fieret nobiscum congrediendi et disputandi de fide et religione nostra. Nos moniti praevenimus eum et depinximus hominem senatui, ut ex literis Miconii intellexeramus. Senatus interdixit illi urbe et agro. Postero die consul Negelinus, ut est vir prudens, intellexit unum e famulis suis (habet enim duos) ędes Apiarii, typographi nostri, frequentare multoties. Cogitavit, si forsan Apiarius aliquid nęniarum suarum imprimeret. Adiit domum Apiarii et rem ita reperit, quemadmodum suspicabatur. Protinus igitur vocabatur in senatum decanus et sciscitabatur, qua authoritate fretus id tentarit sine consensu senatus. Respondit inter alia fidem nostram non esse fidem christianam, sed offendiculis plenam neque authoritate scripture suffultam, quapropter statim ab urbe et agro expellitur. Docet autem iustificationem homini non ex fide sola, sed etiam operibus provenire. Quare diligenter circumspicite; est enim homo non indoctus et vafer supraque modum eloquens, callidus et insignis hopocritha[!], qui facie, vestitu incessuque mirum ad decipiendum se artificem praebet. Sic habes, de nebulone quid apud nos actum sit. Vale. Ex Berna, 27. augusti 1541. Erasmus Ritter ex animo tuus. Dem wolgelerten herrnn Meister Heinrich Bullingernn, predicanten zuͦ Zürich, minem gunstigen, lieben herrnn zuͦ handen.
Non mihi vacat, ut ad vos scribam, clarissimi viri, domine preposite, domine Theodore, domine Megander, Frisi, Kesnere vosque alii, charissimi fratres, tamen semper memor sum maximorum vestrorum beneficiorum. Non habeo nunc catalogum nominum vestrorum, qui est Argentinae, itaque non possum omnes nunc nominare; tamen omnes amo, colo, veneror tacito cogitationis affectu. Oro vos, exhilarate semel animum meum vestris scriptis, nam et monitionibus et instructionibus vestris semper egeo. Utinam liceat adhuc semel in hac vita videre illa sacratissima pectora! O si, o si! Si autem hoc non liceat, videbimus tamen nos in illo die in regno patris nostri; quod utinam quam primum adveniat, ne non fiat salva omnis caro! Nam magna est miseria istis regionibus. Sed de his alias. Meus hospes meritissimus, m. Bullingerus, spero, salutabit vos meis verbis. Valete in domino. 1545, 25. martii, Bonnae. Albertus Hardenbergus Frisius. Clarissimis viris patribus et fratribus meis, ministris ecclesiae Tygurinae seorsum singulis.
Miser sum iam bis; non solum enim non possum adversariis iam, sed nec amicis satisfacere. Quam valde vos me inde revocatis, tam valde me eo impellunt utrique Bernates et Argentinenses fratres. Quid faciam, Bullingere? Nihil, arbitror, omnino, ne iam etiam vos incipiam ledere. Tamen via opus est et faciendum aliquid est. Utinam sint iudicia ecclesię sic constituta, qualiter olim fuerunt; liceret sine rixa, si quis error ortus est, communi bonorum sententia rem explicare. Nunc ait alius, alius negat, cęteri astant dubii, quorsum res evadat, boni non sine dolore, mali non sine lętitia. Ipse si meo in hac re solus unusque permitto, vides, quomodo me gravem. Sed utcunque est res, hunc titulum papisticum et larvam hanc certum est nullo pacto admittere. Ut aliquid autem faciam ac ut ne dicar solus ego esse, qui ne authoritate quidem totius reipublicae moveatur, ne synodo et coetu ecclesiae, manuum impositione, ritu moreque apostolico notari designarique non papae, sed ecclesiae doctor patiar, idque non ullius doctoris aut papae aut episcopi, sed pastoris nostri authoritate. Atque id est, quod permittere de me bonis volo, non amplius. Qua re si potest hęc tolli dissentio, bene est; si non potest, sat scio me authorem dissentionis non esse, sed sathanae titulos. Hęc velim tibi et per te fratribus omnibus significare, ut si consilium hoc probetis, via inventa videatur, quomodo consuli rebus possit, et ea quidem recta et legitima et ab omni ostentatione et pompa infelici aliena. Cęterum honestissimę omnium vestrum consolationi et invitationi maximas habeo gratias. Agnosco genuinam in vobis charitatem et spiritum Christi. Dominus nos in sua sancta voluntate conservet. Amen. S. Grynęus vester frater in domino. Valete. Calendis ianuarii. De hoc meo consilio nulli dicetis; vellem enim et hanc necessitatem effugere, si possem. H[enrico] Bulingero, fratri charissimo in domino.
Min guͦtwillig dinst zefor, lieber her, sonders vertrawtter, lieber frewndt. Aus ewerm schreiben hab ich gnugsam vernomen, wie die sachen bei uns des kriegß halb beschaffen, und so beileuffige und umstendige ursachen, grunthlich ermessen. Hat diser zeit nit wol ettwas thattlichs gegen den anstoͤßern (das aber in andere weg disern krieg wol befurderet) mugen furgenomen werden. Dem  sige aber allem, wie eß wolle, so wil unsere hoͤchste notturft gegen unserm grausamen und arcklistigen findt erforderen, das wir im manigfaltig abruch thuͦent und sine rattschleg und furnemen, in denen er wunderbarlich und arcklistig, zerstoͤrent und zwnichten machent. Furnemlich so hat er fil jar practiciert und gehandlet, wie er die Teuschen dahin bewegte, das sie des koͤnigs uß Franckrich abgesagte feindt wurdent. Damitt hat er das einig mittel, das in an seinem furnemen der monarchei alweg verhindert, hinweg genomen, welches gnogsam der lest friden, so er mitt Franckrich angenomen, bezüget. Dan so das nit allein in dem krieg sin furhaben gesin were, das er der Teuschen und Franzossen vertrawen hiemitt hinnemen wellen, were zw derselben zeit gegen Franckrich der sachen wol ander ratt geschaffen. Allein hat er dis gesucht (ist im gelungen), sunst hette er dis sein jetzig fürnemen gar nie dorffen understan. Dwil wir dan sechent, das er damitt gesterckt, ist pillich, wir nachgedenckens habent, wie dem ratt gescheche. Deßhalb wil ich euch gantz guͦtter meinong nit verhaltten, das disere unse[re] religionsstende mitt Franckrich in stetter underhandlong standent, was gestalt sei ettwes verstantz und frewntschaft zwider dem keysser mitt einandern ufrichten mechtent. Und sindt darum ettwes underredt in geschrift Franckreich verfassett zwgestelt. Ist diser zeit noch newtzit geantwurt. Wirt bei uns dahin geachtet, Franckrich thue in diser handlong wie alle andern potentaten: welle der sachen ettwas bas zwsechen, wiewol ettwes gantz guͦttem willen sol angepotten sin. Und achtet man, es bescheche furnemlich darum, das der koͤnig zwfor welle erfaren, wie sich die ort der Eignoschaft, so des evangelions  halb sich pillicher gestal[t] dan er, der koenig, annemen soltent. Und so er bericht, das die evangelischen stett sich der sachen mitt ernst beladen welttendt oder das, so sich der koenig mitt disern stenden in verstandt inlassen wurde, sonders gefallens und willen daran haben wurden, wurde der konig aller sachen um so fil geneigter und williger. Nun ist nit minder, wir wussent, was der könig harin fürnemen; das das nit uß furderong des evangelions, sonders seines nutzes wegen gehandlet werde. Sol sich niemantz irren lassen. Mechtent wir mitt disern mittlen den konig dem keysser in das har pringen, were wol gethan. Man muͦss boͤß mitt boͤßem vertriben. Beschickt das oder derglichen nit, das man dem keysser an andern ortten ouch ze schaffen wirt geben und er sin macht und stercke an eim ortt wirt megen bei einandern behalten, ist zw dem hechsten zw besorgen, so der her nit wunderbarlich die seinen erhalten, er werde uns mitt der harr des kriegs abtriben. Sin kriegen statt gar nit uf redlichen thaten, sonders allein uff falsch list und untrew. Ich wil nit alle ursachen anzeigen, warum ich disers besorg und das, so mitt Franckrich zwegen gepracht, nutz, guͦtz und furderong wurde pringen. Mag jeder verstendiger wol ermessen. Um so fil aber glaubent mir, das ich disern krieg um so fil gesechen und erfaren hab, so disern sachen nit guͦtt ratt beschicht, werdent wir all der tyranney des keyssers nit enttrünnen. Nun, wie das geschechen moͤg und mitt was mittlen, habent sich ewer und ander unser herren gnuͦsam dessen selbs zw berichten. Ich wil hiemitt das min thuͦn mitt diser anzeigong. Megent ir, wen ir guͦtt achtentt, disern sachen befurderlich ze sin, dis anzeigen. So ir dan weittern mein bericht erforderint, wil ich uff min ankunft diser sachen weitleuffigern bericht geben. Der herre gott beware uns zw allem guͦttem. Datum Giengen im feldtlager, den 29. octobris im 46. jar. E[wer] alzeit williger Hartman von Halwil. Man handlet diser zeit nützig namhaftigs des schribens wert dan allemol ein scharmutz. Dem wolgelerten und getrawen hern Heinrich Bullinger, predigern zw Zwrich, minem sonders geliepten hern und frewndt. Zwrich.
Gratiam a domino. Domum hactenus redire non licuit vel propter vos aut conscientiam, qua veritus, ne me discedente ecclesia nostra destitueretur. At quando omnia adamussim pensito, omnino diversum invenio, videlicet praesenciam meam magis obesse quam prodesse ecclesię nostrę, praesertim hoc tempore, quando [non] racione, iudicio, zelo ac studio domini, sed adfectibus omnia transiguntur, idque non solum unius, sed virorum multorum piorum odio, quos studiis, conatibus et inventis nostris non consentire videmus. Et qui hactenus in vado haesi, quid agerem, nescius, nunc tandem, quo me vertam, deus comonstrare apertissime videtur, Tigurum videlicet, ad charissimos vos fratres meos. Per dominum igitur oro, rogo et obtestor, ut vestro consensu ad vos me recipere ac comigrare queam. Extrahite me a faucibus leonis, obsecro, et ne pavescatis, metuatis, formidetis, exhorescatis, per dominum oro, meum ad vos adventum. Totus domini et vester ero; non me et mea, sed praescripta fratrum in mortem usque sequar. Non verba erunt, sed factis praestabo omnia. Literas, quas hic transmitto, per dominum oro, vos ipsi ad senatum has referre causamque meam isthic agere velitis, nisi consilium aliquod melius vobis videatur. Sed ne procrastinetis; ego enim cras adibo senatum rogaturus, ut eius pace domum redire liceat. Id quin factum fuerit, abitum maturabo. Deus bene vertat. De domo conducenda oro, iuvate, fratres. Hagero et fratri meo vini et lingnorum [!] coempcionem demandavi. Erasmus dicit se omne negocium vobis depinxisse, quare praetereo omnia. In summa: Magna ex parte ecclesia Bernensis a Tigurina avulsa est. Voluit certe hoc dominus, ut Tigurina sola in luce consisteret. Valete in domino, charissimi fratres. Satagite negocium meum, per Christum oro. Bernę, 22. decembris anno 37. Megand. ex animo vester. Bullingero ac Leoni, Tigurinę ecclesię ministris vigilantissimis, fratribus suis in domino charissimis.
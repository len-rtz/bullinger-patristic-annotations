S. De revocando post tempus semestre Christophoro vestros audio cogitare. Id mihi videtur non satis esse tempestivum; nam talis est iam aetate et statura, ut redire sine pudore nequeat ac manere. Et decet hanc aetatem nosse mores hominum, videre et audire doctos multos et varios. Nosti, quam ea res valde prosit, postquam iudicium quis adeptus est, ut omnia videat et audiat ad suum et patrię commodum, quale equidem in illo esse haudquaquam dubito. Si Otho mansisset domi et praeceptorem habuisset, qualis ipse nunc est, nunquam evasisset talis. Sic de Amiano, sic de Gesnero, sic de omnibus vere dicere licet. Invenitur monachus aliquis doctissimus, sed non nisi apud suos, quia limina sui monasterii nunquam egressus est. Domi haerere suum tempus habet, similiter et esse foris. Haec consideranda erant iis meo iudicio, qui adulescentiae curandae praepositi sunt. Taceo nunc morem vestrum, quo iungitis uxoribus, mox ubi adulescentes aliquousque aetatis pervenerunt. Quod quam noceat ingeniis et corpori crescenti, non est, ut dicam, apud te praesertim. Adde vero, quod moderatum ingenium non plus absumet foris pecuniarum quam domi. Esto vero, quod plus absumat; virtute et literarum auctu facile compensat. Velim itaque, tu pro tua prudentia reliquos sic informares, ut ab illo et aliis, qui bonae sunt spei, revocandis abstinerent, quousque cogeret necessitas, postquam hactenus non poenituit vel vos vel vestros aliquamdiu mansisse apud exteros. Habetis ingenia quędam apud vos satis felicia, sed quod nunquam exierunt Tigurum, mirum est, quam sint, dum versantur inter alienos, inepta. Non profecto temere iactamus: Vir, qui nunquam exivit patriam, anserem esse, item esse panem non coctum. Verum tu isthaec omnia rectius potes considerare quam ego scribere. Fac igitur, quod nosti et vales. Duo alii nuper abierunt, sed nescimus, quonam. Neque Grynęum neque me salutarunt. Christophorus ait Christianum dixisse abituros esse Marpurgum. Reliquum est: Dominus Grynaeus factus est rector magnificus universitatis nostrae. Undiquaque delectus habentur contra Turcam, quem nemo provocavit nisi Ferdinandus ambitione sua. Intra octo dies habebitur conventus iterum nobilium in Ensheim. Rumor est Turcam tale nuncium misisse ad papam, hac ęstate velit invisere palacium eius. Ferdinandus mandato minacissimo cavit, ne quis suorum excurrat ad alienos dominos. Mitterem, quę ex comitiis nuper sunt scripta, nisi Grynaeus me praevenisset. Vale in Christo cum tuis. Valeat Theodorus et Pellicanus. Sunt, qui dicant ducem Wirtenbergensem lavare in Thermis Ferinis, quod miror, postquam ex tuis aliter intelleximus. Iterum vale. Basileae, 9. maii anno 1541. Os. Myconius tuus. Domino Heinricho Bullingero doctissimo, in domino suo.
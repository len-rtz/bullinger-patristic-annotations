S. Conditio mea talis Basileae fuit, quemadmodum iamdudum scripsi, ut inde mensam haberem et 24 florenos. Sed quoniam discipuli omnes ex paedagogio pestem fugerunt, redeunt nulli, haud immerito mensa denegatur, quae non ob aliam causam antea dabatur, quam ut praelegerem in Offitiis et a coena repeterem. Soli remanserunt 24 floreni, propter quos in Herodiano pergo; et quia per annum mihi non sufficiunt 24 floreni (nam inde ne mensam quidem emo, tantum abest, ut reliqua necessaria comparari queant), commodissime tuas literas nuper accipiebam de me in d. Rellicani locum. Quamvis autem nihil certi affirmabas, tamen interea temporis hic Basileae non aliam conditionem ambivi existimans indecorum esse conditionem iamiam deserendam vel petere vel offerre. Quodsi igitur nondum est occasio domum redeundi, nihil aliud abs te et ab reliquis peto collegiarchis, quam ut vel pauci anni concedantur, quibus aliquod munus sustineam, ne maiores faciam sumptus. Plus satis offendi patrem magnitudine debitorum, et merito nec ipse largitur amplius nec Froschouerus diutius expectat, ideoque vehementer oro tuam humanitatem, ne graveris obedientissimo filio tuo per proximum nuntium, quid optimum visum fuerit, significare. Vale, charissime pater, cum uxore et liberis. Basileae, 23. maii 1539. Otho Werdm√ºllerus tibi deditissimus. Clarissimo viro domino Henrico Bullingero, patri suo plurimum colendo. Tiguri.
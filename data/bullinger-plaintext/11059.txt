S. Cupis per me et Bedrotum fieri certior, aliquone suo emolumento Christophori Clauseri filius apud nos operam in myropolio navet. Ego, ut paucis dicam, quod sentio, principio statim, cum huc veniret adolescens, valde mirabar, cur celebrioribus pręteritis in hac potissimum voluerit servire officina. Et nisi credidissem quasdam familiaritatis inter doctorem Christophorum et hunc myropolam intercessisse causas, iam tunc dissuasissem adolescenti, ne se homini manciparet, qui, si cętera probus et integer sit, tamen, quod certo constat, propter artis imperitiam ęgre potuit a senatu impetrare, ut in urbe nostra myropolam ageret, quod etiam hinc facile colligitur, cum alii apud nos satis celebres habeant officinas, ipse propter suae officinę infrequentiam aromatibus vendendis interim dat operam; taceo quod, quantum ego intelligo, plus a suis discipulis exigit mercedis quam alius quisquam, imo, ut rem totam uno habeas verbo: Qui primas inter myropolas in urbe nostra tenere putatur, serio (nam multum habet mecum familiaritatis propter convictorem meum, illi ex fratre nepotem) mihi dixit se gratis velle talem adolescentem, si detur, multo fidelius instituere. Quare, optime Bullingere, quod ad hanc rem attinet, si doctor Christophorus filio suo consultum vult, non patietur eum diutius apud talem magistrum et pecunię et temporis facere dispendium. Haec bono animo scribo, non quod civi meo lucrum, si quod facit per adolescentem, invideam, sed quod tibi, qui hęc scire voluisti, libentissime volui morem gerere et doctorem Christophorum de suo damno vehementer admonitum cupio. Non multum his dissimilia, puto, Bedrotus scribet, qui et alia, quę fuerant referenda, adiiciet. Vale, et me ut hactenus amare ne cesses. Saluta fratres et amicos omnes apud vos, pręcipue Leonem et Pellicanum. Argentorati, sexto idus iulii anno 1537. Petrus Dasypodius. Henrico Bullingero, viro integro et docto, urbis Tigurinę antistiti, fratri et amico suo percharo.
S. P. D. Nuper Samuele nuncio ad binas tuas literas respondi, pater charissime. Nunc ad vos properantem d. Michaelem sine tabellis ire non potui permittere. Nam licet is apud te ut notus, ut frater, ut eadem a domino functione tecum donatus et fidelis evangelii praeco, mea commendatione suis seipsum dotibus magis commendet, tamen, quod officii mei erat, omittere ingratitudinis erga illum et improbitatis crimine notari posset. Siquidem illo firmiorem amicum hic non habeo, etsi quosdam firmissimos habeam, neque est, quocum mea consilia vel tutius vel utilius communicem. Quare illi ex animo bene cupio praecorque, ut illius causam non alieniore iuves animo, ac si mea foret. Filios eius, de quibus nunc solicitus vestram opem imploratum venit, dociles atque sequaces, probos et hactenus inculpatos in meo ludo habui, dignos mehercle fortuna ditiore. Quos (nisi vana prorsus spero), si vixerint, fovisse non poenitebit neque parentem neque vos neque quicunque illos promoverint. Oro igitur (et quod oro, spero etiam), tuum scilicet eis patrocinium non defuturum. Quod res amici attinet, parcius, quam oportuit, attigi, sed tantum apud te, cui ille notior est, quam ut pluribus opus sit. De meis, ne nihil dicam, hęc paucissima accipe: Valeo quidem optime cum meis, sed laboribus (quos non paucos esse nosti, qui olim quoque, sed fortasse non sine coadiutore, ut ego, pueris docendis operam dabas) adduntur alii labores, qui nisi brevi aut tollantur aut minuantur (quoniam hoc modo musis sacra facere liberum non erit), ad vestram opem confugere cogar. Rem omnem ex compatre meo Michaele poteris cognoscere. Salutat te mea. Salutabis meis verbis tuos omnes. Vale. Biellnis, pridie idus iunii 1547. Tuus ut nosti Ioannes Leopoldus Fry. Doctissimo piissimoque viro d. Heinrycho Bullingero, Tigurinę ecclesię antistiti fidelissimo, patri colendissimo suo.
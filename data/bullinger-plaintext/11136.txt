S. Abiturus ad te Stapferus petiit testimonium de se meum ob nescio quem accusatorem, qui ipsum apud te accusavit, ut literae tuę docent, satis contumeliose. Dico per veritatem, quantum mihi notus est et quantum a Tigurinis, qui nobiscum sunt, audio, puer est innocens ac studiosus. Nescio, qui de ipso conqueratur quicquam; scio, qui laudibus vehant propter mores et studia. Ex colloquio deprehendes, quam sit puerilis quamque pro ętate satis usque huc profecerit in literis. A Gallis semel seductus non dico nimium biberat, sed sale conditum vinum per vomitum reddiderat; verum deinceps et vinum et Gallos vitavit. Si quid huius forsitan ad te pervenisset, crede sic actum, quemadmodum dico, nisi mentiantur testes, qui libere apud me sic confessi sunt. Fuit iam circiter sex hebdomadas apud Hospinianum, praepositum collegii nostri et his diebus praefectum paedagogio praedicatorum; is omnia bona testificatur de puero. Si posset apud hunc perdurare, consultum esset certe illi non vulgariter; talis est enim, ut domini et academię et senatus ad utrunque iam dictum munus vocarint precibus et pollicitationibus. Si mihi filius esset, nollem ei patrem in literis et moribus alium. Puer dolet, quod acerbius ipsum convenisti; non fuit igitur quies, nisi postquam consilium eius adprobatum est per alios adeundi te, ut coram se defenderet. Hunc velim igitur haberes commendatum, orphanum praesertim, ne despondeat animum. Spes est enim futurum talem, qualem optare potes. Unum cave, ne cogas redire ad eum, a quo discessit; causas narrabit ipse. Hęc tibi; nam si caput irritabile illud tale aliquid de me rescisceret, ecclesia nostra peius habitura esset. Ego quietem amo, quocirca multa cogor devorare, quae sunt satis acerba. Verum sanitatem interea sic conservavi in ecclesiae capitibus. Vale et me ama. Salva sit familia tua omnis et d. Pellicanus. Basileae, 17. ianuarii anno 38. Os. Myconius tuus. Domino Heinricho Bullingero, antistiti Tigurino dignissimo, domino in primis venerando suo.
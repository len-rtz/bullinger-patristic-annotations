Gratia et pax a deo etc. Veritatem narravit tibi Megander, frater noster; sed huius contemptus maiorem culpam in quos nam reiciam, ignoro. Non dubium est michi, quin simistę mei coram omnibus piis et doctis egregie me deferant, maxime quod ego solus remorer eos, quominus ecclesiam Bernensem doctrinis Lutheranorum subicere queant atque ita plenam et absolutam concordiam cum illis facere possint, ut ipsi putant, qui novitati sunt addictissimi. Quod tamen eorum iudicio summum est piaculum, et de aliis me iustum et innocentem impie calumniantur. Unde fit, ut ii non tantum me indignum ministerii nomine, sed et christiano esse censeant. Hic vero exigeret christiana et pietas et prudentia, ut ante legitimam cognitionem tam temerario praeiudicio me illi non gravarent, sed et alteram aurem servassent, ut meam defensionem prius accępissent. Quid plura? Apud me nichil candidius erat, nichil innocentius, nichil alienius ab hiis moribus unico Vadiano celeberrimo viro, qui non tam pridem mee integritati quasi compertissime egregium ferebat testimonium, nuper vero epistolam scripsit Bernam, quam descripserunt et transtulerunt in Germanicam linguam, ut commode circumferre eam possint per totam urbem. In qua primo se excusat, quod tardius responderit, deinde ait se infatigabili studio hactenus laborasse, ut animos Tigurinorum cum Luthero reconciliare posset, scripsisse quidem nuper ad fratres Tigurinos, sed succinctam nimis accepisse responsionem, videlicet esse confessionem et alia media, quibus stare vellent, quemadmodum in comitiis Tigurinis anno 38 conclusum sit; tamen promittit Vadianus se brevi iturum Tigurum et tentaturum omnia, quo eos in viam reducere possit. Deinde magnifice fatetur se esse in sententia Lutheri et Bucceri, quos ferme extra alęam ponit humane sortis divinissimos homines eos vocans, et postremo me nominatim perstringit: „Erasmus vester“ etc. „Quod si is (ut est lubricus) putat Bucceri sententiam (de eucharistia loquitur) in meis damnari, non errat modo toto cęlo, sed calumniose et sine iudicio - quod ab aliis tamen flagitat - meis candide scriptis abutitur.“ Hactenus Vadianus. Hanc epistolam hinc inde spargunt tanti viri authoritate omnem michi existimationem et fidem adimere conantes. Quid, quaeso, iniquius quam me immeritum tanta calumnia coram ecclesia mea onerare, et quid magis indecorum viro tam eximio, quam quod literarum, quibus integritatem meam tam mirifice commendabat, tam subito sit immemor factus? Vides igitur, mi Bullingere, quam impie mecum agant, qui tamen ipsi piissimi videri volunt. Sed hec est forsan apud Lutheranos summa pietas, immeritos proscindere fratres. Volui itaque ista in sinum tuum effundere tanquam charissimi fratris, ut intelligeres, quanto in periculo ego laborem inter falsos fratres, sed ea lege, ut apud te retineas. Scripsi Vadiano, ut causas indicet, quibus in tantam de me suspicionem sit adductus, ut michi liceat apud eum meam innocentiam defendere. Ceterum, quod scripseras de lęgato vestro, cuidam optimo viro ostendi; is tuam commendationem senatui patęfecit. Valę, ex Berna, 22. februarii 1541. Erasmus Ritter, ex animo tuus. Eximia pietate et eruditione viro Henricho Bullingero, Tigurine ecclesie pastori vigilantissimo, fratri charissimo in domino plurimum observando.
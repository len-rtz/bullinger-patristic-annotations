Gratiam et pacem. Ne cessem tibi esse molestus. En offert tibi denuo sarcinulam tabellio; eam destinavi principi Wirtembergensi. Opinor concionatorem ipsius appellari Gasparem Gretterum; quod si erro, obsecro, ut meas tuis involvas ac verum tuis inscribas. Peto ab illo, ut exemplum una cum literis principi offerat; dedi ipsi quoque exemplum. Tu pro tua fide et diligentia haec diligenter cura. Vale. Nostri in tuis precibus memor. Tiguri, 17. martii anno 1545. H. Bullingerus tuus. Hasce d. Ioanni Buttlero inscriptas fac, quaeso, ut mox accipiat; retinui apud me per aliquot dies, quod nullum invenirem tabellionem. Salutabis illum meo nomine. Clarissimo viro d. Ambrosio Blaurero, Constantiensi antistiti, domino suo colendo et fratri charissimo. Constantz.
S. Redditę sunt mihi literę tuę, quę ut iucundissimę ita quoque gratissimę fuerunt idque multas ob causas, imprimis vero, quod negotium dominicę coenae breviter et absolute, ut nihil prorsus desiderare queam, complexę sint. Obfirmato sum animo, ut ne latum culmum (quod aiunt) me a percepta eademque vera sententia deturbent ac detorqueant, quicquid interim machinentur coelum ac terram confundentes, neque periculum est in plebe quoque, quę solitis et assuetis insistet. Utuntur hoc praetextu nos uti debere formulis loquendi scripturarum neque quicquam demere vel addere. Sed bone deus, quanta absurditas in multis eveniret, si spiritus sanctus sui ipsius interpres idque vi et consequentiis scripturarum negligeretur? Adhibent etiam Chrysostomum, qui in Corinthiis refert domini corpus dentibus nostris conterendum exhiberi. Iam si non adsit tropus, quomodo Christi corpus non in hoc transigendo negotio pateretur? Sed nescio quę vesania eos deturbarit; arbitror tamen id ex ambitione factum, cum Buceri blanditiis et praeconiis sunt delibuti et dementati. Sentiunt quorundam indignationem de amovendo verbo „significat“, ut putem ipsos destituros neque hoc flagitium movere ausuros, quod ego ab ipsis nolim fieri, ut versutia fallaciaque eorum deprehenderetur; nam absque dubio causa caderent nihilque efficerent etc. Bona fide literas tuas Morgetum mittam et signifero Im Hag, ubi primum domum reversus fuerit, reddam. Quęso, salutato universum doctorum sodalitium meo nomine. Dum hec scribebam, aliquantulum fui afflictę valetudinis; proinde boni consule. Datum Bernę, die Veneris ante festum Andreę anno 1539. Tuus Eberardus a Rümlang. Doctissimo et integerrimo viro d. Heinrycho Bullingero, ecclesiastę Tiguri primario, suo observando amico et patrono.
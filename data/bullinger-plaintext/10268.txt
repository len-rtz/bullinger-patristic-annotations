S. Duo abs te peto. Unum ut scribas, quid putes, rectene an minus recte sequamur institutum Oecolampadii in exhibendo pane et poculo domini morituris seu infirmis. Video enim id displicere Bernensibus. Ratio, qua fit, mihi non improbatur. Solatium enim praebet viventibus de mortuo feliciter eum moriturum, qui fidem tali quoque signo testificatus sit in exitu vitae. Alterum, an ordinatio de reditibus frumentariis emptis pecunia sit abolita. Ita enim est omnino relatum ad nos causa adiecta, quod agrestes ita petiverint. Hisce si adieceris iudicium tuum de usura, non ingratum mihi feceris. Nam superioribus diebus actum est nobis cum deputatis nostris hac de re. Sententias multorum talibus de causis amo scire. Nihil difficilius hodie videtur quam agere de pecunia et divitiis, cum mihi nihil sit facilius, ex praecepto videlicet charitatis, sed non facile depromo, dum audiero adstipulantem. Caeterum Argentinenses synodo celebrato tentarunt ecclesiam suam purgare. Vix alibi zizaniarum maior vis. Habuerunt catabaptistas multos, item negantes divinitatem Christi, nullos esse daemones, corpus Christi sepultum maledictum esse sicut et nostra corpora et innumera eiusmodi. Spero futurum, ut repurgata civitas illa maiori sit usui reipublicae Christi quam hactenus. Vale cum tuis, Utingero, Leone, omnibus. Basileae, 19. iunii anno 1533. O. Myconius tuus. Domino Heinricho Bullingero, viro praeclarissimo, amico et domino perquam charo suo.
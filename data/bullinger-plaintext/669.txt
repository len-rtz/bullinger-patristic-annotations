S. P. COMMENDAVI tibi non ita dudum nobilem gandevensem, humanissime Bullingere, multis nominibus et commendatione mea et tua amicitia dignum. Iam tibi iis commendo nobilem istum Anglum: nulla in re alteri inferior, vir est placidus et quietus moribus, fide vestrae ecclesiae consentiens. Apud me aliquandiu convixit, nihilque inveni in homine, quod accusare possem. Vale tudinarius est ob diuturnam tabem, qua laborat. Si igitur aer vester illi conveniat, rogo ne desit officium tuum in hospite parando, apud quem suo aliquantulum more liceat vivere. Cuperet apud dominum gesnerum commorari: rogo igitur, ut ei a te commendetur. Nova quae sunt ad te scripsi ante dies octo; caetera omnia is indicabit. Non sinunt negotia plura scribere: Deo igitur te et familiam commendo. Tuus, BURCHERUS, Anglus. D. Heinricho Bullingero, multis nominibus mihi charo. Tiguri.
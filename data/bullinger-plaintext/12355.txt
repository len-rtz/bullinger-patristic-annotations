S. Qui sunt in Belgis sub cęsare, moleste ferre incipiunt onera, quibus in dies magis ac magis gravantur, adeo ut quędam civitates esse dicantur, quae a se ipsum excludant satis esse dictitantes, quod, quae iure debeant, pręstent. Utinam abeat aliquando ad suos! Hactenus enim Germaniam perturbavit nimium. Spargunt milites, qui veniunt a Gallo, novum dissidium incidisse inter hunc et cęsarem in conventu horum et Angli. Causam ignoro, nisi forsitan sit proditio contra Turinum, quam vocant. Lętus capitaneus evocatus est a rege ob eam, ut ipse putat, causam. Ex Argentina quidam adtulit heri in comitiis Francfordiensibus hęc duo praeter cętera agenda esse illic, et forsitan nunc acta: Alterum, quod mansurum sit foedus Smalcaldicum in verbo domini, quicquid concilium, cęsar et comitia definiant; alterum, quod deinceps nemo quidpiam alteri debeat vi foederis, nisi quis propter verbum infestetur. Cętera posthac. Ex aula Georgii, comitis Wirtembergensis, et ducis iunioris, refertur Brunsvicensem dimissum, possessionem omnem restitutam et ipsum e numero protestantium factum. Non fit mihi verisimile. De Septempagicis nosti, quid egerint in Vallesia. Miror, qualiter tui et reliqui, quos evangelio donavit dominus, factum sint accepturi. Dum id equidem confero cum his, quę acta dicuntur in ultimis comitiis Badensibus, vehementer horreo. Hęc scires, si nescires, volui. Vale in Christo. Basileę, raptim, 22. decembris anno 1545. Tuus Os. Myco. D. Heinricho Bullingero, Tigurino episcopo, fratri in domino venerando suo.
Gratiam et pacem a domino. Ioachimus noster Furerius, qui tue humanitati modo hasce nostras reddidit literas, sibi a nobis testimonium dari petiit, atqui vero non quod vite sue aliquamdiu apud nos acte rationem attinet, cuius non ita pridem, nisi fallimur, apud senatum nostrum abunde locuples nactus est testimonium, tametsi ea quoque in re et nos sibi minime defuturi fuissemus, si ita opus facto haber[e] visum esset, sed quam recte quam [que] gnaviter in studio nostro literario suas sesquiannum aut eo forte aliquanto amplius partes gesserit, testes esse velimus. Cumque id saltem tam anxie efflagitaret, sibi ut hic gratificaremur, quam facilime apud nos nulloque labore impetravit, maxime vero quod et te idem velle intelleximus. Huic etiam accessit, quod id sibi sive apud te sive alios nonnihil usui fore omnino persuasum est. Contestamur igitur vere inque offensa conscientia hominem esse pium, doctum, quique nostro ludo literario, quod nobis est compertum, diligenter admodum praefuit idque non sine praemagno puerorum fructu, quorum formandis ingeniis colendisque cum moribus tum literis nihil intentatum reliquit. Quem tametsi in ludo docentem non unquam audivimus, id tamen nonnullis sanis fuit coniecturis assequi resque ipsa clamitat verum esse, quod de illo affirmamus. Proinde, si cui quis hunc commendaverit aut ipse quid officii ac benevolentiae in hunc expenderit, in minime indignum collocatum esse existimes neque dubitaveris unquam commissurum, quin cuiuscumque amice commendationi pulchre perque omnia sit responsurus, nisi omnino nos nostrum fallit iudicium, id quod multis, proch dolor, aliis iudicandis usu venit, quantumvis sibi sapere videantur. Idcirco haud temere dictum Horatio, quem cui commendes, etiam atque etiam aspice. Atqui viri huius integritas sic nobis multis argumentis vel a puero est explorata, ut tibi eum commendare haud dubitemus; quem si complexus fueris promoverisque, rem te haud indignam facturus est atque nostrum utrique gratissimam. Vale cum honestissima tua coniuge dulcissimisque liberis quam diutissime incolumis. XV. maii  anno 1548. Mathias Hirsgarterus, Vitudurane ecclesiÄ™ episcopus, Heinrichus Lutius, symmystes, tua mancipia. Summa et pietate et eruditione viro prestantissimo D. Heinricho Bullingero, Thigurinorum a sacrosanctis concionibus primario, D. et amico suo charissimo observandissimoque.
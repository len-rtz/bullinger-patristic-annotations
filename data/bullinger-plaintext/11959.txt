D. H. Bullingero s[alutem]. Inter tot rerum humanarum vicissitudines, frater et domine Bullingere charissime, et instabiles et crebras permutationes, quid mihi contigerit, nosti. De quibus nunc pauca scribenda sunt, quamvis multis etiam opus esset; cum autem omnium omnes inimicorum meorum calu[m]n[i]as et ementitas voces nesciam et idoneos non habeam testes, sanctius esse duxi nihil quam aliquid super huiusmodi tragoedię cursum attingere, sed fatis dare locum et cedere neque omnibus credere et patienter fati necessitatem ferre. Etiam si sciam satis multa multos in me dixisse absentem et mole malorum obrutum, quid tum? Temporis filia veritas est; videbunt illi etiam iustum in eos aliquando sęviturum dei iuditium, qui calamitatibus calamitatem adiecerunt et seipsos nescientes, nempe quod homines sint, similem casum non considerarunt. Qui stat, videat, ne cadat. Dominus autem cęli hactenus dextera sua me miserum protexit, dextera sua iterum exaltavit, verbi administrationem post mei humiliationem credidit et fidelissime tam a leva quam a dextera astitit; ipsi gloria in sęcula. Amen. Nunc de rerum mearum statu certiorem te facere placuit, partim quod te amo vehementer, partim quod tibi fido et in sinum christianę fidei hęc effundo. Nam etsi alter te locus teneat et ego alio sub cęlo nunc vivam, iuncti sunt nihilominus animi, offitium, administratio, fides, charitas et indelebilis amor erga patriam, quam etiam hodie amo, cui faveo, cui omnia mea, si quid possum, consecravi. Sed quod in hanc usque diem nihil literarum ad te et reliquos optimos viros destinaverim, rationes habeo non contemnendas, quas nunc includere et in vinculis tenere placuit. Tu autem, ut es vir prudens, facile olfacere potes, quid possit offendiculum ecclesię, quid verecundia, quid pristinę fortunę lubrica fęlicitas et hostium stomilmata etc. Hęc me in hanc usque horam eiecerunt et nullius mali criminis aut facinoris mordax conscientia. Adde primi fervoris potentiam, calumniarum plaustrum, lęsam ecclesiam, indignationem sanctissimi senatus, impurę puellulę pollutam famam et amicorum phalangem et ulciscendi ardentissima pectora etc., demum illorum perfidiam, quibus cum consultaram, qui omnia mea inverterunt et nigerrimos lapillulos ollę iniecerunt undique adflicto moventes et suscitantes Camarinam. Inter tot mala, inter tam sęvos ęstus iuditii divini abii Numidis magis vagus. Iecit tandem fati benignitas anchoram et addidit vires, robur, locum, favorem magnorum et florentissimorum virorum, quibus cordi sum, qui me amant et observant. Nam calendis ianuarii Ioannis Piscatorii, boni et eruditi viri, literis munitus Ulmensis ecclesię optimum virum M. Frächtum adii, peccati mei sarcinam palam in cor hominis non sine magna verecundia ieci, consolationem inveni christianam et apud eum peccati mei sepulturam. Noluit equidem, ut longius serperet, idcirco nervos succidit et vires debilitavit. Is demum suis me literis ornavit et in ducatum Palatinum clarissimi principis Othonis Heinrichi ad eruditum et humanissimum virum d. licentiatum Adamum Bartholomei misit nullam lapsus mei faciens mentionem. Sic sua me et ornavit et commendavit tam christiana charitate quam etiam insigni sua prudentia, ut brevi nactus sim provinciam et in sede principali concionatus paucis interiectis diebus monasterio Medingensi praefectus sim, ubi etiam hodie una cum uxore mea vivo. Inter cętera autem, quę mihi Athlantis molem imponunt, hęc sunt: Simulachra, altaria adhuc prostant, coenam dominicam ritu et ceremoniis Lutheranicis peragunt. Ego autem iis hactenus contradixi, sed quam fęliciter, nescio; cum multis pugnavi, pro publica concione fidem nostram contra simulachra, contra Lutheranicum cęnę ritum confessus non sine, ut spero, fructu neque sine, ut fit, etiam invidia quorundam. Iam quod ad te, antistitem ecclesię Tigurinę doctissimum, pertinet: Te amat d. licentiatus, principis concionator, vehementer, tua legit, tua laudat, tuis et Oecolampadii scriptis, vigiliis et sudoribus utitur et facie tua, colloquio tuo frui optat votis maximis principemque illustrissimum, optimum et humanissimum, qui me nuper per literas ad se vocavit, dexteram dextere iunxit, familiarissime mecum verba fecit, in tui amicitiam ducere cupit maxime et favoris tui auram et animum serenissimum tuum ad se pellicere; gaudio magno, si voti compos, perfunderetur etc. Tu igitur, charissime mi Bullingere, iuxta tuam a deo tibi traditam sapientiam fac, ut illius illustrissimi principis et d. licentiati satis fiat votis et desiderio et ut sentiant te eos christiano amore prosequi et meas apud te in pretio habitas literas. Videbis certe te neque operam neque oleum perdidisse. Quod nunc ad me pertinet, obsecro te etiam atque etiam per Christum, consule rebus meis, pręfectos Sthamheimianos in urbe placato salutemque dicito, consulem, optimum et prudentissimum virum, lenito. Calumniis sopitis pęnitentię onus ferre polliceor, ad te et optimam meam patriam redire ardeo. Certe non admodum malus sum neque unquam fui vir hoc excepto adulterio, quod scio mihi abrasum coram domino. Reliqua convitia, calumnias et nescio quę portenta malorum adiecit sathan usus quorundam fuliginosorum hominum ministerio, qui ollam Pandorę aperientes grandinem hanc in caput adflicti conglobarunt. Quos dominus sui furoris sagitta brevi conficiet, nisi gerint pęnitentiam. Tu, quid facto opus sit, literis mandabis. Vale mei memor. Iterum vale in Christo servatore nostro, cui te una cum omni et familia et ecclesia, etiam optimis quibuscunque viris commendo. Raptim, Constantię, 12. maii anno 1544. Laurentius Agricola semper tuus. Magnę tum eruditionis tum pietatis viro et d[omino] d. Heinricho Bullingero, ecclesiastę Tigurino, fratri et domino suo colendissimo.
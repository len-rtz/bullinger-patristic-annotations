Libros tuos, praeceptor colendissime, una cum literis accepi; et pro illis animo meo majores habeo tibi gratias, quam calamo exprimere possim. Atqui si scissem to mihi dono libros illos daturum, ejusmodi certe Francofordiae mihi comparassem, et omnino ne verbum quidem de illis fecissem tibi. Cur etenim post tam magnas mea causa isthic impensas factas essem tuae humanitati praeterea oneri? Utinam te citius, mi domine, consuluissem de legendis auctoribus evolvendisque historiis. Primum enim legi Bernar. Justinianum de Venetorum rebus gestis, historiam Tripartitam, et Ecclesiasticam Eusebii, ejus Praeparationes Evangelicas, atque quales sint Demonstrationes. Non ita poeniteret me haec legisse, nisi quod jam video ex tuis literis, ut tempus quod in illis volvendis insumpsi magis utiliter potuissem conterisse. Eusebii Demonstrationes taedio affecerunt me aliquo, quia passim tam insulse (ut ita dicam) sacrae scripturae exponuntur, maxime in negotio Verbi et contra Judaeos. Videtur porro de libero arbitrio, conjugio sacerdotum, quintoque Matthaei capite ubique male sentire. Inveni tamen quae in eo libro mihi optime arridebant; puta de novo testamento, Lib. i. cap. 5, 6, atque de septuaginta Danielis hebdomadibus, Lib. viii. cap. 2, ejus sententiae. Hos libros priusquam Tigurum veni percurrebam atque Tertullianum: quem reperi qualem eum mihi commendasti. Non mihi tam propter styli difficultatem ingratus erat, quam propter ejus pietatem eximiam, simplicitatem, rectumque in negotio Eucharistiae, sicut in multis aliis articulis, judicium maxime gratus atque utilis. Ex illo multa collegi (sicut de historiis ecclesiasticis), quibus possim conterraneis meis pluribus obturare os, semper loquentibus. Omnia munda mundis: spiritus est Deus: a nobis requirit solummodo cor nostrum atque animum scientia bene imbutum,-et similes Epicureas voces. In istum auctorem fortuitu incidi hic in foro venalem, eaque occasione (non sine Dei, ut opinor, providentia) eum emi ac perlegi. Quia autem ille, mihi vix antea ex nomine notus, tantum fructum attulit, primam ansam praebuit quaestiones illas meas tibi cum adessem effundendi. Nec tamen (Deo gratias) ignoro hujus passim prorsus rejiciendam esse sententiam; id quod a multis notatum est ac tu melius nosti: alicubi autem cum judicio legendam, etiam in libello de Praescriptione haereticorum, ut cum ait non disputandum cum haereticis, nec permittantur habere nec conferre cum catholicis sacram scripturam: item, quid apostoli praedicaverint non aliter probari debere, quam per easdem ecclesias, quas ipsi apostoli condiderunt, ctc. Quamvis ipse loquatur de vere haereticis atque de suae aetatis ecclesia, quae (ut ille ait) idem fuit quod scriptura sancta, quae de proprio nihil intulit, ut aliquid contrarium ei et in scripturis deprehensum retractione, adjectione, vel transmutatione remediarent. Postquam demum a vobis redii, Cyprianum primum, tum Lactantium perlegi, quorum lectionis omnino non me poenitet. Hunc propugnatorem habeo contra adversarios causae cujusdam me, imo Dei, ut ego arbitror: illum autem, ut tu praeindicasti, non sine magno fructu pietatis cognovi. A morte Annae reginae apud nos decollatae usque ad meum discessum graviter detrahebant famae meae Londini aliquot ex meis vicinis, quia recusabam nummulum unum (in honorem Dei, ut dici solet) pro consuetudine parochiae annuatim dare, propter magnas cereas ante crucifixum et sepulchrum in templo affigendas. Primum per parentes et amicos (quorum consilia in hoc negotio apud me valere plurimum illis videbantur) benigne mecum agebant, citabantque consuetudinem annorum nescio quot quingenta, cum centum tantummodo annorum consuetudo apud illos virtutem legis habebat. Respondebam me nescire consuetudinem contra Christum, qui dicit, Deum spiritum esse, etc., Jo. 4. Objiciebant statim, edocti a parocho: Ergo Deum ullis rebus externis coli negas? Non: Christus enim, qui non consuetudo sed veritas est, ait: "Sic luceat lux vestra,' etc. Atque idcirco arbitror eum, Jo. 4, addidisse, "Et in veritate." Quam clausulam sic illis explanavi. In veritate, id est, vere et secundum verbum Dei; innocentia scilicet, pietate, misericordia, et vitae sanctimonia, sine qua nemo videbit Deum. Externis autem, mere ab hominibus ad cultam inventis aut excogitatis, omnino non coli divinam majestatem (Matth. 15), quae nullius indiget, nec illis frivolis et corruptibilibus delectatur. Tum post aliquot menses (prout spem ullam rerum vicissitudinis habebant) cum minis redeunt saepius, atque diocesis nostrae episcopo, ni resipiscerem, me accusare minati sunt: id quod, quia pertinax eram, fecerunt. Jussit autem eos episcopus ut paululum quiescerent (sic dictum erat mihi saltem), ac tandem pro illorum animo omnia succederent. Exspectabat enim diem bonum brevi futurum, sed non supervixit ut videret; vexatus namque nimium a D. Cromwello et aliis circa suspiciones frivolas, quod non faveret regiis conatibus in abolenda pontificis primatu et demolitione monasteriorum, misere obiit, dolore fere consumptus, ut videbatur. Sed redeo ad institutum. Anno secundo ante meum discessum ex Anglia, publice mittuntur edicta regis ad episcopos et ex laicis parochiarum omnium praesides, ut propter superstitionem vulgi non permitterent ullas cereas in templis coram imaginibus accendi vel affigi, nisi solummodo ante crucifixum atque in festo Paschatis coram sepulchro Christi. Accersunt me statim praesides parochiarum, atque in templo interrogabant me, utrum adhuc pertinaciter manerem in proposito contra injunctiones majestatis regiae. Respondi eas literas non me spectare, de quibus jam ante victoriam triumphare mihi sunt visi: ego namque, inqui, non sum episcopus nec parochiae praeses; nec si essem tali munere praeditus, mihi mandant illa edicta, ut vestra sustentarem lumina, sed ne ea e templo expellerem, quod ego non conor. Porro ex istis literis, inqui, a rege profectis magnam concipio spem, post modicum temporis non futurum vobis etiam liberum istas vestras cereas ne coram crucifixo quidem vel sepulchro amplius accendere. Qui etenim ex aliis superstitiosis luminibus, is idem finis ex illa traditione est exspectanda, cum omnibus manifestum sit eandem plantationem esse a terreno pontifice plantatam atque a Patre coelesti eradicandam, sicut et illa quae jam nunc ad mandatum regium exstirpatur. Tum dimiserunt me loquentes. Dicis te non conari sacra lumina e nostro templo extrudere, cum tamen malo tuo exemplo omnes (maxime juvenes tui similes et pueros leves) post te trahere, si auderent, moliaris; negans facere quod tui atque uxoris parentes, homines graves et sapientes, cunctique honesti vicini facere non dedignantur. Id quod certe verum est: nam mater mea (ut jam audio) pro me nummulum illum solvit per annum aut biennium, ut placaret canum rabiem, atque ne ego (quod metuebat) in gravius periculum inciderem. Post haec de hac re nihil audivi, praeterquam quod postero die quam discessi a Londino huc versus vel saltem Antverpiam, regis vicarius in rebus ecclesiasticis Wintoniensis, tum primum constitutus, cui fortassis ex fama notus fui (extendit enim se diocesis sua usque ad medium pontis Londoniensis), palam examinaturus aliquot ex meis vicinis, ante meum secessum captis, de me aliquid ex illis expiscari conatus est. Et uni eorum coram omnibus in palatio adstantibus dixit: Atque tu, vir insipiens, in quem finem tot homines admisisti in domum tuam quotidie, cum sis artifex tam pauper et inops? Respondebat interrogatus, Nulla erat ad aedes meas talis frequentia hominum, maxime suspectorum. Quid, inquit episcopus, coram claudicantem claudicas (vel aliquod simile proverbium habebat): non fuit apud te quotidie Rich. Hilles, docens te et tui similes? Negabat accusatus omnino: et gravissimi inimici mei, qui et divites fuerunt, noluerunt publice prodire libenter, secundum regni nova statuta, ac coram omnibus haberi pro vicinorum suorum delatoribus. Episcopus etiam, fortassis nesciens me absentem fuisse, palam haec de me percontatus, et loquutus est ut fugerem, ac ita ne amplius rabidas oves suas veneno potarem. Nunc habes, mi domine observandissime, quid volui cum dicerem, Lactantium causae meae defensorem habere me gavisum esse, aut saltem non me poenitere, quod perlegeram eum. Mirabar tamen, quid sibi voluit de inquinatione daemonum disserere, et de eorum cum mulieribus congressu, lib. n. cap. 15; de virtute eleemosynarum, lib. vi. cap. 13, 25; de affectu irae, quam etiam Deo ipso attribuit, libro eodem, cap. 15, 18,23; de non utendis floribus nec unguentis, cap. 32, quae nominat illecebras voluptatum et arma inimici hominis: item de operibus bonis cum malis conferendis et ponderandis; de vita justorum super terram a die judicii cum regnante Christo per annos mille, qui per eos annos universas gentes dabit in servitutem electorum, lib. VII., qui tamen postea etiam ipsi paulisper latebunt iterum sub terra propter metum resoluti daemonum principis, qui eos obsidet, et gentium multitudinis, quae adversus eos rebellabit: et cetera similia in epitome sua. Cyprianus quoque in multis locis nimium severus esse videtur, praecipue libro IV. epistola 2, ubi de sero poenitentibus agit. De purgatione peccatorum per eleemosynam mira etiam effutit, et de examinatione bonorum per ignem ibidem. Dubitari praeterea potest (meo saltem judicio) an possint ita conciliari ejus passim loci de satisfactione, ut videretur de Christi justitia pie et pure sentire, praesertim lib. i. ep. 7; lib. iii. ep. 14; de meritis martyrum atque justorum, Ser. 5; praeterea, quae in epistola ad Quirinum scribit, de libero arbitrio; de eodem et de primatu Petri, ep. 3, lib. i.; de intellectu hujus vocabuli (aqua), quod ubique apud cum significat in sacra scriptura baptismum; de mixtione sacri calicis cum aqua, quam Christum in coena instituisse affirmat, lib. u. cep. 3. Decrevi apud me Origenem propter ejus vetustatem (cum proxime vacavero) perlegisse; sed jam mutavi sententiam, quia de eo in tuis ad me literis nullam fecisti mentionem. Atqui in ejus locum mihi assumam aliquod opus Augustini, vel forte in prophetas Hieronymum, nisi quod contra tuum judicium: audiveram semel D. Capitonem in Esaiae perlectione graviter eum notantem atque dicentem, Hieronymum praeterquam rhetorem omnino nullum fuisse; quod prius non credideram: ceterum suas rationes habere videbatur, cur merito ita argueret illum. Si iterum aliquando ad me scribere dignaberis, consule mihi, quaeso, qui sit modus commodissimus retinendi ea in memoria, quae semel legi. Adhuc soleo capita plurium locorum communium sententiarumque in unum colligere librum: hoc autem est mihi molestum, quia lentissime scribo. Porro libellos tuos cupio, domine, de auctoritate scripturae, de officio episcoporum, et de origine erroris; eosque, si tibi melius videbitur, simul compactos. Oro te, ut simul cum istis libris mihi etiam biblia D. Leo Judae mittas, si absolvatur adhuc, vel postea quamprimum nactus fueris occasionem idoneam. Sed primum pone pretium, et illud ab H. Falcknero accipias: alias prorsus non recipiam eos ab aliquo. Te demum quam maximo oro, ut eundem H. Falcknerum et Petrum Hürtzelum meo nomine salutes, ac illis referas, sic se habere statum inferioris Germaniae, ut vix credam venturos aliquos pannos Anglicos ad Francofordiam proximis nundinis propter bella inter Caesarem et ducem Geldriae. Idcirco eorum ambo precor, ut pecuniam quam mihi debent (quamvis modica sit) mihi vel uxori meae (si forte tum abessem) hic Argentorati solvant, vel solvi curabunt per aliquem civem Tigurinum. Nunc enim illis maxime in quadragesima egeam, quia nec pannos neque nummos hic habeo. Omnem etenim pecuniam, quam corradere undique ex meis potui, in Angliam misi ad amicos, qui omnem eam pecuniam in pannos impenderunt, et eosdem Antverpiae transportarunt, ubi adhuc sunt: neque audent amici eos in superiorem Germaniam transferre propter saeva bella, quae Deus Optimus Maximus cito pacare dignetur propter Christum Dominum et spem nostram. Amen. Salutat te uxor mea quam accuratissime atque uxorem tuam piissimam, cui etiam multas ago gratias propter sua magna in nos collata officia, quum isthic apud te vivimus. Scripsit tua aut D. Megandri conjux ad meam uxorem pro re aliqua; atque profecto nescimus quid deberet esse. Ideo peto, ut certiores nos faciant quid velint, et erga proximas nundinas curabitur diligenter. Ego intellexeram quod voluerunt hic emi lineum (Gallers Swelche) nigrum, nisi quod viliori pretio apud vos (ut omnes ferunt) habetur multo. D. Megandro, D. Theodoro Bibliandro, et D. Pellicano me quam humiliter commendo, et uxores eorum nostro nomine salutare ne dedigneris. D. Erasmo etiam et conjugi suae quam officiosissime commendatum me habe. Et si in qua re tibi, mi domine carissime, vicissim obsequi possim, imperes; habebis me paratissimum. Scribere amplius autem tuae humanitati (ut norit) non statui, et causam nosti: at jam propter tua munera egregia coactus sum, ideoque quae barbare et inepte effutio, boni consulas oro. Obsecro autem te propter Dominum, ut, quantum in te sit, apud senatum vestrum Jo. Burcheri fratris et conterranei nostri promoveas causam, de qua jam nuper scripsit a Basilea ad tuam pietatem Butlerus frater meus et vobis, quod scio, dilectus ac carus. Post nundinas Francofordianas nova ex Anglia non accepi. Tunc autem (ut Petrum Hürtzelium tibi referre precatus sum) scripserunt mihi amici, ut inter Scotos et nostrates subito ortum erat bellum, quod in confinibus Angliae borealibus et Scoti meridionalibus inceptum iri ferebatur; an a nostratibus vel Scotis, non certo scitur: alterutrim ita excusant et accusant. Porro hoc certum est, quod propter quandam Scotorum incursionem, in qua aliquot ex nostris interfecti fuerant, rex noster Scoto bellum brevi indicere minabatur. Scotus non libenter hoc audivit, sed legatos pro continuanda pace misit in Angliam. Rex sub his conditionibus (ut fertur a nostris) pacem annuebat: si rex Scotiae (ut olim factum est ab aliquot sui praedecessoribus) in singulis nostris parlamentis regi et successoribus honorem deferret, velut ad superiorem suum et potentatui sublimiori: si promitteret se Romanum pontificem cum suis monachis, quamprimum poterat, deponere, et nostram in ceteris superstitionem (quam probe nosti) in regionem suam admittere: deinde si regi nostro satisfieri curaret pro damnis in aquilonari regionis parte acceptis, atque pro magnis illis sumptibus quos tunc fecit parando per terram militem ct per mare navium classem. Dum haec enim in Augusto et Septembri tractabantur inter istos monarchas, apparantur ab utroque ad bellum omnia necessaria. Breviter renuit Scotus fere omnes istas conditiones praeter summam quandam pecuniae, quam regi Angliae concessit pro pace renovanda et propter impensas factas. Tunc rex, in curribus et equis (ut vereor) multitudineque hominum confidens magis quam in Dei nomine, misit in Scotiam virorum ultra centum et viginti millia; quae (ut jam ex Anglia ultimo Novembris per literas accepi) iterum ex Scotia reversa est: sed causa cur rediit ita inter optimates tunc clam detenta fuit, ut vulgo apud nos non erat nota. Interim hic fertur ab his, qui in Gallia mercaturam exercent, quod nostri in Scotia stragem 14000 hominum acceperunt. At quam vere dicunt adhuc incertus sum, quamvis aliquid tale contigisse ex conjectura suspicor. Scio te omnia haec fere a Joanne nostro Burchero antea audivisse: de his enim, prout accidebant, illum certiorem feci. Attamen ne putares me tuum desiderium oblivioni vel negligentiae tradidisse, de iisdem rescribere tibi (qui de me in multis optime sis meritus) operae pretium duxi. Nuper Deus ademit mihi per mei duos vel tres debitores, qui (ut ex Anglia audio) defecerunt, et per aliam occasionem, circa 200 fiorenos, tanto citius fortassis, quia non isthic adsum rebus meis ipsemet prospicere: sed hoc sit lapidi dictum. Praeterea jam infra mensem pollicitus sum dare annuatim (si Deus non omnia adimat mihi) certam pecuniae summam peregrinis aliquot, qui nuper hic, expulsi e patria propter Christum, venerunt: ita ut nunc non possim tantum tibi pro pauperibus exulibus exponere, quantum ex animo libenter fecissem, si hoc a me cupiisses. Nihilominus ne desinas, oro, me commonefacere officii mei, et invenies me pro posse paratam. Scio enim te non petiturum, ut ex necessitate sed ex abundantia pauperibus erogarem. Atque ego novi quid Paulus a divitibus cupit 1 Timoth. 6, et quid Christus ubique. Caro tamen, divinarum et coelestium obliviosa, ac terrestrium cupida et tenax, non poterit nimis officii sui commonefieri. Mihi ergo (quia hoc ipsum et aliis utile sit) scribe quicquid vis libere. Spero autem me exhortationem et commonitionem prout decet ferre. Vale in Christo Jesu, viveque Deo feliciter: atque Ricardum tuum, ut soles, dilige. Argentinae, 18 die Decembris, 1542. Tuus, R. HILLES, Anglus.
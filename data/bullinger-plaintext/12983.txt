S. D. Tacui sane ita, ut dicis, observande frater, sed quid in tanta diversitate nedum rumorum sed literarum, earum etiam, quae scribuntur ab hominibus fide dignis, scribas certi? Malui ergo tacere quam cum mendatio coniunctum dicere tantillum. Boni ergo consulas meum silentium. Dicitur sane caesar bellum ex Germania translaturus in Helvetiam, qua de re adeo non dubito, ut, si non fecerit, quod facturus dicitur, nihil ei nisi commodam occasionem deesse putem. Quodsi aliquid ei obstiterit, dedit nobis dominus haud dubie tempus ad poenitentiam. Iam quidem dicitur fuisse in consultatione, quomodo potuerit obsidione premere Constantiam. Sed evenit in Belgico, quod minime speravit, unde mutatum arbitror consilium. In Belgico caesa est caesaris legio Belgica. Primum enim urbes maritimae exercitum ducis Erychi, ex fratre nepotis Heinrychi Brunsvicensis capti, non procul a Brema ceciderunt. Ubi vero Saxonicę urbes et reliquiae electoris suas quoque copias iunxissent maritimis, reliquum quoque ex-ercitum, Bremam adhuc obsidentem sub Martino Roßheimio, fugarunt et clade affecerunt. Dunshyrnius vero Saxo intercepit illos, quos caesar subsidium Bremam obsidentibus miserat, electissimos equites 1500, peditum 16 vexilla, et omnes prope extinxit. Caesar ubi intellexit, quod infeliciter sui pugnassent, relicto Magdeburgo, quod Wittenberga discedens obsedit, Halam Saxonum contendit. Nam Magdeburgum festinarunt omnes nostrorum cunei. Fortassis Halam usque caesarem persequentur, praesertim cum Ferdinandus fratre relicto contendat in Bohemiam. Haec omnia multis scribuntur ad me pro verissimis. Additur totam Neapolim esse in armis contra caesaris vicarium, qui voluerit instituere et exercere inquisitionem Hispanam. Dum igitur arbitramur rem esse conclamatam, alicubi, et ubi minime putaveramus, excitat dominus auxilium. Fidamus ergo illi, qui potest nos eripere e malis omnibus. Faciamus nos nostrum officium omnes adhortantes ad poenitentiam et fidem. Quod si perrexerint homines in vita impia, et venerit iudicium dei: Vae impio! Bene vero rursus pio! Novit dominus Loth ex incendio liberare, impios autem et huius et futuri seculi ignibus terrere. Audio Badenae hactenus non male convenire Helvetiis. Sed ubi certiora habuero, communicabo. Ex nostris legati sunt d. Lavaterus et Dumysius. Oremus dominum sedulo, ut adsit nobis. Vale aeternum cum omnibus fratribus. Salutabis d. Gastium, a quo scire desidero, num acceperit pecunias per Burckherum missas. Salutabis d. Dryandrum et omnes amicos. Tiguri, 29. iunii anno 1547. Bullingerus tuus. Praestantissimo viro d. Osvaldo Myconio, Basiliensis eclesiae ministro primo, domino suo observando et fratri dilectissimo. Basel.
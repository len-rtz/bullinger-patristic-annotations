Etsi scio, praeceptor inprimis observande, ita me tuae debere humanitati, quam egregiam semper singularemque mihi praestitisti, ut ei nullis officiis, nulla opera, labore, industriaque mea posse videar satisfacere; tamen cogitans nihil magis esse ingrati animi quam non testari quod debeas, cum persolvere nequeas, decrevi aliquid literarum ad te dare, quibus meum erga te animum testarer, voluntatem significarem, gratias denique pro tot tantisque tuis de me meritis agerem: longe tamen majores me tibi debere cognosco, longeque me sublimiora de te cogitare, quam quae ullis verbis quantumlibet multis atque magnificis assequi valeo. Quamobrem, si non tam multa nunc ad te scribo, quam animus meus officiique mei ratio flagitant, ignoscas quaeso infantiae meae, meque totum, quantus sum, tuum esse nihilominus spero tibi persuasissimum. Testor enim illum, qui recessus omnes humani pectoris penitissime inspicit, neminem me magis amare quam te; neminem esse quem magis suspicio, colo, atque admiror, cuique ex animo magis faveam quam tibi: meritoque id facio tuo, cujus nunc solius recordatione me consolor, non infirmam felicitatis meae partem ducens, quod te viderim, quod colloquutus sim, quod tibi in aedibus tuis convixerim, ac praeceptorem habuerim, qui ea fidei ac pietatis doctrina animum meum formasti, tali exemplo vitae tuae tam integrae instruxisti, ut nihil mihi prius in votis esse debeat, quam ut tali me ac tanto praeceptore dignum discipulum praestem; id quod certe pro viribus adnitar, atque sedulo id agam, ut nec loci nec temporis occasioni deeese unquam videar, qua grati discipuli erga proceptorem officiam prostare posse me putem. Interim Deum Optimum Maximum perpetuis precibus sollicitare non desino, ut te non mihi modo, sed et ecclesiae suae sospitem ac superstitem quam diutissime servet: in cujus ecclesiae usum, pro solito illo in promulganda Christi gloria animi tui studio, non solum commentaria tua in Jesaiam, verum etiam reliquas lucubrationes tuas, jamdudum sat scio edidisses, nisi obstitisset (veniam dabis si improbius loquor) inutilis animi tui persuasio, qua licet ceteris omnibus scripta tua maxime satisfaciunt, tibi ipsi tamen nunquam satisfaciunt; adeo ut si non contemnis, minus tamen multo illis tribuis, ac longe humilius de te cogitas, quam eorum dignitas ac tanta tam raraque gratia tibi a Deo data jure suo postulant Qua dexteritate, qua fidei puritate ac simplicitate sacra biblia, maxime autem epistolas Pauli, enarraveris, testatur non tantum Tigurina, sed ceterae omnes quae in Christo sunt ecclesiae. Quantum vero omnes tuis commentariis tribuunt, quam avide illa amplexantur atque exosculantur, ut infinita alia argumenta praeteream, testes sint bibliopolae locupletissimi, quos scriptorum tantum tuorum venditione, ex Iro et Codro nudioribus, tantum non Croesos subito factos videas. Deus igitur eam tibi mentem det, ut omnia scripta tua quam citissime promulges; quo facto non bibliopolarum tantum loculos explebis, sed Christo quam plurimas lucraberis animas, atque ecclesiam ejus pulcherrimis ornabis gemmis. Atque haec hactenus. Ego hic significarem tibi, quam gratae fuerunt literae tuae, quantaque cum humanitate nos tua causa ubique tractati sumus, quis porro nostrarum rerum sit status, nisi scirem sodales meos jamdudum illud per suas literas fecisse, ut mihi non sit opus repetere. Ubique certe humanitatem tuam experti sumus, ut non possimus dicere nos Tiguri modo te nobis praesentem habuisse. Denique prospere quidem agimus, idque inter viros probos, studiosos pietatis, ac tui amantes maxime. Vale. Rogarem te, ut haec mea temere scripta grato animo acciperes, nisi scirem te gratissimum omnium, idque nunquam desisto praedicare. Illud ergo ardentissimis precibus oro atque obtestor, ut clarissimos viros dominum Theodorum Bibliandrum, dominum Leonem Judam, dominum Pellicanum, dominum Battum, dominum Binderum, ceterosque pios viros meo nomine salutes quam officiosissime; quibus quod non jam scripserim, non oblivione illorum humanitatis aut officii mei factum esse existiment, sed partim nimiae barbariae, qua me plus quam labyrintheis involucris intricatum cognosco, partim vero importunae tabellarii hujus profectioni ascribere debent. Neque enim est quicquam, quod ego non lubentissime sum facturus, quo illis gratum faciam, quibus benefacere beneficium summum est accipere. Ego illis, ut meriti sunt, ex animo faveo, omniaque bona precor, ac de illis bene loquor ac praedico quotidie; id quod de te quoque facere non desino. Itenun vale. Saluta, obsecro, mihi fratrem tuum carissimum. Salutat te plurimum humanissimus hospes noster ac tui amantissimus, dominus Antonius Honorius, Ripensis collegii praeses. Jam tertio vale.
Gratiam et pacem per Christum. Decreta synodalia tandem habemus, Bullingere doctissime, tuo et Leonis auspitiis emissa, authoritate senatus munita. Nunc sic fratrum feruntur manibus, sic ancipiti et diverso multorum consilio onerantur, ut quidam ea in sententia, ecclesiis minime promulganda, quidam vero maxime, versentur. Sic alia discordia nata est. Is perhibet ei inhibitam publicam lectionem, alter contendit nihil minus oportere fieri quam nudam et apertam earum rerum, quę in usum spectent ecclesiarum inhibitionem. Lucis esse res, non tenebrarum, veritatis, non mendacii, honestatis, non turpitudinis. Tuum nunc erit et Leonis et fratrum urbis, hanc sopire novę discordiae discordiam. Diligentiam, curam et vigilantiam ex epistolis senatus ego collegi, taciturnitatem rerum actarum minime. Quapropter ne peccemus omnes, ille vel negligentia, alter vero temeritate, occurrite. Decanis, fratribus vestris, quid faciundum, rescribite omnes vel tu solus. Cęterum et nos, qui ad Rheni fluenta et Durae siti sumus, de diacono pridie congregati nonnihil tractavimus, rem siquidem honestam, gravem vero propter sustentationem et vitę rationem, hoc est victus tractantes. Summam negotii ad te remittere placuit. Aiunt otiosam ad Rheni catapultas sive cataractas esse sacellani, ut dicunt, prebendam. Macra sitne, pinguis, ignoro. Hinc iuvari ministrum provincię satis latę et populose non satis potuimus discernere. Ossingae alia est, sed trunco potius quam homine gravata, Sthammę una, nunc vero sic onerata, ut minime possit tam grave onus abiicere, Stainiae caenobium - quid hinc spei, rerum statu nostrarum sic fluctuante? Voluimus hęc tibi, optime vir, literis significare, fidei tuę et orationi res nostras et nos cum ecclesiis commendare. Vale in Christo. Is te, fratres et ecclesias servet incolumes. Amen. Sthammę, raptim, 4. decembris anno 32. Laurentius Agrico. tuus etc. H. Bullingero ecclesiastę Tigurino, viro claro et pio, fratri et amico charissimo.
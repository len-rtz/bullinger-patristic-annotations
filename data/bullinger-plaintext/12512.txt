Wurdiger, hochgelerter, gunstiger, lieber herr unnd frundt, uch syennd min gutwillig dienst bereit zuvor. Es hatt mir der furnem, wolgeacht herr Johann Meiger, stattschriber zu Straspurg, min lieber herr unnd frund, ditz hieby ligennde bede missiven unnd brieff, so an uch gestelt (unnd der ein von herren lantgraven zu Hessenn an uch geschriben sin soll), ubersendet unnd, das ich die bede by gwusser bottschaftt unnd uff das furderlichest uch zuschicken wolte, geschriben unnd gepetten. Welches ich hiemit thun, euch die brieff by zeigern, allein darumb gesandthen louffersbottenn, zu senden. Und bin, uch lieb unnd dienst zu bewisen, gantz woll geneigt und gutwillig. Datum sampstag, den 19. tag iunii anno, etc., 1546. Heinrich Ryhiner, stattschriber zu Basell. Dem wurdigen, hochgelerten herren Heinrich Bullinger, der heiligenn schriftt lerern zu Zurich, minem gunstigen, lieben herren und frund.
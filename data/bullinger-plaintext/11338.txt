Gratiam et pacem a deo patre et d[omino] n[ostro] I[esu] C[hristo]. Lieber her unnd bruder, ich schick uch hiemit Hans Füeßlins selgen chronicken; die wöllind Petern (von dem ichs enthlechnet) one verzug überantworten. Demnach, diewyl bruder Ulrich von Dürten von unßern g[nedigen] h[erren] wytter Durnten zu versehen abkent und ouch mangels der rede halb nit zu predigen geschickt ist, und aber die pfar jetz jar und tag stuckwerchs wyße versehen ist, so haben gmeyne brüeder (uß dem murmur der gmeynd und sonst bewegt) urßach gnommen, uch unßern vättern gmeynlich (umb mer glimpff und ansehen willen) zu schryben, darmit der sententz volnstreckt und die pfar ordenlich versorgt wurde, als die am anstoß gelegen, durch töuffer befleckt und mit kybigem folck besetzt ist. Hierin wöllind das best thuͦn, wie ir dan alles uß dem schryben der bruͤder (durch mich nach irem bevelch gethon) wol verston mögend. Hiemit sind dem hern sampt uwer hußgsind bevolhen, und habend mir als uwerm sclaven und eygnenn alzyt ze gepietten. Datum Bubicken, 12. augusti anno 1539. Tuus ex animo Io. Stumpff. Dem frommen und getrüwen M. Heinrichen Bullinger, predigern des evangelii zu Zürich, mynem lieben herrn und bruͦder.
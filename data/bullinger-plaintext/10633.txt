Gracia dei patris per Cristum cum omnibus nobis. Amen. Tua prestancia et humanitate semel perspecta, Magister Heinric[e] clarissime, ad hoc diei momentum et Maronis dictum "dum iuga montis aper, dum fluvios piscis amabit" tenacissime meae insid[et] memoriae, nec ulla delebit oblivio, presertim indies, dum aedicionem tuam De unico et eterno testamento dei lego, quam Tiguri a te dono acceperam. Humanissime frater, nota tibi illa iuris regula omne promissum cadere in debitum. Anno pene iam elapso e StuÍ¦dgardia rediens tuis in aedibus confabulabamur (ubi perhumane me susceperas) de Blaurero et Schnephio. Inter alia promitebas foeturam tuam in Pauli ad Chorinthios et Hebreos epistolas, quam presencium latori, dum a thermis Badensibus revertitur (summe precor), comenda, ut supellectilem meam, que curta, tuis monumentis augere et decorare valeam. Demum de concordia Blaureri et Schnephii cerciorem (si negocia sinunt) me facito. Nuper enim causarum scriba Constanciensis Augustinus, ni fallor Bremgartinus, in vicesima maii Schnepphicam mihi scripsit se vidisse missam. Ideo hereo in illa concordia. Insuper de apologia Blaureri tuum iudicium exactissime mihi scribere velis peto. Parce, frater, multa inserere. Ferunt prestantes verbi dei ministros Constanciae fuisse; eciam te eo vocatum manifestum. Quid causae fuerit te non comparuisse, ignoro; divinarem, si non in somnium evaderet. Non nulli ministrorum per orbem cursitantes connivere videntur Luthero in re sacramentaria, sed optimus maximus suum in suis perficiat negocium. Valeant vacillantes. Vale. Gublerus, confrater noster, aderat, dum has scribebam litteras, innuens vehemens suum studium tibi pandere. Dum ore seu litteris tecum loqui nititur, dicito me suum studium tibi multum probasse. Nova apud nos nulla. Si qua tecum, scribe. Coniugem tuam pudicissimam cum liberis et familia meo nomine saluta. Datum Malans, ad quindecim secula anno tricesimo quinto, vicesima secunda iunii. Minister verbi dei ecclesiae Malans, Florianus Chinhiu[s] tuus. Hos presencium baiulos, ecclesiae Churiensis ministros et fidos, commendatos habeas, precor. Eruditissimo et multis dotibus viro Magistro Heinrico Bulingero, Tigurinae ecclesiae antisteti fidissimo, domino suo sincero.
Camillus Renatus Henrico Bullingero S. P. D. a domino. Postremas literas tuas mihi sane iucundissimas accepi, optime Henrice, ex quibus, quid sententię vobis plane sit de ratione cęnę dominicę, cognovi. Nihil est, quod ego ad te de eadem re sępius scribam, ne tibi aliquando videamur vel molesti vel nimium morosi. Nos interim optamus atque idem a deo per d[ominum] n[ostrum] I[esum] Christum comprecamur, ut omnibus, pręsertim verbi sui ministris, quantum sat est, mentem ad disciplinam Christianam tribuat. Illud enim animo cuiusque observari debet semper; ne quid nimis. Ubi fines aut lineam transimus quacunque in re, peccatum sit, oportet. Nisi verbi dei lineam Adamus, ille omnium ut hominum, ita malorum parens, emigrasset, nos profecto ad rem divinam non tantum laboraremus. Itaque contenti simus eoque animum intendamus, ut nihil, quod nobis arrideat, quod in libro vitae nusquam reperias, populo obtrudamus vel mandemus libris. Periculum enim est fore, ut (quod vanum sit et nullum) in rebus divinis per nos posteritati negotium sit. Exemplo sunt Augustini, Ambrosii, Hieronymi Gregoriique, qui vel mortui nos vexant. Multi loquimur, multi scribimus, arbitrati nos vel voce scripto plurimum adiuturos rem Christianam atque posteris relicturos, unde suam semper ipsi pietatem tueri ac alere et antichristi iniuriam devitare possint. Utinam, quod maxime optamus, tandem consequamur, idque in gloriam dei, patris nostri, et domini nostri I[esu] Christi cedat triumphum. Amen. Rectum est, id ego ut scribam, non ut deterream; ex veterum scriptis maximam plagam accepimus necdum sanabilem; omitto recentiores, quos nosti. De his hactenus. Quid novi, quid consilii, quid spei habeas in tanta rerum, quę nunc sunt, tumultu, certiores nos facias, magnopere rogamus. Tridenti adhuc concilium Romanorum episcoporum immoratur utinam, si deo placet, immoriatur! at deus eorum spiritum, in quo se congregatos iactitant, aperit. Gallus enim quidam episcopus inter disputandum (ut amici ad nos scribunt) alium pugnis episcopum cognomine Grechettum, Franciscanum, pessime tractavit; opera plane spirituum papisticorum. Quod reliquum est, has literas ad Cęlium Secundum perferri Lusannam curato, teque id facturum diligenter spero. Salutes nobis Tigurinam ecclesiam in domino. Hinc omnes inprimisque d. Augustinus Mainardus, Clavennensis ecclesię minister, vos salutant idque in domino. Valete. 15. augusti 1546. Eggregio verbi dei ministro d. Henrico Bullingero, suo fratri in domino plurimum observando. Tiguri.
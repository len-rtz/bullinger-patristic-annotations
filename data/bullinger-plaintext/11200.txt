S. Mitto ad te, doctissime simul et integerrime Bullingere, apocalypsim Iohannis opera Sebastiani Meyer illustratam, opus profecto non levi diligentia congestum, quod plane sub nutum censuramque tuam committimus hoc nomine, si non excudendum videatur, ut certo nuntio incorruptum et integrum remittas. Titulum tu, si perspexeris librum, adiungito, atque velim te praefari quoque in librum, sin minus, testimonio saltem tuo commendari comprobarique. Si hoc quoque grave videatur, ut non confido, velim vel Leonem vel Bibliandrum in eum praefari testimonioque suo libro adesse. Quod si nullus vestrum hoc munus subire velit, poteris, si videatur, quam ego consarcinavi tumultuariam meditationem praefationis vice adiungere, tametsi rudem et agrestem nullaque parte excultam, at integro animo profectam. Hanc vix semel recognoscere, nedum describere vacabat nuntio moleste instante abitumque petente. Scripsissem quoque Bibliandro, si vacaret, et quod hactenus nihil literarum ad vos dederim, immensę occupationes meę in causa fuere, multa siquidem senatus negotia me expectarunt rationesque omnium praefectorum; quę ubi primum expedivero, ut negotia scribendi otium suppeditent, non committam, quin vos literis meis neniisque satis obtundam. Sed novi facilitatem candoremque tuum etc. Queso, boni consule meque commendatum habeatis, et si quid a me fieri velis, facito certiorem; experiere et senties me tibi obsequentissimum et paratissimum fore. Datum Bernę, 8. idus augusti anno 1538. Totus tuus Eberardus a Rümlang, Vituduranus. Doctissimo et integerrimo viro d. Henricho Bullingero, ecclesiastę Tigurino primario, amico suo semper observando colendoque.
S. Quę scripsisti 27. novembris, nemini praeter Dryandrum indicavi. Altera die post acceptas venit nuncius Tigurinus et eadem adtulit pluribus  tamen scripta. Ea satis sunt habita occulte vel a capitibus, nam aures satis institueram ad audiendum, si a civibus aliquid huius liceret audire. Mox venit e Bruge Heroię vir bonus, qui cum Hartmanno de Hallwil pransus fuerat in monasterio Campi Regii. Is mihi narravit, quę ex illo recta ex castris veniente audivisset. Inter ea fuerat non postremum, quod Hessus ad ipsum dixerat abiturum malle se in castris putrescere quam abire, quamvis pecunię inopia valde premerentur. De Saxone: Virum esse tam lętum, ut, quisquis eum intueretur, et ipse cogeretur esse lętus. Hinc multos esse, qui apud se dicerent: „Forsitan in Saxonia res aliter se habent, quam fert fama.“ Interim dum colloquimur, et Gastius accedit et, ubi de dictis pariter audierat: „Hanc ob causam“ inquit „vos adii, ut narrarem mendacia esse, quę hactenus sunt dicta de Saxonia. Heri nanque fuit hic tabellio Stutgardianus, qui intra paucas septimanas venit e Saxonia. Pro certo narravit is audisse quidem se de Boemis rumorem nescio quem, quod essent in armis, sed hostem in electoris ditione non visum tunc, ne unum quidem.“ Hęc Gastius ad nos. In literis praeterea dominorum tuorum Anglus fuit iunctus Gallo. Utinam vero, quae scripseras de foedere, non essent vana. Post dicam causas huius voti mei, dum fuerit ocium et tu ita volueris. Rumor est et nil nisi rumor circa Maguntiam conscribi clam milites Gallo. Ex Sangallo scribit ad Dryandrum famulus ditissimi cuiusdam civis Augustani, qui in Hispania diutius aliquando vixit quam ipsemet Dryander. Scribit autem 3. kalendis decembris domini iussu ad hunc modum: „Accepimus Hessum voluisse proficisci cum suis in Wirtenbergam, ut illic hybernaret. Cęsarem sex millibus equitum conatum esse illum praevenire, et hinc exortam pugnam et duo millia equitum ex cęsareanis interfecta, cęsarem aufugisse cum octo tantum equis Lauvingam.[“] Et hoc addit: „Certum est.“ Heri quoque miles venit ex castris, qui rem eandem recensuit paucis mutatis: Schertlium nescio ubi locorum a cęsare petitum veluti de improviso, illum autem, ut est promptus per dominum, fortiter occurisse et ingentem vim cęsareanorum prostravisse. Mirum, quod vos ea de re nihil. Hoc horrendum scilicet: Fuit hic Habsburgensis quidam nobilis heri, qui vulgavit se venisse paulo ante ex castris cęsareę maiestatis et vidisse illic ignes per tota castra et audisse bombardarum tonitrua, signa grandis lęticię; nam advenisse nuncium longe certissimum in Saxonia Mauricium 24000 peditum et 6000 equitum interfecisse. Hęc ita adseruit, tanquam sint vera. Credat, qui velit. Iodocus dicitur Bernę nescio quę horrenda tentare praeter necessitatem. Mirum, quod virum, si nosti, haud compescis. Ad pacem veniri potuisset longe alia et quidem meliore via. Ex senatu quidam ea de re mihi dixit, alioqui prorsus ignota. Dominus adsit nobis omnibus. Vale in Christo cum fratribus piis omnibus. Basileę, 4. decembris anno 1546. Tuus Os. Myco. D. Heinricho Bullingero, viro doctissimo, ministro Christi optimo, domino suo in Christo venerando. Ti[gu]ri.
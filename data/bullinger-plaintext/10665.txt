Gott wache für unns. Amen etc. Min herr, gelieptter bruͦder, wissend unnssernn wolstand, und das unns warlich zuͦ üch verlangtt etc. Nächstmals hab ich üch geschriben, daby ettlich brieff, so mir min herr und vatter doctor von Wadt geben, uch zuͦzeschickenn, mitt beger, by dissem zöger wider zuͦ handen schickenn (wie wol ers fillicht selpst holn möchtt) etc. Demnach hatt mir min herr doctor abermals in trüwen ettlich uffgezaichnett artickel, imme von vertruwten in stille überhar zuͦgeschribenn, üch die abzuͦschriben, darus zuͦvernemenn: Ittem das der bischoff von Costentz Rychenow sol koft habenn, und aber die von Costenntz nitt liden wellend. Wil kain thail sines fürnemens abston. Zuͦ besorgen, es werd unruͦw geben. Ittem das küng[liche] m[aieste]t von Franckrych werde vorm winter in Mayland fallen. Daruff ettlichen hopttlütten in Tütschiand zuͦgeschriben. Melcher von Knörigen uff 18. tag ougsten zuͦ Lyon ze sin. Ittem das in kurtzenn tagen söllend im rych drü kriegsregimentt uffbrechen, kayserisch etc. Ains sölle der herr von Thamis fuͤren, das ander der von Bomelberg, und das dritt herr Kaspar von Fronsperg. Söllend an seltzame ortt brucht werden unnd wunderbarlich praticken vor handen sin. Ittem das fürstenn und stett nitt vergebenns by ain andren zuͦ Kassel sygennd; sy schmeckend dye pratten, die vorhanden sygend. Ittem das vyl von praticken der V ortten red um gang, darumm die evangelischen stett in der Aydtgnoschaft ouch wol für sich zuͦ sechen habend. Von Nürmbergk sayt: Ittem das die stett treffenlich by ain andren zuͦ Regenspurg versamlett sygend, schiessens wyß. Ainer gsagtt: Ittem das man zuͦ Lutzernn waffen und harnasch gebotten hab und die V ortt zuͦ Bronnen tagett. Ittem es sol ain kayserliche bottschaft och zuͦ Lutzern gsin sin. Disses sond und mögen ir minem lieben hernn burgermaister Rösten mines aydes und von üch anzaigen, mir von minem hern doctor überantwurtett, och ime dis harnach volgend: Unruͦw vorhanden im land Apenzell. Namlich ain mergklich unruͦw und sorg von etlichen unzämen über aman Ysenhuͦt und ander von wegen der statt zaichen zuͦ S. Gallen, als ob sy das vor zitten gwonnen, und aber kurtzlich durch Isenhuͦt und etlich der statt Sant Gallen hinder in überantwurt. Dessglich dess sygels halb, daß aman Ysenhuͦt us dem land, dem apt nach, zuͦ syglen gen Sant Gallen in hoff nachtragen; daß er aber im land sölt gsiglet haben und nit nache tragen. Vil vil byreden. Doch gester mitwoch ist lang grosser rat ine gsin. Ist aman Ysenhuͦt da gstanden, des rechten erwarten dargegen das unruͤwig partfolck. Hat nit verfangen, dann schlechtz ain lantzgmainen von jetz sontag über acht tag darum zuͦ haben, wie wol es filen layd. Und sorg daby, daß sy fillich über from, sonders personen uffloff, under in schlachen oder ergers entspringe, wie wol dise stat hie losett und zuͦ letst villicht sich um vil zuͦreden verantwurtten, nach gepür handlen. Ob guͦtt wär, wais ich nit, alls vilicht etwar maint, ja das ettliche ortt uff die gmaind, zuͦ fürkomen bluͦt under inen oder anders, als m[ine] g[nedigen] h[erren] von Zürich oder ander. Mag min her Röst nach sinem gfallen darinn handlen. Zayg ich pflicht halb an. Bitt üch, mir in zuͦ gruͤssen. Wil der herpst so schnell infallen. Acht, ich kom erst uff den herpst, miner hab halb etc. Gruͤssend uns üwer hus, maistren Kaspar, maister Haben. Was ir nüws, schribend by zöger. Ich hab minem gliepten Rordorffer gschriben vor, ob er mir etwas zuͦschriben well. Pitt ich uch, min knecht zuͦ sin, im anzuͦzaigen, dem botten zuͦ geben. Actum S. G[allen], donstag, den 5. tag augusty anno 35. jar. U[wer] schuldiger, williger Hans Vogler zuͦ S. G[allen], burger Zurych. An min sonnders gelieptten hernn unnd fründt Maister Hainrichen Bulliger, prediger zuͦ Zürych, zuͦ aygnen handen.
Ambrosio Blaurero Heinrychus Bullingerus gratiam et vitae innocentiam optat a domino. Quod sanctae memoriae Huldrychus Zvinglius ad illustrissimos Germaniae principes ad Eggii calumnias, quod Ioannes Oecolampadius in dialogo ad Melanchtonis epistolam ultimo respondit, immo, quod ante illos Bertramus et d[ivus] Aurelius Augustinus de hoc sacro scripsit et agnovit in libro praecipue De doctrina christiana et in Tractatibus super evangelium Ioannis et aliis in locis, hoc ipsum nos hodie asserimus, nempe Christi corpus et sanguinem vere a fidelibus in coena edi et bibi. Unde consequens est Christum neque abesse neque coenam domini dici posse, in qua dominus non est. At hic omnem reiicimus servitutem carnalem. «Nihil enim sensibile tradidit nobis Christus», ut ait d[ivus] Chrysosto[mus]. «Res quidem sensibiles tradidit, omnia autem intelligibilia». Fatemur ergo Christum ad dexteram patris sedere in loco aliquo coeli propter veri corporis modum, at in coena eum esse more sacramentis proprio et sous noto fidelibus, qui sacramenta non carnali servitute, sed spirituali potius libertate venerantur. Itaque non probamus eos, qui vel transsubstantiationem asserunt vel hoc coene sacrum mysticum carnalibus obnubilant opinionibus. Illos quoque improbamus, qui interim praesentiam Christi sic negant, ut in hoc sacro coenae mystico nihil quam panem et vinum, nuda inquam signa, agnoscunt. Haec nostra est confessio, qui Tiguri Christum praedicamus, Leonis Iudae, Conradi Pellicani, Theodori Bibliandri et aliorum, qui haec ad te, Ambrosi charissime, scribere iusserunt. Praeterea, si tibi videatur consultum, haec nostra Simoni quoque Grynaeo, Philippo et Osiandro communicato. Audimus hos non admodum adversari Bucero, qui tamen subinde testatur hoc ipsum se adserere, quod ante se tradiderit Oecolampadius et Augustinus. Idem cum et nos faciamus - Buceri enim omnia nondum legimus ipsi -, quid adhuc veluti hostes iudicamur? Confessio illa nostra non nuper nata est domi nostrae, sed ante saecula aliquot ab Augustino prodita, quem nemo unquam ortodoxum et catholicum ecclesiae doctorem esse negavit. Satis hactenus pugnatum utrinque maximo et infirmorum scandalo et impiorum gaudio. Ipsa res posceret tandem, ut omni simultate posita coniunctis copiis in antichristum moveremus. Nos operam nostram pollicemur veterumque iniuriarum rixarumve immemores fratres esse pergemus. Quodsi quis nostram contempserit amicitiam aut orthodoxe de eucharistia sentientes damnant, nos innocentia nostra freti pergemus pro data nobis gratia in via domini caussamque nostram summo et aequissimo iudici deo commendabimus, qui novit, quid in hac re spectemus. Caeterum nullo affectu aut praeiuditio haec scribimus, qui optima quaeque speramus, maxime cum tu, Ambrosi, una cum Grynaeo nostro, sacratissima deo et sanctae concordiae dicata pectora, intelligatis, quantum hic nos conari, anniti laborareque conveniat.
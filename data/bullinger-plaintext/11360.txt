Erwirdig, wirdig, hoch und wolgelerten, eerenhaffte, fromm, gunstig, insonders lieb herren, min underthänig, arm, willig dienst sy euch alzit bereyt. Erwirdig, wirdig, gnedig herren, ir tragen on zwyfel guͦt wissen, wie ich armer diener göttlichs worts von minen gnedigen herren burgermeister und rhat einer loblichen und evangelischen statt Zurich uß gnaden, mines ungeschickten lebens und handels, der statt und lands verwisen und mich jetz in das fünfft jar in evangelischer leer und leben im furstenthum Wirtenperg enthaltenn, und von etlichen bruͤderen gantz fur untuchtig geschmecht, veracht, verschetzt worden, ouch mich miner diensten und stand zum theyl unwirdig geacht, dardurch ich zum offternmal verhindert, diewyl ich von einer statt und gantzem synodo entsetzt und verwysen sy. Damit ich aber desto fryer göttlichs worts verkünder und sicher miner leer und heiligen evangelio min leben fuͤren und mich anderschwa under den evangelischen tüchtig erhalten und sömlicher schmaach und nachred on und ab werden mög, ist min hertzlich, trungenlich bitt an gemeinen, christenlich versamleten synodum und an yeden besonders, wöllend mich armen diener in gnaden und bruͤderlicher lieb widerum erkennen, verzychen, begnaden und uffnemen umm gotzwillen, ouch ein gemein fürbitt an burgermeister und rhat thuͦn, uff das mir statt und land uß gnaden uffthon werde wie einem frömbden und wandlenden gast. Dann ich gantz und gar keiner pfarr, dienst oder underschlouff, mich zuͦ enthalten, beger, alein eines fryen zuͦgangs, als einem frömbden zimpt und gebürt. Wa ich das umm euch sampt und sonders verdienen, wil ich alzit korsamm inn eweren diensten mich finden lassen. Der almechtig, guͤtig, barmhertzig got wölle euch mit sinem geist by sinem wort krefftenklich erhalten alzit. Geben uß der statt Hettingen uff der Alb, sambstag nach Sant Gallen tag, anno etc. 39. E[wer] w[isheit] willig, gehorsam diener Gaspar Frantz. Den erwirdigen, hoch und wolgelerten, erenhafften herren, gemeinem synodo der loblichen statt Zurich, minen gnedigen herren.
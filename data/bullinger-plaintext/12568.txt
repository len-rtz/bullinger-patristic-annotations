S. De Argentinensibus vel ego obscurius scripsi, vel a te, quę scripsi, non recte accipiuntur. Nam a bonis sunt illa velut per querelam dicta, quod, cum res presentis belli sit communis etiam nobis, quidam sic agant, tanquam ad ipsos non pertineat. Habent Helvetios secum et eos certe in precio, nec facile sunt ipsos dimissuri, quamvis id petat, ut audio, dux Wirtenbergensis. Nisi vero tabelliones haberent ius suum et securitatem eundi ac redeundi quocunque mittuntur, equidem, quos mittit antichristus, necarem omnes! Nihil etenim agunt in Helvetiis, nisi ut mala seminent et diremptos sic retineant. Quę res quid tandem aliud feret quam interitum foederis nostri? Arbitrantur boni viri minas de auxiliando Carolo confictas, imo suggestas ab aliquo nostratium - si terror queat retinere domi, qui alioqui exeunt ad Civitates. Carolus persuasus est nostros non alio modo concurrere nunc, quam evenit anno 25. in tumultu rusticano. Quamobrem, dum adcurrunt veredarii nunciantes hoc captum, illud occupatum, etc., ridet his verbis: „Si sollents nit lang behalten; es gschach imm burenkrieg ouch also.“ Diligenter est itaque videndum, ne quid fiat temere vel securius, quam decet - id quod tamen erit futurum, cum dominum ex oculis non dimiserimus. Rogavi Gvaltherum, ut scribat, si quid habet de Nurenbergensibus. Nihil unquam illis hominibus tribuere potui. Et Zvinglius pię memorię semper habuit exosos ob loquacitatem et insolentiam, qua sibi tribuebant primas in evangelio, cum tamen nil nisi de hoc garrirent. Vale in Christo cum domo tua. Heri scripsi reliqua. De Coloniensi commisi Gvalthero. Basileę raptim, ultima iulii anno 1546. Tuus Os. Myconius. D. Heinricho Bullingero doctissimo, in domino suo.
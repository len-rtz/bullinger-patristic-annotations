S. P. D. Sat cito quoniam sat bene et gratissime literis meis (vir clarissime) respondisti. Quid enim gratius mihi contigisset quam illa tua amicitiae meae et voluntatis acceptio? Sed de hoc alias et coram, cum sese obtulerit occasio, quam studiose expecto et, spero, nanciscar. Novi quod ad te scribam, hoc tempore non habeo; quantum enim ex tuis ad egregium d. Fabritium literis vidi, intellexisti ea, quae nobis aliquanto sinistre contigerunt in Gallia neque tamen omnia tam sinistre, quemadmodum ipsi Fabritio exposui et rescripturum promisit, et par aequalisque clades dici potest; utrinque enim idem militum numerus cecidit; capti quidem ex nostris aliqui primates exercitus cum duce d. de Termes, at ex aliis eiusdem gradus homines nonnulli interfecti sunt. Caetera ab ipso Fabritio, alia quoque nova, ubi primum sese obtulerint, a me expecta. Interim bene valeas, d. colendissime, et me, ut cepisti, ama. Ex Curia Rhetorum die 15. augusti 1558. Tuus opera et studio deditissimus J. Ja. Decambray. Clarissimo et doctissimo viro domino Henrico Bullingero, ecclesiÄ™ Tigurinae ministro dignissimo. Tiguri. Primae d. a. Cambray.
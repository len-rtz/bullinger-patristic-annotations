Dem frommen, eersamen und wysen Hansen Heinrichen Winckely, jetzdan zuͦ Basel whonhafft, sinem fürgeliepten bruͦder, wünscht Heinrich Bullinger vil heils durch Jesum Christum, unsern einigen heiland. Wiewol ich gar keinen zwyfel hab und vast wol weiß, das du, fürgeliepter bruͦder, wenig berichts bedarffst von dem glouben in Jesum Christum, als der den heiligen glouben in genampten unsern herren Jesum mit der thaat durch vil truͤbsal, schmaach, eelend und verlurst diner guͤteren bewäret unnd offentlich verjähen hast; noch denocht hab ich zuͦ eeren unnd fürderung unsers gloubens, ouch zuͦ guͦtem viler einfalter und unberichter menschen und uß dinem ernstlichen anstrengen, diß kurtze meinung von unserm heiligen glouben an dich stellen wöllen, damit denocht die kleinmuͤtigen ein hertz gewunnind und gsterckt wurdind, wenn sy sähind, das es umb unseren heiligen glouben ein so herrliche gstallt hat, das er so wol begrünt ist und den alle alten, wysen, geleerten, frommen und heiligen lüt von anfang der wällt gehept habend; das ouch die (ob sy wöllend) ein früntliche warnung hättind, die sölichen unsern nit nun alten, sunder vil uralten, waren, wolbegrünten und ungezwifleten, heiligen und unbefleckten glouben für nüw und sectisch verruͤffend und vervolgend. Gott begnade sy und uns, das wir uns gentzlich allein uff Jesum Christum verlassind und siner leer trüwlich volgind. Amen. Datum Zürich, imm mertzen 1537. Es gruͤtzt dich und din liebe hußfrouwen min gliepter bruͦder Leo Jude, din vetter.
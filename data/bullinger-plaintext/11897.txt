Salutis plurimum. Malo tibi nil scribere quam scribere turbulenter. Sic enim nostrae sese habent res: respublicae nostrae etiamnum nutant; dilabitur nostra schola; geruntur pleraeque auspicio tyranni, in cuius casses calamitosa respublica Rhaetorum iamnum involavit. Propterea condonandum erit paulum nobis, si hypocrisim odorati fuerimus. Pendendum etenim ab utrisque dominis est, modo velimus nostra omnia salva esse. Tu, o mi piissime Bullingere, hisce nos eripe, ne siet una intermoriendum. Eius etenim ingenii vir es - atque haud loquor ἀπείρως -, ut non solum studiosos omnes adames ac tuo ceu sinu foveas, sed etiam ab omni et iniuria et noxa vindices. Quid, si miser ego contagiosis hisce morbis occallescerem, inde captarem commodi? Nimirum in eiusmodi Syrenes delapsus vel poenitus obdormiscerem vel subverterer una. Nolo igitur, nisi et incogitantissimus sim plane omnium, utrosque amplecti, et Christum et Beliel. Posito enim longe altero alterum lubens amplectar. Essent tibi hic obturandae aures, esset conivendum, esset nonnunquam subclaudicandum et item dissimulanda omnia; ita nobiscum agitur. Nescio medius fidius, fidesne an charitas maius in orbe periclitetur. Involvitur, involvitur, dispeream, terminus rerum. Habemus coram propinatam vel consum(m)ationis vel alterationis, propheta clamante, faecem. Istut in votis unis crebro est: solvi mancipio hoc corporis et esse cum Christo. Vereor enim, vereor inquam, ne, si non decurtentur dies mei, delabar ad deterius; sic enim mihi obtenduntur laquei. Tu, qui pius es, luctare pro nobis ac veniam a Deo impetra, penes quem habes inipetratorium illam deam ac ceu Suadae medullam. O quam multa essent hic tibi deplangenda, quae tamen propter angustiam temporis et reliquorum supersedemus. Videremur enim grande solatium nostrorum cruciatuum ac τῆς ἑαυτωντιμορυμενίας hoc pacto cepisse, si nostra haec in tanti viri gremium funderemus. Aspernamur litteras, convellimus religionem, conculcamus denique, quicquid ad cultum Dei pertinet. Quid subsequetur aliud, quam ingens iuxta dictum Amos penuria veri? Quod quidem coram licet ac sine impedimento intueri. Hic enim, qui tradit litteras, vir spectatae et eruditionis et probitatis, iamnum forsan sua avulsus ecclesia in aliam pascuam nititur, cessurus huic nostrae ingratitudini; quem tibi omnibus nominibus undiquaque ceu fidelissimum clientem commendo. Scis nimirum, quid bona illa ac nobilissima Philalithia parturiat hoc aevo, quid secum vehat plaerumque. Hic noster congessit dialogismos aliquos, in quibus liberius quodammodo ac non insulse taxavit quorundam contumaciam ac insolentiam, quae statim sibi et odium et convicia conciliavere. Mirum, quam peccarit hic, quam grande nephas patrant, ita ut vix redimendus fuerit indulgentia papae, grandis illius domini. Dignabere virum tractare, prout dignus est. Tu interim vale cum Ihesu nostro perpetuum, cui nos commendabis sedulo. Tu demum, o piissime vir ac nostrum intime, si quid sinistrius gesserimus, paterne emendabis. Sumus, ut scis, aliquoties incircumspecti. Denuo vale una cum Penelope tua. Raptissimo calamo. 19. Februarii. Hauries reliqua ex schedae latore fusius. T(uae) h(umanitatis) Vitus Sacellus, Curiensis pedotriba deditissimus. Viro undiquaque celeberrimo magistro Hainricho Bullingero, domino suo ac Moecenati nunquam non observando.
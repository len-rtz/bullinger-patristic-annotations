Fruntlicher, fuͤrgeliepter herr und bruͦder, ich schreib in grosser yl, das hertzog Ulrich von Wirtemperg uff zinstag nechst zuͦ nacht mitt 200 pferdten uff die Hochenwiel gewychen ist, und ligind ime die kaiserischen im land. Habend Wynsperg und etwas mehr ingenommen. Ist man im gantzen land erschrocken, sonderlich diewyl der herr davon ist, wiewol es vyllicht guͦt sein moͤcht, das er uff Wiel ist. Er hat sein landtvolck, so er by ainander  gehapt, vor acht tagen widerum haimziechen lassen. Hat noch ettlich, aber wenig fendle frombder knecht und ettlich vestinen, namlich Schorndorff, Asperg und ander, damitt besetzt. Hab ich euch in yl nitt verhalten konnen, dann ettlich vertrauwt leut meiner herren mainen, man koͤndt yetz nitt bessers thain, dann, so ir und ander, die gmainen Aidgnossen, vermoͤchten, das sy hertzog Ulrichen uff die Wiel schribind und sich guͦtz gegen im emputten, oder das sy dem kaiser ernstlich schribind, sy könnind diß land nitt allso verderben lassen, diewyl es ir kornkast seye, etc., wie dann die warhait und gmainen Aidgnossen vyl daran gelegen, oder das doch die von Zuͤrich dem hertzogen zuͦschribind, damitt man anlaitung in die sach hette und man darin kome. Ich hett euch vyl ze schriben. Wart all ougenplick, wann der bott uff seye, den mine herren den ewern schicken wellend. Will schreiben, diewyl er nitt kompt. Es wellend etlich mainen, die sach seye alle uber die stett und Aidgnossen angesechen, davon aber nitt guͦt ze schriben. Ach, herr gott, hilff, rath und byß unser bester schutz und schirm hie und doͤrt! Hutt sagt mir ainer von Augspurg (hat sein weyb und kind hieher gefloͤchnet), im werde gloubwirdig geschriben, das der Gravella sein sach by dem Franzosen wol aussgericht und der heurat seinen fuͤrgang habe: Das sölle gewiss und war sein. Dargegen ist ainer von Burgis die tag hie gewesen. Sagt fuͤr gewiß, das der koͤnig den Gravella nie hab personlich fuͤr  sich wellen lassen, sonder zuͦ im gesagt, sein herr hab im nie nichts gehalten, mitt vyl andern dergleichen reden. Item der koͤnig, sagt er fuͤr die warhait, hab mandat allenthalb usgehn lassen, das man fürohin nieman mehr um des gloubens willen toͤdten soͤlle. Wisst ir etwas davon, fugts unß ouch zuͦ vernemmen. Ulm steht in ainer handlung fridens halber mitt dem kaiser, darab ander stett groß missfallen, wiewol es noch in der feder. Bricht aber ye mehr und mehr uß, und werden ander ouch verzagt. Esslingen steht auch in grosser fahr und Reutlingen. Und diewyl sy sechen, das sy ja dem kaiser zuͦ schwach sind und nienen kain reddung, werden sy vyllicht ouch nach ainem ehrlichen friden trachten, ja den man aber inen nitt halten wirt. Graff Joͤrg von Wirtemperg und der jung marggrauff von Baden mitt dem Balthiß von Gultling[en] sind von hertzog Ulrichs wegen in des kaisers leger gewesen. Und wie sy widerum komen, ist des kaisers herolt mitt inn kommen (der kaiser ist nitt by disem volck, das in Wirtemperg  lygt; man sagt, er seye im Niderland). Aber was sy pracht haben, hat man mir aigentlich nitt können anzoͤgen, allain seye der herolt etlich tag dem hof nachgehengt. Hab in der hertzog nitt fuͤr wellen lassen, byß erst yetz am heruffryten uff die Wyel, alls der hertzog sontag nechst zuͦ Balingen uber nacht gelegen. Seye der herolt abgefertiget worden und der hertzog ubel zefriden, das man acht, man seye im friden zerschlagen der conditionen halber. Daruff seye er hinweg geritten. Moͤchte man yetz wol ain zutz im Hegoͤw machen, wann die Aidgnossen auch wellten, wie inen dann warlich nitt wenig daran gelegen, soll man um diß land kommen und kaiser sein wynterleger da haben. Hilff gott! Wie werden wir ain kornmarckt haben? Es ist noch uberuß vyl korn im land! Der truw, lieb gott erbarm sich unser! Ich hoff noch ymerdaren, wann es uff den notknopf komme, gott werde sich sechen lassen. Gebt bygelegt brieff, trüchlin und gelt dem Hans Schoͤner von Augspurg oder weysend den botten zuͦ imm. Es ist noch ain truck. Hat er nitt konnen tragen. Sonst schreibt man, Dennmarck und die Seestett seyen starck uff wider hertzog Mauritzen. Sind dran, so best ir moͤgen, damitt die Aidgnossen sechen, was sy ze thain habind. Dann warlich, es steht alles spytzig. Uff die bottschafft, davon ir mir geschriben, das sy in namen der II ort abgefertiget worden,  were ich guͦter hoffnung, sy sollten die sachen recht behertzigen und wol ermessen. Were wol ains tags wert, und das hertzog Ulrichen fruntlich zuͦgeschriben wurde, damitt er ain hertz gewünne. Ich kan eben gar nitt mehr. Haind fuͤr guͦt. Wolt euch ain aignen botten geschickt haben. So ich aber erfaren, das mine herren disen schicken wellen, hab ich kosten gespart. Darff inn lenger nitt uffhalten. Gott bevolchen. Bittend trulich, trulich fuͤr unß. Thaind wir ouch. Datum, den 23. decembris 1546 zuͦ ainr ur. A[mbrosius] Bl[arer]. An Maister Hainrich Bullinger. Zuͤrich. Brentius ita ad Bucerum: S. in domino. Scripsi ad te ante paucos dies, quas litteras dedi Gallo cuidam, civi vestro, et puto eas nunc te accepisse. Quam terribilis papistis fuit adventus nostrorum principum, tam turpis ac fędus est nunc discessus ipsorum. Nobis desertis aliud nihil reliquum est praeter gemitus, lachrimas et miserias. Facti sumus opprobrium vicinis nostris. In nos psallunt, qui vinum bibunt. Sed bene habet! „In mundo pressuram habebitis; ego autem vici mundum“. Ὁ αὐτοκράτωρ recepit Halam in gratiam. De conservandis privilegiis et de religione ne gry quidem. Ea omnia reiecta sunt in aliud tempus. Nondum autem impositum est urbi praesidium, necdum huc missus est vicarius caesaris. Comes a Buren proficiscitur cum exercitu suo ad Francofordiam, Carolus autem ad Hailbrunam et Wirtembergam. Quid ergo dicemus? Quo nos vertemus? „Sicut oculi servorum in manibus dominorum suorum“, etc. „Unde etiam veniet auxilium nobis?“. Faciamus igitur nostrum officium! Pergamus pietatem docere et deum precari! „Non enim repellet dominus plebem suam“, etiamsi videatur nunc se durum exhibere. Et dabit eventum, ut ferre queamus! Commendo nos et nostram ecclesiam valde afflictam tuis ac symmystarum ac ecclesię tuę precibus. Bene ac feliciter vale. Ex Hala, 13. decembris. Tuus Io. Brentius. Quia nuncius nondum fuit abmandatus et a Bucero mihi literę allate sunt, quibus Brentii ad se epistolam adiunxit, visum est illam etiam descriptam ad te dare. Bullingero suo.
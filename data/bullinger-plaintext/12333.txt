S. Ego vero iam antea cogitabam consilium hoc, quod de foederibus misi, displicere tibi non posse. Miror vero, qui fiat, ut non acceperim, quum ipse te remittere istuc scribas; sed fortassis ad alia raptus, ut fit, literis insinuare oblitus es. Rogo autem, ut nunc illud mittas, quum praesertim nullum aliud exemplum habeam. De mea fide et scribendi ad te diligentia, si quid unquam ad te tuosque aut communes etiam res pertinens rescivero, nolo, ut quicquam dubites. Non deero tibi, nisi mihi tabellarii defuerint, quos non raro desiderare hic solemus. Ioannes Hallerus, gravissimi candoris et candidę gravitatis iuvenis, prorsum mihi talis videtur, qualis a te nobis describitur, et appositus valde erit, nisi omnia me fallant, qui Augustanę ecclesię ministret. Dominus illum spiritus sui iunctione benignissime imbuat, quo in amplissima ista vinea fideliter fęliciterque laboret. Admonui illum nonnullarum rerum; porro quoque nihil non facturus aut scripturus, sicubi meo illi consilio erit opus. Zvinglii nostri beatę memorię filius multis nominibus ipsissimum refert patrem; sancta quadam simplicitate praeditus, quam ipse rerum usus pulchre paulatim exacuet. Noluit Hallerus vel unum diem nobiscum hęrere; alioqui plusculum in illum humanitatis et officii collocassemus. Mitto principum nostrorum scriptum ad Argentoratenses, quod proximis diebus hisce nostris cum aliis nonnullis literis missum est, unde intelliges, quam abutantur adversarii nostrorum syncęritate. Remittas hoc scriptum cum priore. Utinam colloquiorum istorum melior sit finis, quam adversarii ipsi destinant! Utinam vero nostri toties icti ab id genus colloquiis maximopere (quod omnino opportebat illos facere) abhorrerent, quando nihil istis rationibus proficitur; officitur vero plurimum! Dominum precemur, ut stulticiam hanc nostris condonet eamque divina sua sapientia ita moderetur, ut nullas huius penas aliquando demus, sed omnibus felicius quam pro nostris meritis cadentibus nomen ipsius magnum totis animis glorificemus. Bene vale, mi charissime et optime Bullingere, cum tota tua domo ac omnibus administris tuis in domino. Constantiae, 18. novembris 1545. Praestantissimo viro domino Heinricho Bullingero, amico modis omnibus summo. Tiguri.
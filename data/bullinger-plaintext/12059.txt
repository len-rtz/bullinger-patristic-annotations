Gratia domini tecum. Ago tibi gratias ingentes, doctissime Bullingere, pro libello tuo, et si possum, maiori olim relaturus etc. Placet Frisii docta et familiaris versio, qua admodum diligenter piis et ecclesię Christi iisque, qui Teuthonicam callent, ad spem futurę glorię, quę revelabitur in nobis, incitamentum fidei prebuit. Legent enim simplices et pietatis studiosi cum Iobo agnoscentes hanc spem certo repositam in sinu illorum; hac spe denique freti facilius tollerent omnium seculorum adversitates etc. Verum cum et mihi copiam feceris idem opus Latine excudendi, mitto ad te eius rei exemplar, quod dispitias, obsecro. Temeritatis siquidem fuerit id sine tua recognitione publicare etc. Adolescentem, cuius mentionem facis in tuis litteris, prothoscriba noster, simulac Voglerus ad suos concesserit, in suum famulitium facile conscribet salario procul dubio non admodum magno in tui Tigurinorumque omnium gratiam. Ecclesia nostra satis bene haberet, si novus ille oeconomus, a quo tota respublica et oppidi et agri pendet, consceleratos illos nebulones, qui sua turpitudine sanctam Christi disciplinam conspurcant, pro meritis multaret, et leges (quibus honestas hactenus in barbaro isto et Alsatico populo plantata) tueretur. Verum cum e diverso homo sit impius, durus, inexorabilis, calumniator, impudens atque, ut omnia uno verbo dicam, omnium scelerum sentina, susque deque omnia ferens, nec deum nec rempublicam recte curat, proinde principem percupide expectamus, qui iam bimestri tempore in Termis lavit ferinis. Is forte, cum redierit, hypocritam e suo statu deiiciet; sin minus, conclamatum erit et de religione et de bona disciplina. Omnem ergo movebimus lapidem, ne ea, quę magno labore Erasmus vester et ego pro virili, atque ut potui, in hac ecclesia numinis opitulatione edificavimus, corruant, neque cedam satanę - confortante me domino, sine cuius benigno auxilio nullus sum - neque satellitibus eius, dum vel vi, quod absit, me eiiciant, vel melior, qui plus quam ego hanc Spartam tueatur, succedat. Quod si mihi silicernio migrandum fuerit, antiquam meam patriam Helvetiam, nisi me dominus aliis adpulerit oris, repetam. Haec generatim de perversis impiorum ingeniis; nam singula in spetie persequi longum fuerit. Die kere ist jetz an uns; post tenebras speramus lucem etc. Tu interim cum fratribus et ecclesia vestra orate dominum enixissime, qui nos in hanc tentationem inducit, ne vincamur a malo. Multę insidię, multa perversa ingenia, non pauci falsi fratres ex Wirtenberga, Schnepfiani maxime et novatores et cęremoniastę, nos impetunt non minus quam hactenus ecclesiam Mombelgardianam; quot capita, tot sententię. Verum solidum dei verbum purumque domini eloquium propediem illorum stultitiam prodet. Huic basi, quotquot nostrum sunt in isto agro, innitimur; sine illo cortice in pelago huius mundi non namus. Haec raptim de rebus nostris, alias, dum vacarit, plura. Occupamur vindemia, quę apud nos perparce provenit; nec mirum, cum dei benefitia adeo ingrate profundantur. In huiusmodi perlurcones clamamus ad rauzim usque parum proficientes. In rerum omnium caritate nulla frugalitas, sed maior luxus; unde impoenitentibus nil aliud quam graviorem domini manum expectandam videmus. Bene vale, vir in Christo sanctissime, nosque deo et filio eius Iesu Christo tuis precibus et ecclesię tuę commenda, ut ipse in nobis, non propter nos, sed ob nominis sui gloriam, ab adversariis triumphet. Salutabis meo nomine omnes tuos verbi dei collaboratores, Pellicanum in primis, Gwaltherum, Megandrum, Bibliandrum et meum Erasmum, et quotquot nobis in Christo iuncti sunt. Salutat te et Nicolaus Regius et omnes ecclesię nostrę antistites. Raptim, Richenvillę, 13. octobris. Tibi deditissimus Matthias Erbius. Viro pietate simul et eruditione eximio d. Henricho Bullingero, ecclesiastae Tigurino, patrono suo percharo.
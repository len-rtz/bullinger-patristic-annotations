Die gnadt gottes sy mit unß. Amen. Erwürdiger und hochgelerter her und fuͤg üch hiemit zu vernemen, wie das, nachdem und ich dem buechtrucker unserer stat ein abcontrafactur verheisen, die ich im hiemit überschick mit pit, er welle des verzugs an mich nit zürnen, dan ich khein schuldt daran hab. Yedoch so habendt mirs jetz mit wissen, gunst und willen unserrer gnädigen herren zwegen bracht; die habendt sich wyter erpotten, wo etwas costungs wyter darüber gan wurdi, denselbigen, so sy bericht wurden, ouch abzutragen, etc. Nüwer zitung sind mine herren diser stundt von Velkilch gschrifftlich bericht, wie der keiser mit sinem züg uff Bregetz und Velkilch zuzühe, willens Lindow, Costentz, demnach Basel und Bernn anzugriffen, etc. In Italia ist es noch stil, dan das etlich sagend, der von Müß sye mit einem züg hinyn. Was er da welli enden, würdt die zeit zu erkennen geben. Der burgermeister Hab ist zu Fidris. Und acht, mine herren werdent in besuechen und hiehar gen Cur laden, etc. Zu Cur, am 19. tag iulii anno 1547. Hans Cscharner Johannes Blasius üwer willige alzit. Dem erwürdigen, hoch- und wolgelerten [Meister] Heinrich Bullinger, predicant zu Zürich im Grosen Münster, zu handen.
S. Diem hunc vivere non dabitur, charissime Heinrice, quo tibi gratias agere, ne dicam beneficiis respondere possim unquam. Scis multoties iam expertus, quam cupidus sim lucubrationum tuarum et earum etiam, quae a te commendari audiam, quod hactenus multum contulerint ministerio meo quantulocunque. Nunc, cum occasio se tam sancta obtulerit, ut tot lucubrationum Theodori me participem reddere peculianiter studueris, sic apud me constitui: Ubi non facile eas excudi tipis credideris, omnino cupio eas servare precio assignato, utcunque pauper sim et valetudo omnia voret, similiter sumptus ille quottidianus, quem tibi nimirum Sulczerus aliquando indicavit. Quodsi vero excudi deberent, ipse nosti, quam egre eas non emerem. Tuo igitur in me paterno animo omnia committo. Quod tibi visum fuerit, hoc age. Nihil autem ages, id quod mihi persuasissimum est, quam quod etiam mihi commodissimum. Mitto tibi duos coronatos, ut si mihi emendos visum fuerit, mulieri viduae reddas. Ubi vero prae paupertate et tercio eget coronato, aut hunc tu nomine meo accomodabis aut Lenczburgico praefecto scribas. Is solvendo nomine meo non deerit. Sic autem cuperem, ut dum volumina mittere velis, Lenczburgum per praefecti nuncium, qui has tibi reddit, probe curata, ne tempestas aut pluvia obsit, ad praefectum ipsum mittas. Is curabit aut mihi tuto reddi, aut ego illuc a nobis nuncium mittam, qui adferat. Tracto autem pro contionibus Genesim ab initio adhuc, unde percuperem, quandoquidem audio dumtaxat 31 capita a fratre illo defuncto absoluta, absolverentur reliqua succisivis diebus, ut ad festum pascale partem reliquam possem pretio scriptorio probe soluto habere. Ceterum mitto ad te literas Capitonis, quas cum consilio et responsione tua remittas, ut et nos vobiscum convenire possimus. Migravit ab hoc seculo felici certe morte pius collega meus Franciscus Kolbius, cuius memoria non facile excidet. Quamvis Conzenus pie et cum ecclesię totius applausu doceat, tamen pectus hoc christianum multis me consolatus est. Ad 20. huius mensis convenient legati nostri ducem Allobrogum in Ougstal pro pace absque arbitris sarcienda Exulibus Salodorensibus misi certo nuncio copiam tuarum literarum manu mea scriptam. Consului, ut ad te fratrem Rockenbachiorum mitterent alioqui rerum omnium instructissimum, non tamen e numero novem illorum, qui nunc apud nos Nidoae habitant. Num fecerint, nescio. Tu interim vale et fac, ut cepisti et fecisti semper, ne unquam a te veluti patre meo deserar. Certe breves sunt dies mei, nisi dominus me miraculo servet. Fuit apud nos his diebus parochus vester ex Rapferswil prope Capellam. Is, dum ad te venerit, referre poterit, quae viderit. Tercium coronatum viduę, quam primum scripseris, mittam, aut si expectare non possit, age, ut supra indicavi. Vale rursum. 13. novembris anno 35. Tuus B. H. An Meister Heinrich Bullinger, predicanten ze Zürich, sinem insunders günstigen herren und bruͦder.
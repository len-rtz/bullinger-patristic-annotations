Graciam et vitae innocentiam a Domino. Colendissime Bullingere, binas iam a te accepimus literas, quibus statum comitiorum nobis diligenter descripsisti, et nos pro hac tua diligentia magnas habemus gratias et referre cupimus, si quandoque facultas fuerit. An Buceri epistolam Germanicam acceperis necne, ex tuis literis sentire non potui, quin suspitio mihi facta eam non redditam esse; nam illam ante mensem integrum ad te miseram. Fac igitur me certiorem, an reddita sit. Caeterum apud nos nihil agitur scriptu dignum, nec ex Italia quicquam audimus. Oremus Dominum, qui nostros servare dignetur ab astutia Caesaris, papisticae religionis patroni, qui veram religionem adeo non curat, ut extinctam potius cuperet. Vale. Ex Curia, 6. nonas Maii 41. Salutem plurimam tibi dicit Ioannes Blasius, collega meus; salvos item cupimus fratres omnes. Tuus Ioannes Comander. Pietate et doctrina clarissimo viro magistro Heinricho Bullingero, ecclesiastae Tigurino, domino et amico suo observando.
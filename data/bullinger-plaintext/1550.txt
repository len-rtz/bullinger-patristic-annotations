Georg, grave zu Würtemberg unnd zu Mümpelgart etc. Unsern grus zuvor, lieber besonder. Wir schicken euch hiebey verwart ettliche neuwe zeittung, so uns verschiner tagen zugeschickt worden, welche ir nach verlesung derselbigen uns wider zustellen und verwardt zukomen lassen wollet etc. Wie wir an euch auch hievor gnädiglichen begert und geschriben, uns ettlich deren tractätlin (Wie weit ein christ schuldig sey gewalt zu leiden etc.) zu bekomen und zu ze schicken, möchten wir wol leiden, das ir solches nicht inn vergesß stelten oder komen liessen, wie wir uns dan g[nädiglichen] zu euch versehen. Datum den 30ten januarij anno etc. 52. G[eorg] G[rave] z[u] Wyrttemberg etc. Unserm lieben besondern Hainrich Bullinger, predigern zu Zürich.
Min beraitwillig dienst zuͤvor, früntlicher lieber Maister Hainrich. Min her Doctor Vadianus hat mir anzaigt, ir begärind, den gotzhusluͤten zu guͤt etc., was man funde, an euch ze schicken. Uff sölichs han ich etlich glöplich copien uß der lantschafft von guͤtwilligen zewägen bracht, och ain original von denen zuͦ Waldkilch. Und sind dis copien von des abts schribern, uß den originalen zogen und in die lantschafften geschickt. Man kennt och die hantschrifften gar wol. Darum ich achten, vast guͤt wärden im rächten. Bytt euch früntlich, mich nit ze vermären und still sin, damit wyr nit zuͤ mererem haß bracht wärdind, dann wyr sy sust vast gnuͤg und zevil hand. Wyssend och hiemit, das gmanen gotzhusluͤten zuͤ Raperschwil under abt Francisco von den vier orthen ain urtail ist ergangen, das der abt sy wyter mit kainen nüwen beschwärden mer beladen söl. Ob sin handlung ytz an die gotzhusluͤt, den globen und gwuͤßne beträffende, nit ain beschwärd sye, mogend die glöbigen urtailen etc. Ob diesälb erkantnus möchte zuͤ disem handel dienen, wyste ich wol das ort, da brief und sigel wärind. Doch lond sölichs by euch, damit es nuͤt lutpräch wärd, dann des abts ampluͤt mochtind den brief veraberwanden und villicht verschlähen, dann sy gnaigt sind, dem abt und nit den gotzhusluͤten ze dienen etc. Es wär och min bytt, wyr hetind deren mandaten etlicher me, so euwer heren hand lassen usgon, dann die harkomnen nit klainen trost bracht hand, und so wyr mer hetind, wurdind wyr sy hin und wider in der lantschafft schicken etc. Item, so yr die brief brucht hetind, das sy mir widerum zuͤ minen handen wärdind etc. Hiemit enbuͤt ich mich gnaigt und willig, euch ze dienen allzit. Es lat euch gruͤsen herr Jacob Riner, etwan ze Tail predicant, by uns yetz wonhafft. Gäben zuͦ S. Gallen, den 4. tag brachet im 1532 iar. Wolfgangus Weter alias Jufli, diener götlichs wortz zuͤ S. Gallen. Dem wolgelerten M. Hainrichen Bullinger zuͦ Zürich, minem günstigen herren.
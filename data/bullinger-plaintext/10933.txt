Gratiam et pacem a domino. Quid spectarint Constantienses, nescio. Hoc scio, Zviccium totum in hoc esse, ut sarciatur concordia. 28. augusti literis ad me datis: "Videor" inquit "ipse mihi Lutheri mentem probe intelligere. Utinam Lutherani omnes et totus Lutheranus populus illum intelligeret!" Haec Zviccius. Quid de hac causa scripserit Vadianus, intelliges ex epistola huic alligata. Quam ea interim lege mitto, ut proximo remittas nuncio. Audio et fratres Schaffhusianos candide de concordia sentire. Ego interim meum faciam offitium hortaborque, ut, quod faciunt, facere pergant. Cupio a te audire iudicium tuum de libris Vadiani. Utingerus ille mortalium charissimus 6. septembris post horam 2. pomeridianam migravit ad dominum tanta fide, quantam non inveni in quoquam mei saeculi homine. Laus domino. Iussit tibi extremum dicere vale. Obdormire, non emori videbatur spectatoribus. Testabantur illi se non vidisse in omni vita exitum similem. Interim vero ego optimis destituor amicis. Doleo plus quam doluerim unquam. Verum concessit ad dominum. Optimi isti viri, quos commendasti mihi et nostris, sodalitio inpexi ne ad horam quidem avocari a nobis potuerunt. Proinde, quod nihil humanitatis illis exhibuimus, non nostrae fuit culpae, sed illorum, qui praeverterunt offitiis. Vale et me, ut facis, ama. 8. septembris 1536. Ich mein, das schloss zu Cham wölle noch uffrächt blyben. Alls buͦben werch! Omnes (nosti verbum Utingeri) suspendantur. H. Bulling. tuus. Praestantissimo viro d. Osvaldo Myconio, Basileien[sium] ecclesiae antistiti, fratri charissimo.
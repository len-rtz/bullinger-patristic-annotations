S.D. Binas a te, suavissime mi Erbi, a tua humanitate accepi, ac fateor ingenue diu intermissum esse scribendi officium. Ultimo enim, si bene memini, scripsi in novembri anni praeteriti et literas principi vestro misi. In decembri primas tuas accipio una cum tuis meditationibus olim conscriptis. Pro quibus ago tibi gratias. Nec habeo, quod ea in causa vituperem: Convenimus! Tuis enim scriptis mea congruunt. Ac scio nobiscum consentire aut nos potius consentire cum apostolis. Age, perseveremus semper in doctrina ipsorum, ut simul etiam simus in corpore et consortio ipsorum. Posteriores tuae et ipsę conquęruntur de nostro silentio. Sed habe nos excusatos, mi frater! Negotia enim implicatissima obstant, quo minus, quod volumus, possimus. Amamus te nihilominus. Commendati estis nobis in precibus nostris. Consolatione scimus non esse vobis opus. Consolatorem habetis spiritum paracletum. Tenetis in animis verbum dei. Alios consolamini. Dolet autem nobis ita dilapsam esse et ecclesiam vestram et ecclesiae disciplinam. Vos, quod potestis praedicatione verbi dei perficere, perficite. Durate, quoad potestis! Invocate auxilium domini! Interim ne tentaveritis dominum. Cum ipse dei spiritus et res invitarit vos ad fugam iustam, ne pudeat cum Christo, Petro et Paulo vos servare rebus melioribus et ecclesiae. Si vivimus et salvi sumus, patent vobis omnia nostra. Libenter excipiemus vos et iuvabimus pro nostra virili. Si cecidimus aut pulsi sumus ipsi nostris sedibus, non negligemur a domino nostro. In hunc collocemus omnem fiduciam. Nunc est tempus, de quo iam dudum audivimus. Veniet tempus, ut, qui occiderit vos, videatur cultum praestare deo. Certe deus non negliget nos! Caesare dicitur expedire et conscribere militem, quem ducat primum contra Helvetios , deinde contra urbes maritimas, hinc contra papam et Gallum, etc. Quid futurum sit, novit deus, cui res nostras commendamus. Vale cum tuis omnibus imprimis [s]criba et Regio. Tiguri, 17. februarii 1548. Bullinger. Ornatissimo viro d. Matthiae Erbio, Richenvillane ecclesiae ministro, suo in domino charissimo fratri. Reychenweyher.
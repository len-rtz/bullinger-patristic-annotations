Gratiam et pacem a domino. Mitto tuae humanitati, vir clarissime, exemplum nostrae confessionis et responsionis editae contra condemnationem et calumnias Lutheri. Vidisti, opinor, quae ille contra inclytae Basiliensis ecclesiae fidelem pastorem d. Ioannem Oecolampadium, contra Zvinglium, contra Tigurinos et contra ecclesias, quibus ministramus, scripsit, quomodo vivos et mortuos innocentesque ecclesias infando haereseos crimine aspergat. Non potuimus nos ista omnia taciti dissimulare. Displicent quidem nobis non parum concertationes et rixae in ecclesia Christi. Verum salva sanctorum innocentia, incolumi veritate integrisque rebus nostris quomodo, quaeso, ad tam dira et atrocia nobis intentata crimina tacere potuimus? Lege, quaeso, si per negotia licet, quae respondimus. Videmur vobis non immodeste egisse. Caeterum, si quid peccatum videbitur, libenter a te, fratre nostro, audiemus. Speramus autem te nobis, imo veritati, si quando poscat necessitas, non defuturum. Nam qui te norunt et aliquando de sacramentis disserentem audierunt, laudarunt tuam integritatem, ut qui illis nimium non tribuas. Hac praeterea occasione cupio me in amicitiam et in album amicorum tuorum insinuare, ac oro, ut me tui studiosum, nisi indignus videar, pro amico velis agnoscere. Ego te amo et ita me geram, ne amicitiae pactae unquam poeniteat. Vale, vir doctissime. Salutant te d. Pellicanus, Bibliander, Megander, Gvaltherus et caeteri. Tiguri, 14. martii anno 1545. H. Bullingerus tuus. Clarissimo viro d. Martino Cellario, amico et fratri colendo. Basel.
S. Cogis me, doctissime vir, ut abiectis paulisper negotiis, quibus quottidie obruor, mihi vel horulam ad te scribendi rapiam, maxime ut te sublevem sęcularibus negociis, quo ecclesiasticis promptius servire possis. Caput illud est: Quittanciam (si doctis placet) Casparem Sydenstyker et Ambrosium Blauerum attinentem vel illum alium potius, de quo scribis, ipse non vidi. Sed literę tuę tunc ad me scriptę significarunt, te a Caspare quitanciam exposcere. De quo cum virum convenirem, ut satisfaceret votis seque per omnia gratum erga te exhiberet, respondit, opus non esse, sed potius, ut ipse huiusmodi literas a creditore accipiat, satis ei factum esse. Quas te habere et alteras ad nos misisse per errorem literę tuę novissime liquido testantur. Cęterum quandoquidem Caspar ille nunc procul a nobis et urbe (in agro tamen urbis) sedeat, quamprium potero, scribam ad eum, ut, si huiusmodi literas suis vel annexas vel inclusas a te acceperit, confestim ad me mittat. Quo facto non est, ut dubites de fide mea. De postremis vero pecuniis Benedicto Bęler pertinentibus missisque a quodam cive Meyenfäldensi et mihi abs te per Foelicem ab Egg redditis, nolim quicquam te afficias. Omnia sunt summa fide per me executa. Quittanciam quoque super hac re mecum habeo sigillatam pro debitore, pro te et me satisfacientem omnesque nos ab hoc negotio absolventem. Spero omni momento ad vos venturum publicum tabellarium pecunias stipendiariis nostris apud vos in litterario ludo militantibus novosque, si quid valebit diligentia mea et pręvalebit, adducturum. Cui tum quoque et illam quitanciam ad te omnium nomine perferendam curabo. Decima septima die ianuarii anni praesentis 48 Göppelius noster et Benedictus Schurmeyster per senatus nostri magnifici decretum ab ecclesia Zoffingensi moti sunt ac abdicati. Qur data opera? Spiritu Lutherano infecti obscuriores implicatiores hactenus fuerunt de ministerio cęnaque dominica docentes, quam deceat ecclesięque consultum fuerit. Qua in re pręter sudores passos arbitror me nonnullos offendisse. Sed transeat error iste, si erratum est, cum cęteris meis peccatis. In hac re nihil per me factum est, de quo dominum cęli terręque metuam. Dudum enim digni fuerunt! Sed quondam novi d. Benedictum per Suęvulum illum Göppelium seductum Suęvicaque arte circumventum. Ut sibi consonans prius damnum quam causam intellexerit natura eydtgnossischer einfaltikeit und fromkeit, summis viribus curabo, ut alio in loco pro dignitate sua ei prospiciatur. Suęvum nullum ad me mittas, rogo, neque commendes, habeat dominus omnem curam precor. Sed quid per illos effectum sit apud nos, postquam ditati fuerint, nemo nisi cęcus videre nequit. Quę ipse destinarim facturum me firmiterque proposuerim, suo die et hora intelliget sanctissimus senatus noster Tigurinus, sub quorum obediencia spiritum reddere decrevi. Si modo senectutis meę, de quo non dubito, rationem habituri sint. Salvere et valere te iubent d. Eberhardus a Rümlang, Textorius, Nicolaus Artopeus, die wir all z Bern kein fyrtag hend. Salutabis nomine meo Frysium mihi charissimum, d. Ammianum, compatrem meum, cęterosque omnes fratres. Datum Bernę ad lucernam, 31. ianuarii anno 1548. I. K., tuus semper. Dem fromen und wolgelerten meyster Heynrich Bullinger, Zurich, prędicant zum großen Munster, minem lieben günner und brůder.
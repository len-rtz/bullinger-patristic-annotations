S. Quod tam belle inter nos convenit, Bullingere, omnium, quos mea vidit aetas, colendissime, nunquam me ex animo non exhilarat! Tuę enim nuperrime Constancię mihi redditę literę me multum animarunt, nimirum aethereas et sempiternas nobis beatitudinis sedes refricantes. Quod si ergo nunquam nobis ultro citroque videre contigerit, videamus nos invicem in cęlesti patria! Amen. Ego hic causam optimi viri Sebastiani Schertleri ex mandato senatus A[ugustani] egi, et id quidem fidelissime, sed quę inde mihi mala oboriuntur, difficile est enarratu. Nunciatur mihi aliquot equites, dum ante aliquot dies huc iter facerem, vestigia mea insecutos fuisse atque in hospiciis diligenter de me percontatos esse. Interim fio certior magistratum nostrum egerrime meam hactenus absentiam ferre, cum tamen ipsorum legatus sim! Naucifacerem profecto inanes istiusmodi morositates, si non imprudentia hominum esset mihi maximopere timenda. Brevi spero me deo duce domum rediturum. Verum quomodo excipiar ibi, sollicitus sum. Nam pręter id, quod impius miles nostram nunc occupet rempublicam et nemo bonus vel corpus vel bona vel liberos vel uxorem tutos habeat, maxima illic grassatur pestis. Adde, quod de nostro magistratu nihil boni mihi polliceri possim. Nihilominus ego domino comitante et deducente repedabo. Tu, ut facere solitus es, pro constancia Lęti ad dominum clama. Postquam domum redux fuero, bibliopolas nostros instigabo, ut aliquot exemplaria vestrę historię in tempore sibi apud Froschoverum comparent. Ego te summopere flagito, ut quam citissime duo exempla (alterum, si fieri poterit, eleganter compactum sive colligatum; alterum rude) ad me mittas. Pecunias postliminio recipies. Constancienses offerunt deditionem, sed eiusmodi formula, ut mihi nulla spes eam obtinendi subsit. Est in summa tantum conscientię coram deo purificatio. Vestrum erit bonos viros auxilio aliquando solari! Vale et Hallerum meum cum omnibus tuis atque meis diligenter salutabis. Plures hic trivi dies quam cogitarem, alioqui iter ad vos fęcissem. Oportuit autem me in singulas horas respon[sum] ex Augusta, quo celerem ablegaram nuncium, expectare - quod mihi ad vos veniendi iter intercepit. Hodie tandem tabellarius ad me rediit, maximam ingravescentis pestis rabiem Augustę mihi nuncians, tum etiam literę id declarant. Imperii ordines cum cęsare unanimi consensu solis civitatibus demptis in Tridentinum consi[lium] consenserunt. Rex Ferdinandus, marchio Brandenburgensis cum con[iuge] et dux Henrichus Brunsvicensis priori hebdomade Augustam venerunt. Expectantur istic indies du[x] Cleve cum uxore et regina Maria. Omnia pro papistarum nutu aguntur. Principes etiam nostri, inter quos etiam proditores, pro dignitate tract[antur]: Exactionantur et belle pecuniis emunguntur. Cęsar et rex subsidium pecuniarum contra Turcam instan[ter] ab ordinibus postulant, et id quidem per aliquot annos. Hoc quidem pacto sensim itur in servit[utem]. Ego Constantię omne, quod potui, pro retinenda libertate egi. Res aliorum, non mea, nunc est! Ego discam in sordida vivere servitute, donec, si domino placuerit, melior lux illuxerit. Vale. Hallerum meum atque universam coronam doctorum salvam esse ex animo cupio. 5. novembris 1547. Tuus Georgius Laetus, etc.
S. P. D. Si vales, bene est, mi pater. Ego quidem recte cum meis valeo. Nuper forte fortuna meas quasdam de avaritia annotationes revolvens incidi in eius tam memorabilis exempli descriptionem, quod sive ex te sive ex pię memorię matre tua me recordor audisse de quodam viro Bremgartensi, cui hoc assidue in ore fuit: „Es sol ein jung man sin seel uff einen zunstecken setzen, biß das er guͦtt überkompt“, etc. Atque quod ipse docebat verbis, re quoque praestitisse deus notabili casu manifestum reddidit. Nempe, quod die quodam solis, etc. (rem capis). In hoc vero repperi magnum scripturę hiatum, quoniam et nomen miseri illius viri et tempus mihi, cum scriberem, exciderat. Quum vero factum sit dignissimum, quod aliquando ad deterrendam avarorum temerariam impietatem prodeat, oro, mi pater, ne me celes viri nomen (cui cętera sunt nota), quin etiam tempus assigna propter maiorem certitudinem, si tenes. Salutant te nostri. Salutabis meo nomine tuos omnes, etc. Vale et me, ut assoles, ama. Biellnis, ianuarii 13. anno 1547. Totus, quantus est, tuus Io. Leop. Fry. Piissimo doctissimoque viro d. Heinrycho Bullingero, Tigurinę ecclesię pastori vigilantissimo, patri suo plurimum semper colendo. Zürich.
C[oelius] S[ecundus] C[urio] s[alutem] p[lurimam] d[icit] per Christum Iesum. Quod tuis literis, Bullingere sanctissime atque doctissime, citius non respondi, veniam dabis. Nam dum certum aliquem nuntium expectamus, tempus elabitur, atque interea alia ex aliis nos sic impediunt, ut vix respirandi spacium nobis reliquum esse videatur. Nunc vero cum Tigurinum quendam apud se esse Ribitus noster nobis renunciasset, qui ad vos recta proficisceretur, in tanta opportunitate deesse nolui mihi ipsi, ut saltem nunc tanto me nexu exolverem. Tibi igitur gratias ago, quam possum, maximas pro pio sanctoque munere, quod ad me misisti. Ego cum vestram in eo (quando sententiam de eo meam rogas) moderationem laudo, tum respondendi perspicuitatem singularem et candorem vehementer probo. Et quamquam sint (non multi tamen) in hisce ecclesiis, qui istam vestram divinam responsionem vellicent, manet tamen inconcussa, firma atque inviolata. Sed hii invidia potius more hominum et studio partium moventur quam veritatis, quibus tamen resistere (etsi magna autoritate polleant) non dubitavimus, nec in posterum dubitaturi sumus, si quando coram nobis de vestra religione atque doctrina detrahendi sibi licentiam sumpserint, etsi ex eo nobis haud mediocrem invidiam concitemus. Pergite igitur doctrinę christianę sinceritatem (ut coepistis) defendere nec hominum expectate approbationem aut invidorum morsus extimescite, quando deo patre et Christo, eius filio, approbante melioribusque ingeniis consentientibus ista res geritur. Sed de his hactenus. Quod ad me de Zvinglii libris scripsisti, cognovi; qui, si hic aut Genevę reperirentur, iam eos mihi comparassem. Sed visi in nostris civitatibus adhuc non sunt. Si quando erunt, non committam, ut eis diutius caream; nam nulli hodie extant libri theologici, quos tantopere desiderem et concupiscam propter excellentem (quae in eis est) doctrinam, nam tuos habeo fere omnes. Quae acta sunt a caesare cum episcopo Coloniensi, puto te accepisse. Tamen quia nos Buceri literarum ad Calvinum exemplum habemus, ad te mittere visum est, quod rem breviter et perspicue continere videatur. Quodsi tu alia vel ampliora vel diversa habes cum de ea re tum de aliis, ad nos ut mittas, rogo. A Camillo fratre, qui in Valletelina Caspani agit, quosdam Italos fratres isthic apud esse vos accepi. Rogo, si sic est, me certiorem facias aut ipso, ut ad me, qui sint, conscribant. Et quia fratres illi, qui sunt in Valletelina, Augustinus Maynardus et Camillus, ad me scripserunt, ut ad te aut ad d. Pellicanum litteras eorum mitterem, vos curaturos, ut fideliter reddantur, rogo, ut id diligenter efficiatis et quam primum. Si quid ego vicissim vestra caussa possum, imperate; nam nihil mihi gratius contingere aut optatius poterit quam vobis gratificari omnibus ac presertim tibi, optime frater, cum omnia summa debere me fateor in sempiternum. Salutabis nomine meo et uxoris et liberorum tuam uxorem sanctissimam liberosque dulcissimos. Tu vero vale per Christum Iesum et istos mihi fratres doctissimos d. Pellicanum, Bibliandrum, Gesnerum, Gvalterum, Phrisium et alios in domino saluta. Salutant te Comes, qui se ministerio abdicavit, et Viretus, et Ribitus, quem non dubito ad Gesnerum scripsisse. Iterum vale, meum cor, et deum pro nobis ora. Datum Lausannae, 1545, septimo idus octobris. Caelius S. C., tuus semper et ubique. D. Henrico Bullingero, antistiti Tigurino cum eruditione tum pietate clarissimo, suo. Tiguri.
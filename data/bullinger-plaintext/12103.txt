Gnad und frid mitt allem guͦten. Necht zuͦ aubend nach meiner letsten predig hab ich erfaren, das herr Hans Jacobs von Landouw, landvogts zuͦ Nellenburg, schreiber mitt ettlichen schrifften von der regierung zuͦ Ynspruck gestern under tagen herkommen und mitt ettlichen herren gehandelt hab. Nun hab ich aber ainen gefragt; der hat sich nitt wellen vernemmen lassen dann allain des: Es seye ain concilium gen Trient angesetzt; da wellte der bischoff da selbst gern wissen, waß hie im concilio für ordnung gehalten were worden. Ich kan aber nitt globen, das allain diser sach halber ain schreiber geschickt wurd und mitt den gehaimen räthen gehandelt, sonder das vyllicht ander werbungen ouch vorhanden seyen. Gott geb gnad zuͦ allem guͦtem! Mir facht an all ding unerdaren argwönig sein. Zum andern byn ich durch ewer schreiben verursacht worden, das ich necht spat meinen vetter Conraten Zwicken under anderm angesprochen hab uff mainung, wann die herren von Zürich nochmals des willens wurden, sich mitt ime siner kunst halber in handlung inzelassen, wess er gesinnet were etc. Daruff er mir ongefarlich mitt disen worten geantwurt: Er wellte seins guͦts ain grossen schaden lyden, söllte es beschechen, das es dann in vergangnem jar, do ichs ouch mitt ime gereddt, beschechen were. Dann es muͤste sich yetz im werck befinden, was grosser nutz euch und der statt Costentz daruß gevolget were; wie wol es noch nitt versumpt, wann man zuͦ der sach lusst hette. Er seche aber wol, das man nun durch ungerympt weg, durch welch weder euch noch andern geholffen möcht werden, handlen wellte. Darum were es alles vergebens, derhalben er ouch nitt anderst gedencken konne, dann es soͤlle von gott nitt sein. Das hab ich euch usß truwen nitt verhalten wellen, wie wol ich euch davon in meinem gesterigen schreiben ouch anzögung gethon. Ich kan ye by mir kain bessern noch bequemern weg finden, dardurch wir das guͦt end, das wir suͦchend, erraichen moͤchten. So wollt ich die handlungen, so uff dem rychstag gegen minem vetter gewiss und ungezwyfelt fürgenomen werden, gern zerstören. In summa, wie ich yetz baß waiß, dann ich fern wisst, das min rat guͦt gewesen were und ir usß den loͤffen sölichs ouch abnemmen mögen, allso werden wirs uber ain jar uss dem ougenschin klerlich sechen und gryfen könden. Darum gedenckt der sach mitt vlyß und ernst nach. Es ist etwan guͦt, das man ainen uffhalt und ouch vergebenlich verwaͤne, wann man nitt bessers erlangen kan. Ich halts aber gentzlich darfuͤr, ir wurden bald befinden, zuͦ was end sich die sach schicken wellte, wann nun durch euch ain anfang ge-scheche. Daby lass ichs blyben und bitt euch, lassen diß schriben fuͤr andere in gehaim blyben; dann mir ist gewisslich daran gelegen. Datum Costentz, den 29. decembris 1544. Dunckt euch dis min anzögen der sach gemäß, moͤgt ir den botten entrichten; wa nitt, so hab ich danecht gar kain ursach, desshalb zuͦzuͤrnen; dann ichs allso uss meinen sorgfeltigen gedancken gethon. Zuͦvor aber, wann ir nitt von den ewern bevelch haben, von iren waͤgen soͤlichen bottenlon in derglichen sachen zuͦ verrichten, ob ir inen ouch gleych nitt allweg die schrifften anzögen, sollt ir des kain aignen nachtail noch schaden haben; darum ich euch ouch zum hoͤchsten will gebetten haben. Ich wurde sonst nichts weyter schreiben, dann was ausß grosser ansechlicher noterforderung sein müsste. Dem [theuren] christeli[chen herrn Hein]rich Bul[linger, meinem] insond[ers geliepten] herren. [Zürich].
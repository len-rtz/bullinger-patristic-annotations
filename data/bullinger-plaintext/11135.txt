S. Ostendi tuas ad me myropolę, quocum filius clam agit, adiectis per me minis de nostro magistratu cupiente vobis Tigurinis gratificari. Attonitus initio multis diligentiam suam mihi comprobare molitus est, sed puerum non esse acutissimum neque habere facultatem et usum ea duntaxat adscribendi, quę in officina quotidie occurrant. Et ut huius fidem faceret, indicavit, quę forte rationario diurno annotaverat. Porro nonnihil tamen a se illum didicisse, quod sit ei profuturum magnopere, sperareque se ait elapso hoc biennio eum posse peritię suae specimen haud poenitendum prębere. Alter, quem habeat, peritior quidem sit, sed annis et usu adeoque natura ipsa pręstet etc. Interea iterum appellavi; respondit puerum satis industrie se habere atque proficere pulchre. Mi Bullingere, vides, quo es in loco et quanta rerum pondera unus istic sustines; nam in te merito tuo Elvetia respicit, cuius ducatum sequax comitatur. Fac igitur, quoniam Lutherus commode respondit, ut iuxta Basilienses articulos docendi atque ecclesiam gubernandi ratio temperetur apud tuos, et non solum concordia constabit, sed etiam ecclesia constituetur, quae alioqui vaga, incerta interque manus nostras peritura labescit, ut videmus. Nititur enim non tam autoritate ministerii, quam nullamdum habetis, quam viribus magistratus profani potius ea curantis, quę mundi sint. Cohibe, si potes, ferociam Erasmi; nos hinc, mihi crede, non cessamus iniicere frenum frigido seni nostro, qui more melancholicorum fertur esse conceptę semel indignationis tenacior. Quid attinet rixari perpetuo; populus ista nec intelligit neque moratur. Quin demus operam, ut Christum et hunc crucifixum inculcemus ceu servatorem unicum, ad quam rem verbum praedicationis et sacramenta faciunt et in quo disciplina ecclesiastica desiderata multis ecclesiis mobilem plebem continet, quę sibi permissa delabitur ad Epicuręorum instituta, ut nihil tandem credat. Maxime iuventus, siquidem verum fateri licet, in ecclesiis nostris religione soluta in omne nephas ruit. Quę spes igitur futurae post nos ecclesię, cum spes eius in herba interit perdita in istum modum iuventute? Ne syllaba quidem exigitur ultra verbum domini. Utinam nos in hac nostra ecclesia aliquousque pręstaremus, quod ad officium pastoris pertinet! Docemus quidem satis officiose de suggesto et cum paucis interea de rebus ecclesię commentamur. Verum vulgus cui cordi est? Ad unum negliguntur, nisi dum publice monentur ad studium religionis. Ovem vero perditam apud nos rarissimus est qui quęrat, quę res animum meum discrutiat. Neque spero aliud quam in flagello domini cum industria eius gratiam restituendam nobis. Proinde et tu, mi frater, nos precibus adiuta. Bucerus te salutat, quem urget similis cura. M. Leonem Iud salvere iubeas utriusque nomine. Eius nepos bene valet. Sturmius professor valetudini pulchre restitutus est. Bibliandrum et Pellicanum salutabis. Argen[torati], pridie idus ianuarii anno 1538. Wolfg. Capito. Clarissimo viro M. Henrico Bullingero, pastori ecclesię Tigurinę, amico ac fratri sibi in domino observando.
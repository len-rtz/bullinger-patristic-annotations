S. In hisce literis offendes, opinor, Melanchthonis epistolam. Argentorati fuimus Grynęus et ego; tentavimus concordię pacisque communis ecclesiarum articulos. Interlocuti sumus elicuimusque sententiam meo iudicio et tolerandam et ad pacem non parva momenta habituram. Non vacat autem mihi nunc plenius scribere, quod referre me oportet illic acta idque hodie a prandio. Instigabo d. Gryneum, quo omnia scribat, et totus in hoc ero, ut vobis mittatur expositurus cuncta. Hec pauca, queso, boni consule. Basileę, die 29. iulii anno 36. Tuus Carolostadius. Eruditissimo viro d. Henricho Bullingero, Tiguri primario pastori, maiori suo colendissimo.
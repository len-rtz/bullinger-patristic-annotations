S. in domino precatur. Quod hactenus ad literas tuas binas piissimas et plane patheticas, Bullingere dulcissime, nihildum responderim, causa certe non est, quam suspicaris, quod minus mihi probentur, imo maxime. Ego enim abunde satis me edoctum ex illis apud multos et optimos viros candide praedicavi. Sed hec est ipsa causa, quod hactenus tantis tumultibus et periculis et quidem ancipitibus agitatus sum a quibusdam, non dico ψευδαδελφοῖς, sed ab ipsis amicis (an veris, novit dominus). Ego certe isto[rum] melle linito gladio lęsus ministerio meo sum privatus! At iniuriam patientibus non deest nec unquam defuit dominus, scio, qui et iudicabit causam meam. Ne autem unquam neque studii neque laboris te pęniteat de prioribus ad me datis literis et libello illo tuo dissertationis de proditore Juda, tam enim probantur multis, ut non solum me, sed et illos ipsos totos tibi deviceris et libelli vindices habeas, qui et ipsi eodem luto hesere. Tam potens veritatis diligens et perscrutatio et meditatio, in qua expressius quam in expolito κατόπτρου perspicitur, quicquid humanis sensibus est obscurum et velatum. Ego brevi apud te ero viva epistola et coram de statu meo omnia indicabo, quum omnia ob tabellionis festinationem non potuerim calamo comprehendere et animi turbas enarrare. Vale. 15. februarii 1548. Ego ex parrochialibus aedibus migravi ad pium illum fratrem Ioannem Brittnoensem, qui me suo iam fovet hospitio ob amititie diutinum in me studium. In locum autem meum et Göppelii (boni scilicet Suevi) suffectus est egregius et doctus vir et certe pius d. Ioannes Reber ex Schintznach Brengartinus et Georgius uff dem Bötzberg (mihi nondum cognitus). Iterum vale et Benedictum cum reliquis bonis viris tibi devictum iam et fove et promove. Benedictus Schurmegistus tuissimusin Zofingen. Eximiae eruditionis et pietatis viro d. Henrico Bullingero, ecclesię Tigurine pastori vigilantissimo.
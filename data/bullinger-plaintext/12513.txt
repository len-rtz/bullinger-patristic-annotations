Aller vertrautister, liebster herre unnd bruder. Was ich euch jungst der kriegsemporungen halb inn diesen lannden geschriben, das erzaigt sich gar im werckh. Die widersacher stercken sich zu roß unnd ze fueß nahend umb unnser stat, machen ain geschrai, das es nit von des glaubens wegen angesehen sei, sonnder allain ettlich ungehorsam ze straffen; dardurch sie den gemain kriegßman inn ir bestallung bewegen. Darnach steet der will unnd die außlegung bei inen. Die stett, unnd sonnderlich Ulme, machen sich neben Augspurg auch zur gegenwörhe gefasst unnd hallten sich noch tröstlich. So wöllen wir mit gottis hilff dem gewaldt bis uff rettung, welche aber starckh muß sein, vorsteen. Es wurdt on zweiffl ain botschafft von den schwebischen stetten inn die Aidgnosschafft gesandt werden, besorg aber, der verzug werde mangel bringen. Darumb, ob yemand guthertziger möcht anrichten, das sich die Aidgnossen der sachen bald annemen, zum furderlichsten ain botschafft an die kayserlich und kuniglich majestät gen Regenspurg schickten, umb abstellung der russtung handleten, unnd darneben uff ain hilff herauß uff gemainer protestirenden stennde cossten mit gutem volkh schickten, so wurd die sach dest ehe zu gutem gebracht. Der gegentail hat, eh unnd diese ding laut worden, das kriegßvolkh allenthalb uffclaubt, darumb unns grosser abgang an volkh zustat. Es wurdt ain schwere hanndlung, unnd furwar nit umb den glauben, sonnder umb die herschung uber Teutschland zu thun; das annder ist gut zu mercken. Mehr kan ich dits mals nit. Bittend unnd ruffend mit unnd fur unns zu dem herrn, starcken gott, das er unns vor des sathans gewaldt hie in zeit auch bewahre. Grusst die herrn burgermaister unnd alle herrn gelerten, etc. 20. iunii 1546. Georgius Laetus, etc. Herrn Hennrichen Bullinger, etc. Zurch. Zu aigen hannden.
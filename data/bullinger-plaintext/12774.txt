S. et pax per dominum Iesum, etc. Ad tuas priores respondi prius. Nunc ad posteriores, quas 26. decembris accepi, pauca haec. Scribis revocari tres fratres, id quod omnibus modis nollem esse factum, sicut in prioribus iam te puto intellexisse literis. Sed quis sit animus dominorum nostrorum, nondum intelligo. Heri fui cum Laeto nostro. Communicavi omnia. Ignoravit is ad senatum datas esse literas, quas nec ego vidi. Nescio, per quem sint allatae. Meae fuerunt Blaureri ad Laetum literis inclusae. Iam post concionem statim volui iterum convenire Laetum, si forte interim compererit, num acceperint domini literas, aut quid statuerint de remittendis. Sed senatus iam coactus est frequens, ut non licuerit mihi ad eum venire. Festinat autem nuncius; iam ad horam 9 abire. Libenter significassem certum, sed non potuit modo fieri. Ubi primum alium habuero nuncium, de omnibus reddam te certiorem. D. Laetus sicut et ego nullo modo remittendos putat. Ridiculum enim esse dominos nostros vocasse ministros, ut ditioni suae provideant, si iam quasi desperantes de retinenda illa regione vocatos dimittant iterum. Adhaec varios inde progressuros rumores, ac si domini aliquid clam moliantur nec sint evangelium conservaturi, qui iam instantibus periculis ministros dimittere incipiant. Hae illius sunt rationes. Domini quid facturi sint, ignoro. Scripsi prius, quod et adhuc scribo, alterum ex duobus Kauffbüram mittendum, si concesseritis. Romanus est in ecclesia Musculi. Nollem illum revocari. Occupavimus enim iam haec duo maxima templa. Unde Musculus et alii incipiunt vela colligere. Spero, si dominus dederit pacem, fructum multum accessurum. Ego ipsis nihil dixi de revocatione. Dissimulo te hoc mihi scripsisse (hoc unum dixi, te scribere eos mox revocandos). Et hoc ideo facio, quia video non tantum destrui posse, si maneant, aliqua importunitate, quantum, si discedant nunc, offensione. Libentius igitur hoc feram, quam accepta occasione (quae alias ingrata non esset) faciam offendi ecclesiam aut in calumniam incidere senatum bene [volen]tissimum. Hoc autem peto, ut impetres a dominis Tigurinis, u[t] ad nos datis literis consulant, quid nobis sit agendum in h[is] periculis, si forte senserimus etiam nostros declinaturos. Nam non [puto] eos mansuros, sed, quacunque ratione possunt, pacturos cum caesare, si viderint deficere alias urbes. Nos hortamur, quantum possumus, ut sint constantes. Illi dolis et ignavia principum icti sero sapiunt. Ego profecto, ubi d. Laetus abierit, ultra non manebo. Si sint constantes et velint manere cum Christo, paratus sum meum cum ipsis fundere sanguinem. Si deficiant, non expectabo, ut me tradant in manus latronum horum, sicut d. Brentio Halae nunc accidisse ferunt. Illi persuaserunt, ut  maneret. Postquam autem hi superiores facti, coniecerunt eum in vincula. Procul dubio Tridentum ad lanienam ducturi. Sic fama est. Ego pro certo non affirmo. Tuum ergo peto consilium. Impetra tu etiam a dominis, ut faciant nobis hinc liberum regressum, nec patiantur nos ita vendi ad supplicia crudelia. Quodsi consultum putas, ut ego hac de re ad amplissimum senat[um] Tigurinum scribam, faciam. De Ulmensium et Wirtenbergensis fide dubitatur valde. Acta Badena scripsit Blaurerus. Leg[i]. Magis mihi Tigurinorum placet consilium quam Bernensium. Non defensores tales vult habere suae religionis deus! Scimus, quantum bonis principibus semper incommodarit societas et commertium impiorum. In rege Galliarum magna fuit multis hacten[us] spes. Ego illi nihil puto fidendum. Iam fertur etiam ipsum curaturum, ut aliquam imperii partem sibi arripiat. Caveat Argentoratum! Hic quid acturi sint Helvetii miror. O deus! Venditur et proditur non modo evangelium, sed universum regnum Germanicum! Misereatur nostri deus. Amen. Saluta uxorem liberosque charissimos, d. Pellicanum, Theodorum, Gvaltherum, Gesnerum, Ottonem, Ammianum, etc. Salutat te Cellarius  et Musculus, cum quibus communicavi, quid consuland[um] de remissione fratrum. Omnino enim eos reditum quaerere, quod null[o] modo illi faciendum hoc tempore putant. Expectandam occasionem. Zollerus ist wider ein fendrych worden. Sin herr hatt imm ein fennli zum guͦten jar gschenckt, inn under den hauptman Naͤgelin thon, deß fendrich er jetz ist. Augustae Vindelicorum, 27. decembris anno a nato Christo 1547. Opto tibi tuisque omnibus annum foelicissimum! Ioannes Hallerus, tuus totus. Clarissimo viro d. Heinrycho Bullingero, antistiti ecclesiae Tigurinae fidelissimo, domino et patri suo venerando. Zürich, an m. Heinrych Bullinger.
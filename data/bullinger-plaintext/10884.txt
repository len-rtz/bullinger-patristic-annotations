Salus a Christo. Lieber bruͦder, es ist uff gester ein edelman - kundt von Paryß - mitt 5 knechten zuͦ Ottenbach fur gfaren, hatt by 44 vast hupscher hundt: 36 jaghundt, ein leidthundt, die anderen graad vast groß. Dar under sindt gsyn zwen collossi (ut ita dicam) mire magnitudinis; die handt sich abgangen, das mans in einem korb uff einem karran hat muͤssen nachen fuͦren. Ich han mich zum edelman gmacht, ym das gleit mit den hunden etwan wyt gen und gfragt, wo her und wo uß mit der schencky. Hat mir geantwart, der franczoß schenck sy dem bapst und mir nit vil wellen, seegen. Aber ich byn awyl ouch mit dem interpreti gangen, der ein tutscher ist, und in ouch gfragt. Hat deß glichen gseyt; do by langem mich gfragt, wie wyt das meer hinder Rom lig; eer mög nit mit im uffs meer. Han ich zuͦ im gsprochen: "Gelt, die hundt hörendt dem turcken?" Hatt eer nit vil dar wider gseyt, dan das ers im nit well helffen bringen; er besorg ja. Nit witter han ich können von im erfaren, dan der edel unwillig was, das er mit mir gieng etc. Sy verzerent altag 2 kronen, und vil muͦß er bezalan, das sy zurryssendt, als suw, hundt, so sy hungerig werdendt etc. Wie er den interpretem hat dinget, hat er im inbunden das er werde 8 tag mit im uff dem mer muͤssen faaren; das gfalt im nit. Nit me, dann gott sig mit uich. Grüczs mir die fründt. Ob es dyr innet achtagen nott thuͦtt um das glichen buͦch, Oecolampadii und Zwinglii epistolas, wil ichs dyr schicken; dan ichs gar nach han uß gleesen, et cum fructu, nam multum lucis tribuit mihi in locis multis. Datum tertia feria ante corporis Christi. An M. Heinrichen Bullinger, sinen bruͦder zuͦ Zurich.
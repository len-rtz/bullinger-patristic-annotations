Caelius S[ecundus] C[urio] per Christum Iesum S. P. D. Stancarus noster, Bullingere doctissime, superioribus Augustam reversus est. Cum autem esset profecturus et haberet comitem, qui Tiguro iter facere non instituisset, reliquit apud me grammaticę Ebreę institutionem, quam hic edidit mandavitque mihi, ut, quando ipse (quod magnopere cupiebat) Tigurum venire, ut te salutaret, non potuit, eam ego ad te mitterem teque eius nomine plurimum salutarem. Nactus igitur nuncium certum, iuvenem hunc studiosum, eum librum ad te mitto et nomine Stancari tibi salutem dico. Tu vero, qua es  humanitate, non tam munus quam Stancari animum et voluntatem erga te aestimabis. Caeterum Gastius me superioribus diebus tuo nomine salutavit tuasque literas ad se mihi legendas tradidit, ex quibus intellexi te adolescentes quosdam vestrates mihi commendare. In quibus literis illud gratissimum fuit, quod intellexi te sentire mihi Tigurinos omnes esse charissimos. Non enim ista tua de me persuasio falsa est aut vana; id quod sentient et intelligent, quicunque ex vestratibus ac praesertim a te commendati me, meis rebus omnibus uti volent! Et quod ad istos, quos mihi commendasti, attinet, quibus rebus eos iuvare eorumque studia promovere potero, faciam sane quam lubentissime. Zvinglius vester et noster quoque ante paucos dies ad primum evectus est studiosorum gradum pro huiusce academię more. Ego illum sum adhortatus, ut virtutem ipsam magis quam virtutis insignia conaretur adipisci, cum virtutis insignia multi sine virtute assequantur. Virtutem sine insignibus illis veris et solidis nemo assequi possit. Et spero illum esse facturum cum suapte ingenio, tum bonorum stimulis et monitis. Novi nihil hic accipio, ni Argentoratum in magnis esse seditionum motibus. Tu, si quid habes certius de caesare et Saxone, oro, nobis significes. Vale per Christum tuamque familiam meo et meę uxoris nomine saluta. Basileę, secunda maii 1547. Pietate et doctrina clarissimo viro Henrico Bullingero, Tigurinae ecclesiae pastori sanctissimo ac vigilantissimo, fratri et amico singulari. Tiguri.
S. Conciliati nos sumus cęsari. Pacem ergo habemus, utinam eam, quam dominus exposcit. Religio nobis secundum promissionem d. Granvelę integra est mansura usque ad communem in imperio reformationem. Iustitię administrationi, quam cęsar ordinaturus est, nos parere oportebit. Collige tu, quid inde! Domini Halleri atque aliorum Tigurinorum res bene habent. Vis illis non facile inferetur. Verum cum ad id deventum fuerit, ut evangelio sit hic renunciandum, facile et tuto dimittentur vestri. Dominus Laurentius Agricola atque Rodolphus brevi, postquam frigus deferbuerit, ad vos redituri sunt, quemadmodum id amplissimo vestro senatui scribitur. Commendavi, ni fallor, tibi quendam eruditum et pium virum d. Franciscum Stancarum Italum. Is propter insidias et motus apud nos Basileam concessit illic conditionem quęsiturus. Theologus est sincerus et incomparabilis, trium linguarum valde gnarus. Scripsit librum de sacramentis Italica lingua et, quantum ex eius relatione percepi, per omnia tuo eiusdem argumenti libro similem. Si poteris virum iuvare per alios, quo minus inediam patiatur, facturus es, quod nosti, etc. Duo duabus noctibus praeteritis post medium noctis habui somnia, quorum dominum Rodolphum Gvaltherum illum nostrum cupio esse interpretem. Visus sum mihi esse Lipsię inter studiosos, quorum aliqui in liminibus gymnasii armati excubias agebant. Quos cum ego accederem, admirabantur meam audatiam, cur cęteris eos aversantibus ego adessem. Ego autem nihil trepidabam. Infit autem quidam ex illis: „Sine illum, noster est, literas apprime callet“ atque porrigebant mihi manum petentes, ut illis ea vespera essem conviva. Ego vero dicebam: „In tempore adhuc vobiscum ero; nunc mihi abeundum“, etc. Cumque abirem volens latas pertransire vias et plateas, semper veni in angiportus, ubi omnia stercoribus humanis adeo erant referta, ut citra commaculationem exire nequibam. Cumque tinctus probe et fętens ad quosdam studiosos reverterer, condoluerunt ipsi mihi atque evellebant grammina et herbam me emundaturi, inter emundandum ego evigilo. Proximum et aliud somnium fuit: Videbatur cingulum quoddam meum a muribus ad dimidietatem usque esse corrosum, adeo ut dubitabam, num cingendo esset rupturum. Propterea ego utraque manu, quam poteram fortissime, cingulum extendebam et experiebar sat roboris adhuc illi inesse, etc. Dic Daniel, Rodolphe aut Geßnere, quid sibi velint hęc somnia! Tu, mi venerande Bullingere, ignosce istis ineptiis. Ego minus quam quisquam alius superstitiosus sum nec somnia curo. Sed difficultatem in rebus meis certe hęc praesagiunt. Vale cum sacro musarum choro. 8. februarii 1547. Tuus G. Laetus, etc. Filius d. Ioannis Vogleri cras nuptias cum sua nupta Sangallensi, vel unde oriunda sit, celebraturus est. Ego nolui ipsius sponsalitiis alias interesse. Rogatus autem adero copulationi in facię ecclesię. Ego illum iamdudum, tanquam parenti optimo in hoc immorigerum, increpavi. Herrn Henrichen Bullinger, der kirchen Zurch christlichen trewen vorgeer, minem besonnder lieben herren und brudern, zu handen. Zurch.
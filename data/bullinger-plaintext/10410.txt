Gelertter unnd fürgelieptter bruͦder im heren, dye seltzamenn löff, jetz vor ougen schwebennt, sindt ir berichtt etc. Item der hertzog von Württenberg ligkt im väld, muͦs sorgen, sine widersecher ime ze schwer sin werdent. Wil gott walt[en] lassenn; kan den sinen helffen. Minetthalbenn weltt ich gern gen Zürich ruckenn. Acht dennst mertayls uff dem gottzwortt sye. Ist nit weniger: Min guͦtt möchtt mich villicht nit ußreigen, wiewol ich noch uff 600 g[ulden] aigenns guͦtz hab. Weltt uch als ainen sundren ewangelischen, in ansechung, ouch uff der sitten als sunder bin, pratticieren, ob mir ettwan von minen gnedigen heren von Zürich ain empttli vervolgen möchtte, damitt ich daselbs narung für mich, min husfrow unnd ain kindli, ich hab, möchtte habenn. Dann das sag ich üch zuͦ: Weltt ich mich uff dess tüfels sitten helden, weltt wol in den 5 ortten platz vinden; ist mitt mir gerett. Pitt uch als minen gunstigen, lieben heren und bruͦder, mich bedencken, mir by disemm potten anttwurt schicken. Datum Mayenfeld, 19. tag may anno etc. 34. Uwer williger Martin Seger. An den gelertten heren Hainrichen Bollinger, minen insunders gunstigen, lieben herenn unnd bruͦder im hern, zuͦ hannden.
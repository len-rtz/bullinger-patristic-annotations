S. D. Tuas 4. aprilis datas 6. eiusdem accepi, vir colendissime. Intellexi, quas turbas excitavit impurus ille adulter. Rogas, quid de illo coniugio sentiam et quid dicam de vestro consilio et facto. At nescire non potes, quid sentiam de huiusmodi connubio, vel ex Beati Gerungi (nunc Bernensis ecclesiae ministri) negotio pari. Displicuit ut quod maxime hominis connubium, quod contraxerat cum ea, cum qua admiserat adulterium, quam impraegnarat, et propter quam uxor legittima ab eius thoro legitimo avelle-batur per divortium. Nam eam secum abduxit Basilaeam, inde Argentoratum. Argentoratenses huiusmodi matrimonio (quod, quale esset, non ignorabant) bene dixerunt et ratum habuerunt! Nos vero nunquam ratum habuimus neque approbavimus! Ideoque nihil a vobis peccatum est, qui noluistis nuptias coire inter adulterum et adulteram. Praeterea lege apud nos receptum est et usurpatum, ut nulli permittatur uxor adultero, ea, inquam, cum qua vivente uxore prima patravit adulterium. Nam et David inter alia audivit: „Occidisti insuper et duxisti.“ Spurcissimi pontifices Romani dixerunt: „Ne ducat in matrimonium, quam polluit adulterio“ (hoc dixit, qui palam impurus est; nos evangelio credimus!). Sed non est, quod pluribus ostendam eas nuptias esse illicitas. Nosti enim! Quod excommunicationem attinet, si moris est apud vos huiusmodi excommunicare, si omnes, quorum interest de iis censere et ferre sententiam, consenserunt et recepto more excommunicatus est, nihil video, qua in re peccaveritis. Nobis non est in usu excommunicare vel hos vel his similes. Puniuntur huiusmodi scelera et scelerosi a magistratu pro delicti modo. Nos deinceps coenam omnibus relinquimus liberam; neminem excludimus nisi eum, qui se ipsum excluserit. Verum in vestra ecclesia alia, opinor, ratio est. Videte, fratres, ut ea, quae sunt aedificationis semper agatis! Merito advigilatis, ut grande hoc scelus puniatur vel propter exemplum! Lege, oro, ea, quae Augustinus scripsit contra epistolam Parmeniani lib. 3, cap. 2. Vale cum Marco et fratribus omnibus. Communicavi per pueros nostros, quae acceperam a d. Vadiano. Caeterum de veritate rei gestae semper dubitavi, et iam eo magis, quominus alia subsequuntur testimonia, quae primum illud confirmant. Sed fiat, quod bonum est in oculis domini. Valde doleo d. Gastium, dilectum fratrem nostrum, decumbere. Tu i[l]lum fideliter salutabis. Ego orabo dominum, ut eum nobis mox restituat. Vale iterum cum d. Dr[y]andro, Bernardino et omnibus bonis. 6. aprilis anno domini 1547. Bullingerus tuus. Praestantissimo viro d. Osvaldo Myconio, Basiliensis ecclesiae ministro fideli, domino et fratri suo honorando. Basel.
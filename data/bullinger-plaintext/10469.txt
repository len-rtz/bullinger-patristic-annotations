Gott mitthayly unns sin gnad unnd stercky. Amen. Min herr und günner, von wegen mines herrn Rösten, der schencky halb hertzog Ulrichs etc., hat min her Vadian mitt mir trüwlich geendett und ainen burger uff hütt zuͦ her Jörgen von Hewen gen Thuttlingen den nächsten geschicktt, mitt ernstlichem vertruwtem befelch verhoffter erschiessung etc. etc. Disser ist dem von Hewen bekant. Hat mich och ainen brieff, im von dem von Hewen der tag zuͦgschriben, lessen lassen: under anderm, das er zway thier gefangen, daß er jagtt der hoffnung, bald mer gfangen haben. Der bott fart och dahin, ob der von Hewen sich gwaltz underston, so es villecht zuͦ lang gen Stuͦtgarten, oder gen Stuͦtgarten langen lassen etc. Demnach hab ich miner husfrowen anzaigt üwer trüw, sampt andrer, Zürychbergs halb. So es der will gottes wär, begerte sy dess, guͦter hoffnig, m[in] g[nädig] h[erren] wurdend wib und kind ansechen. Und wiewol ich wais, wie ir gsinett, nüt zuͦ sparen, so pittend wir uch doch, min hernn Rösten dannocht och zuͦ erinnern, daß wir von dem unsernn, um das unser und us dem vatterland triben. Ob uns gott wol och billichen straft um beschuldung, so ist doch, gott syg lob, sin wortt und das, so air statt Zürich anghang und ghais, die höchsten ursachen; hoff billich angsechen werden. Ir wissend, was not ist dar zuͦ thun. Daby lass ichs bliben. Beger das ewig zu verdienen. Gott syg üwer lon. Pitt üch, mir minen hern maister Kaspar und den goldschmid zuo grüssen. Es ist vyl gschray als ob Maister, Ambrosy widerrüft. Grützend uns uwer husfrowen. Actum S. Gallen, sontag 6. tag settember, anno 34 jar. Ü[wer] williger armer Hans Vogler, jetz zuo Sant Gallen. Petter Weber ist vor dess apts rat gsin. Was mit im grett ist, sagt er nitt etc. Doch ist er frölich. Item der aptt durch den hoptman hat an sy begert; begert, soverr sy nach dem jar in mit den predicanten ruͤwig lon oder nit mer nache loffen, well er inen das jar zuͦlassen. Also bringent sy das an gmaind; doch acht ich nain. An min sonders günstigen hernn und fründtt M. Hainrich Bulligern, prediger m[iner] g[nädigen] h[erren] zuͦ Zürych.
Tandem veni Curiam, deo gratiae. Legatio illa papistica exercuit me magis quam reliqua omnia negotia. Coactus sum ingredi Vallem Tellinam, coactus etiam Sozzium ire ad d. Traversium et multa miscere contra quosdam veluti emissarios illius nebulonis. Nunc hic haeret apud mistratum Curiensem consanguineus quidam eius nec desistit serere mala, nec desisto ego vicissim evellere et resistere. Puto nos iam vicisse; hoc enim obtinuimus, ne legato illi liceat Vallem Tellinam intrare, sed tantum huc recta venire, si velit. At huc non veniet, mihi crede; nam passim ardent animi contra illum, et scio illum timere. Probant omnes, quod ad me scripsisti, hanc esse sagittam depromptam e pharetra Cesaris, qui cuperet committere d. Raetos. Ego hinc non divellar, nisi videro abiisse consanguineum illum apostatici nuncii, tum etiam quia cogor hic expectare quemdam ex meis, qui me secuturus est brevi. Cras mitto Aurelium ad ducem, qui referat, quid in Italia pro sua celsitudine gesserit in causa quadam non sane parva. At bonus nepos miraculo quoddam evasit manus impiorum, in quos inciderat, gratiae deo. Hinc ad te recta veniam, et quoniam spero hoc brevi esse futurum, mitto multa scribere, quae coram commodius. Verti totum libellum tuum de cena d[omini] Ies[u] Ch[risti]. D. Antonius Marius Besocius, qui Claven[n]ae nunc degit, vertit in Latinam linguam praefationem, quam Italice ego versioni meae volo affigere; habebis hic exemplum manu ei[us] scriptum. Legatus is Baion[ensis] episcopus te va[lde] amat et saepe de te honorifice. Vale et sa[lve] cum tota familia, schola atque ecclesia. Curiae, 25. septembris 1553. Vergerius. Vix vicissemus, nisi dominus deus ad nos breve illud misisset; nam apostata ille Iesui[ta] aiebat se venire alia quaedam tractaturus. At ubi Raeti legerunt carceres, tormenta, supplicia etiam contra fautores et receptatores, confestim abali[e]naverunt animum ab illa fera Romanensi. Amicus ille noster, qui alius voce videbatur, quam man[us] indicarent, quaedam cupit tibi per me nunci[ari]; sed ea sunt eiusmodi, ut literis non sint comm[itt]enda. Roga dominum pro me. Tibi, Henr[ice] Bulling[ere].
Salus et pax Christi. Scis, Bullingere charissime, Ambrosium rediisse salvum. Qua fortuna ex ditione principis pulsus, ipsemet nescit, sed verendum est, ne illius abitus piis fratribus valde sit incommodaturus. Fiat autem voluntas domini; nostra ingratitudo meretur tales cruces. De Cottero, optimo viro, quid scribam? Iam parat abitum. Causatur aerem adversum, sed revera uxor in causa est, quę illum turbavit miserrime. Deinde timuit forte, ne non sufficerent vires ad ferendos scolasticos labores, quos tamen adhuc non tentavit, quod scola hactenus non sit in ordinem redacta. Debuit autem redigi in classes quatuor electis praeceptoribus quatuor; ipse vero classem legentium puerorum habuisset liber omnino ab omnibus elementariis et iis, qui discunt literas nectere vel pingere. Intelligo autem bonum virum Bernae liberiorem fuisse nec astrictum ullis docendi aut gubernandae scolae legibus, quod nostri hic non ferunt. Uxoris ergo intollerabilis vexatio et laboris sive disciplinae scolasticę suspitio fecerunt, ut a nostris facultatem ad suos redeundi rogarit et impetrarit. Quęcumque vero illi hactenus stipendii nomine data sunt, ea omnia non solum non sunt ab eo repetita, sed viginti quoque aurei ex liberalitate a magistratu additi, a privatis vero sex. Sic abit bonus vir occasione data, ut scolae quoque consultatio hoc tempore in cineres redierit. Alioqui certe bonus vir est, in quo retinendo nihil non tentavi cum bonis, sed frustra. Haec non tibi solum, sed Leoni quoque et Megandro, denique Rhellicano scripta volo, quos meo nomine salutabis etiam diligenter. Praeterea nihil habeo dignum scriptu. Ambrosius serio vocatur Augustam, sed iam non potest fieri, ut morem gerat illis. Post hiemem quid futurum sit, novit dominus. Vale cum bonis omnibus, uxore cum primis, matre et domesticis. 10. septembris 1538. Tuus Io. Zvick. Domino Hainricho Bullingero, observandissimo meo in domino fratri.
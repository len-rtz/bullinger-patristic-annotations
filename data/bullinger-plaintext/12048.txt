S[alutem] in domino. Chocleum iam suis coloribus depingere, larvam detrahere, quemadmodum Lutherus fecit, commodum erit, ne videatur in religione christiana doctus ac ne simplices per illius malitiam seducantur; sed non dignus ullo responso, si illius personam considero, dignus autem propter ecclesiam, quam irridet suis argumentis. Latine illi responderem, non Germanice, neque ego vulgus curarem, quod iudicare in divinis nescit, scommata observat ac iam ipsum negligit. Scripsi Limpergio, ut librum illum Lutheri mihi vellet emere Francofurti; quę autem responderit ad literas meas, legenda mitto ea conditione, ut remittas. Nescio, quid ex illius literis decerpere debeam; video enim Lutheri animum erga nostras ecclesias exacerbatum. Brentius hęc ad me scripsit: „Nostra vicinia fuit hactenus per clementiam dei ab anabaptisticis furiis libera; nunc autem quidam Rhenani viculi mittunt frequentia pene agmina anabaptistarum ad Moraviam, quibus, cum per nostram viciniam proficiscendum est, inficiuntur hac peste nonnulli, ut et illis sese adiungant. Sed bene habet; etsi dolendum est, quod tantum liceat satanę in miseros homines, manifestum tamen argumentum est advenisse regnum dei et verum evangelium revelatum esse, etc. In Hungaria hac aestate res fuerunt tranquillę, nisi si quam molestiam perferant homines miserrimi a pręfectis Turcicis. Hęc autem tranquillitas hinc adeo evenit, quod superiori vere filius Turcici imperatoris dicatur a Sophi profligatus esse et Bellerbecus cum exercitu suo ex Hungaria ad Byzantium revocatus fuerit. Ac scribunt mihi amici famam esse Barbarossam expugnasse in Sicilia Lyparas et Turcam colligere Byzantii ingentem exercitum.“ Hęc ille. Oremus itaque dominum, ut sui evangelii splendorem non sinat obscurari. Reliqua a Froschouero audies. Basilię, 30. septembris 1544. D. Bibliandro precor omnem felicitatem cum reliquis ministris. Uxorem tuam cum liberis valere opto. Tuus Gastius ex animo, raptim. D. Heinrycho Bullingero, praeceptori suo charissimo. Zurich.
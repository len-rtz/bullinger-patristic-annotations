Gratia Christi domini nostri tecum, vigilantissime catolici gregis pastor. Quod in meo negotio non admodum passus es te rogari, sed sponte tua tuum studium, operam et diligentiam et obtulisti et pręstitisti, novam in me, tibi antehac ignotum, tuam humanitatem lubens suscipio. Fecisti sane tu (quidem non meis meritis, quae hactenus erga te nulla sunt exhibita, sed tua dexteritate atque sedulitate) condignum, qui nullis a me beneficiis provocatus tam obsequenti in me fueris animo, ut beneficium (ut ille ait Gręcus) accepisse videaris, quum pręstiteris. Quare, cum plurimum adiumenti meo ministerio, cui ego me indignum iudico, attuleris, pro illo et ago et habeo, ut meritus es, condignas gratias, atque maiores arbitrabere a me accepturum, quum reliquas tuas in Matthęum et Lucam propediem in opus simul ligatas lucubrationes ad me huc mitti curaris. Effeceris, inquam, hoc uno, ut rebus omnibus modis in tuis me devinctissimum habiturus sis. Fac, ut valeas mente in Christo sana. Datum Rottwile, 24. ianuarii anno 46. Tuus charissimus Wernherus Wega, ecclesię Rottwilensis parochus. Dextra pietate ecclesiae Tygurinae gubernatori Heinricho Bullingero, suo amico primario ac semper colendo.
S. Quamvis Buchterum in tempore dimiserim, audio tamen, quod patrem non invenerit vivum! Doleo propter ecclesiam et liberos, quos audio satis esse multos. Dominus per vos ipsis adsit. Et Hallerum redisse audio. Bene est, quod rediit incolumis, ereptus e Lerna malorum, nam ubi cęsar est cum suis Hispanis, ibi non solum Lerna, sed infernus est. Caveant nostri, ne et ad ipsos veniat lues letifera, internecio omnis boni! De Gallo scribis, quod foedus petat. Non addis, cum quibus. Quid igitur velis, non satis capio, nisi quęrat foedus novum. Putaram enim, quod est duraturum aliquot annis post obitum patris. Verum quod sequitur: „Si ergo nos coniunxerimus Gallo, papę milites sumus“, declarat mentem tuam; ac dico: Necesse esse, ut Helvetii vires prudentię omnes hic exerant. Qui pii sunt, in orando sint continenter! Ego enim, quid agendum, fateor me nescire, nisi animos haberemus concordes in domino. Id quod etiamsi sic esset, ignoro tamen, quid spei in hoc cursu felicitatis cęsareanę concipi possit. Irritavit Germania dominum; quod sentit. Irritavimus et nos iam multis annis valde graviter. Unde timendum similem eventum nos habituros. Absit malum omen! Displicet bonis securitas illa nostra. Hodie dies sextus est, cum literę lectę sunt in senatu nostro, in quibus diserte scribitur cęsarem nihil praepedire adversum nos pręter obportunitatem. Nemo fere motus est inde vel paululum! Et sunt profecto, qui vellent perire, tantum ne nos essemus incolumes. Vix fuit odium tale inter homines unquam! Dominus tueatur suos, ut certe tuebitur. Oremus itaque sine intermissione! Gastius adhuc adserit Michaeli cuidam compositori se dedisse Persium. Idem dixit in Quinquepagicis esse e Roma, qui petat milites papę nomine. Res an ita sit, nescio. Vale in Christo cum tuis et fratribus. Basileę, 20. octobris anno 1547. Tua remitto, et ago gratias longe maximas. Ex Hallero si quid dignum narratu acceperis, inprimis de reditu cęsaris, communicato! Salutabis Gvaltherum diligenter. Tuus Os. Myc. D. Heinricho Bullingero, in domino suo.
Gnat und fryt von got durch Crystum, unseren heylant, myt erbyetong meyner gutwillygen dyenst, sent ewch, lieber her und bruder deß evengelio Jesu Crysti, zuvor ann. Ich hab vornher ewer schriben - myt eim biechlin Martin Luters - antwurt auf seyn uncrystlych biechlin wol enpfangen; deß ich mych gegen got dem heren, der ewch solych gnat und hertz geben, nachmalß ewer arbayt bedank. Dan da ist einem jedem glabygen, der nycht weyters dan die warheyt Jesu Crysti sucht, genug geschechenn. Dan in soma das sacrament Jesu Crysti mus gaystlych in kraft deß glaben, der von oben herab kompt, enpfangen werden, welych das sacramentlych brot nycht geben oder darzu helfen kann, anderst dan das der eyngesetzt brauch vom herren deß nachtmalß ist, seyn tot zu verkyndygen, byß er kompt. Wie die von Iberlyngen der Blorerin ir leyptong gelt aufhalten, hab ich vernomen. Und ist myr recht zu meinen bey den erberenn steten auch darvonn gehert; non handlen sys unbillych. Esß gebyrt sych nyt, bebstysch zu seynn und andren das ir aufhalten, wan gleych eyn dunck oder eynhayt were. Sy hat sych vom lasten don, elych verheyret, an evangelion ergeben, darann gantz crystlych gehandlet, obschon die von Iberlyngen - die schyer bey alen reychssteten aleyn iberbleyben evangelio anzunamen - eyn andren, babstischen glaben haben. Was get das an, das sy die erber fraw darum nyt zallenn welten und sy sych myt andren verglychen? Haben non dest mynder fug, sych solychs zu wegerenn. Mein rat: die erber fraw laß einn sublycacyon stellen an alle reychsstet, so jetz zu Wurms sent, myt erzelong der geschycht, begeren, ir ein vyrschryft an die von Iberlyngen zu gebenn, damyt sy betzalt wert und nyt getrungen, solyches leyptyng gelt zu verkaufen. Das derselb nachmalß suche, eß durch eyn unnbequemlychen weg eynnzubrynngen, dardurch die andren stet auch nachtayl gewarten miesten, haben sy ursach, deß basß annzuhalten. So will ich gen Wurms schriben, das meyner heren gesanten darzu umb filer billychayt nach sollen helfen befyrderen. Ich hab dem heren Ambrosi Blorer 32 artykell zugesant (so zu lesen beschlosen von babst teologen; die man fast glaben und halten sol; solych, die kayserlich majestat auch mandyert - das anderst nycht ist, dan das elent babstum wyderum in seyn irtom und wyrde eyngesetzt, evangelio Jesu Crysti hinder dur nydert drukt) myt byt, das er ewch die fort zuschyke. Hof, habs dann, zu got hofent, er wert ir anschleg brechen, sych unser erbarmen und seyn heylygest ewangelio - got geb, was sy darwyder ratschlagen - bey unsß ellenden bleyben lasenn, do wyr aus gnat an in glaben. Damyt befilch ich ewch in die genat unser liebenn heren Jesu Crysti. Datum 10. tag meyo in Augspurg deß 1545. jar. E[wer] w[illiger] Hanns Welser. Dem wyrdygen, hochgelerten heren Hainrych Bulynger, forster im wort Jesu Crysti zu Zurch.
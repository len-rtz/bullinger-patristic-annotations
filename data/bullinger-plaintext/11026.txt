Archiepiscopi Cantuariensis ad Hainrichum Bullingerum epistola. Superest, ut ego vicissim ad te de rebus nostratibus aliqua recenseam, quae tametsi fama loquax iam pridem ad vos difflaverit, ex me tamen, ut arbitror, certiora resciscere gaudebis. Hic vero illud inprimis admirari succurrit, tu ne aliquid scripseris, quam ipse senseris et ab aliis acceperis, an et ita revera acceperis; tumultuatum fuisse apud nos ob doctrinam evangelicam postliminio reducendam - sic enim scribis -, cum contra verum sit ob eam repellendam totum eum terriculosiorem quam periculosiorem tumultum fuisse exortum. Siquidem sacerdotes indocti monachique, non mundo, ut oportebat, sed Deo potius mortui, qui ex tenebris et ignorantiis hominum opime ac plane βασιλιχῶς vivebant, quum viderent tanta exoriente luce regnum questumque sibi non tam decrescere quam prorsus evanescere, illi huic malo primi classicum insonuere, ad quod facile aures arrexerunt multi, qui ad ollas carnium Aegyptiacarum animos reflexerunt quique fastidio verbi Dei, sincerissimo tritico, ad glandes et suillam pastum, cui semel insueverant, magis aspirabant, Accessit ad illos barbarum quoddam atque efferum hominum genus, qui agriculturam et ceteras omnes pacis bonas artes ingnorant et aversantur quique a divinarum rerum cognitione usque eo sunt alieni, ut nec de huminanitate ac civilitate mansuetiore aliquid audire sustineant, quales habet Anglia populos aliquot, quos rectius, opinor, populatores dixerim, ia ultimis suis partibus ad Scotiae confinium, qui cum vicinis utrinque gentibus perpetua bella ac latrocinia antiquo more exercitant et solis rapinis ac praedis inde conquisitis victitant. Ex his tribus hominum generibus conflatus est ille nefarius et Catilinarius exercitus, qui patrie ferrum ac faces inferre nitebatur. Contra quem rex strenuissimus initio ingentem ac vix credibilem exercitum paucorum dierum spacio conscripserat, nempe ducentorum millium hominum, non quod opus esse sibi tantis copiis putaret, sed ut reliquorum subditorum suorum animos exploraret. Quos cum ad nutum paratos et dicto audientes invenisset, et ex illis rursus vix centesimum quenque delegit, reliquis cum gratia domum remissis. Ita cum illa quidem minus numerosa, sed fortissima et instructissima militum manu adversum rebelles itum est, quos et ad internetionem cecidisse licuisset, nisi sese dedissent et princeps clementissimus suos, etiam perire meritos, servare quam perdere maluisset. Supplices itaque facti veniam omnes facile impetrarunt, exceptis paucis, qui ad exemplum supplicia crucibus luerunt. Sic igitur confectum est bellum hoc, ut plane, quantumvis repugnante rei natura, iuxta verbi ἔτυμον res bella dici possit, si eventum eius spectes, quem ipse mecum considerans eius primis authoribus adeo non irascor,ut gratias etiam agerem, nisi gratiam omnem Deo debere scirem, qui consilia illorum prava in exitum diversissimum convertit. Nam pacatis ac triumphatis rebellibus principis ipsius animus in evangelii favorem fortius ac serio magis quam antea nunquam propondere videtur. Et proceres, qui ante tardi ad credendum et, ut ita dicam, gravicordes erant, iam erectiores ad audiendum et in omnibus aequiores ac secundiores esse ceperunt. Denique episcopos ipsos et factionis antistites, quales adhuc nimis multi supersunt, quorum cervices duras inflexibiles opinabamur, submissos iam terram spectare cernas et nobis minus adversari. Breviter, sicut vobis tumultus ille rusticorum solidam pacem peperit, ita et nobis spes est fore. Nam denuo principis mandato in consilium episcopi et viri doctiores convenimus, de ecclesiasticarum rerum constitutione tractaturi, in quo liberius omnia agimus quam unquam antea, et maiore (ut spero) cum fructu peragemus. Sed exitus declarabit, qui, qualis qualis fuerit, vobis cito innotescet, si non aliunde, tibi certe ex me. Interim phanaticorum illorum rebellium postulata accipito. Primum erat pontificem Romanum in locum restitui cum suis et legibus et erroribus de purgatorio, de cultu sanctorum, de peregrinatione ad divorum imagines, de septem sacramentis ed sacramentalibus; alterum doctrinas et scripta Lutheri, Melanchtonis, Oecolampadii et Germanorum omnium damnari ejicique; tertium ut religiosis omnia reponerentur; postremo me et episcopos Vigorniensem, Rochestrensem, Sarisburiensem, breviter et omnes, quos evangelio favisse prae ceteris arbitrabantur, ad suplicium expetebant, ut hęreticos condemnandos, quorum tamen nullum unquam concionantem audiere. Haec sunt, quae in praesentia ad te scribenda duxi. Vos vestris ad Deum precibus nos summo conamine discrimeneque certantes adiuvate. Et tu bene vale. Datum Lambethę, in suburbio Londoniensi, III die aprilis MDXXXVII.
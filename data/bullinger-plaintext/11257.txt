Salus et pax Christi. Cum Iacobo conferam ex tuis literis, ubi ad me redierit. Ego optarem illum diutius hęrere posse, cum rarissimi sint, qui digne substituantur, et periculosum sit, si vacent ecclesiae. Capitoni hodie mitto literas, in quibus peto, ut me profectionis suae faciat, quantum licet, certiorem; acceptum ergo responsum tibi quoque communicabo. Alioqui res nunc bene habent, et semper putavi silentio commodissime posse mederi controversiis. Bucerus iam diu abfuit in Hassia et etiamnum aiunt esse Wittenbergae; illius reditus quid sit daturus, audiemus postea. Ach, quam exhilarat me, quod scribis quotidie apud vos proficere pietatem et bonas literas! Dominus hunc profectum magis ac magis firmet. Quę nobis dominus minatur, non sunt nova; nunquam non aliquo portento multis iam annis monuit nos, sed fides rara est. Co[mes] a Furstenberg nihil apud nos aliud egit, nisi quod urbem invisit; fuit enim in vicino cum fratre suo etc. Vale, nec desinas me amare et orare pro me. Familiam totam cupio bene habere. 17. ianuarii 1539. Tuus Io. Zwick. Domino Hainricho Bullingero, Tigurinę ecclesiae ornamento, fratri observando.
S. Literę, quas ad nos dedisti 7. maii, inventę sunt tandem casu 6. iunii in ędibus d. Grynęi; hic enim dum chartulam dilaceravit, ex ea literę ceciderunt. Quocirca non mirare, quod ad eas nec responsum est nec doctoris Vadiani epistola remissa. De conventu Norinbergensi principio, dum audirem, fortiter perturbabar; in mentem enim veniebant multa et varia, in primis autem, quod audiveram arbitros nescio quos adhibendos a cęsare et Ferdinando, qui disceptationis deberent esse pacificatores. Accedebat querimonia quorundam etiam, qui in legatione Francfordiensi agebant, quibus valde dolebat indiligentia, qua quidem egerant, quicquid est domini. Ut autem hic dolor, ita gaudium in Christi clementia, qui non hominum negligentiam, sed causam suam respiciens rem ad articulos, quos nosti, perduxerat, quamvis et hic non aliter satisfactum, quam dum, quod evenit, aequi consulere cogimur. In illis autem articulis, maxime tamen quę pertinent ad conventum, principibus sequestribus multum certe permissum est, quod Ioachimus ad evangelium totus procumberet, Palatinus accederet in dies magis ac magis. In conventu putabant illud futurum, ut, qualitercunque res caderet, a nobis staret ęquitas; nam si hunc eluserint, habetur causa, quare nec concilium liberum ferre possint hostes; si quid praevaricabuntur praesentes, erunt iterum manifesti. Si, ut pactum est, successerit, spes erit causam dei melius audituram apud multos ex adversariorum numero, etiamsi reliqui vehementius furore movebuntur et persequutionem instituent crudelissimam; tunc tandem enim illud fiet, quod Christus vere fidelibus suis promisit, et dabit procul dubio constantiam et perseverantiam in finem usque. Multo autem corda piorum reddentur solidiora, quicquid accidat, postquam apud hostes omnia fecerunt, quę decuit, ad eos domino communi lucrifaciendos, tametsi frus[tra]. Adde, quod et illud consideratum est valde diligenter, quanam difficultate extrema illa possint copulari, quibus nihil esse potest magis seiunctum. Vocamus nos papam antichristum et omnes eius fautores antichristi servos; ille contra nos vocat hęreticos et schismaticos et desertores ecclesię. Qualis, quaeso, copula fuerit, qua tam separata, imo vero tam contraria possint coniungi? Dico libere: Non erit. Scimus papam non relicturum suum locum; scimus nostros non cessuros de sententia salutis. Ad quid igitur conventus? Ut, quę libris hactenus frustra contendentibus in lucem sunt edita, coram audiantur, discutiantur, ventilentur et cogant adversarios tueri sua contra veritatem et conscientiam vel cedere, tum ut mundus sciat, quam veritas lucem non timeat. Constat enim, quam hactenus male audiverimus de fuga concilii. Hęc igitur postquam audivi et pro mea tenuitate consideravi, perturbatio sic imminuta est, ut cum multis timere incipiam, ne veniant hostes Norinbergam. Nescio, quę me spes teneat, ubi inter se partes mentes aperuerint, nobis omnia feliciora futura, sive persequutionem ferre compellamur sive pacem in veritate consequamur. Ita quidem hęc apud te effundo, qualiter video te quoque fecisse, [nam?] domino magna illa committo; servabit is suos, quicquid nos interim per negligentiam deperdamus. Reliqua sunt: Theodorus non gratum fecit mihi, quod Carolostadio scripsit; nam in immensum gravius reddit odium viri contra me. Suspicatur enim me Theodorum excitasse. Quicquid fit contra ipsum, ex me suspicatur exiisse. Dum mecum est, bla[n]dus est, ridet, veneratur; dum abest, mirum quam me graviter accuset, in primis velim sese eiectum. Apud te ista loquor. Tu quę doces, quibus consolaris et fortem facis, scias esse mihi gratissima et iucundissima, imo et latura, dum tempus er[it], utilitatem. Reddidimus semel rationem, quur pugnemus contra positas leges, domin[is] et universitatis delectui. Petierunt, ut descriptum responsum sibi offeramus; morem gessimus. Nunc igitur cogitant, consultant, disputant, scribunt et tueri conantur, quod tamen condidisse se negarunt palam, nempe leges. Quales tu iudicas eiusmodi homines esse? De his plura, postquam videbimus, qualibus armis sua sint defensuri. De Georgio duce rogavi nuper tabellionem, qui venerat in ędes meas, Basileam a principe suo missus, omnia, quae ad te scripsi. Nihil non adseruit hoc adiecto principem suum ex ingenti gaudio timere, ne res sic evenerit, et magnam partem scholę Witenbergensis iam translatam esse Lipsiam ac omnia habere feliciter. Fratri Ioanni ad describendum dedi, quę magistris nostris obtulimus. Excerpta sunt ex scripto longissimo, quod congessimus, ut, si foret opus, senatus haberet, qua ratione defendere nostra possemus. Is narrabit ploeno ore, quam misere diveximur, quod titulis caremus et repugnamus. Vale cum domo tua et viam domini strenue prosequere. Basileę, 8. iunii anno 39. Os. Myconius tuus. Nocte praecedente d. Grynaeus filium accepit ab uxore, quo tu putas gaudio! etc. Domino Heinricho Bullingero, Tigurinorum antistiti fidelissimo doctissimoque, fratri in domino venerando suo.
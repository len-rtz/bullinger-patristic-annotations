Gratiam et vitę innocentiam a deo patre et domino nostro Iesu Christo. Dici vix potest, quam graviter affecti sint fratres tui deditissimi, optime Bullingere, ob nullum impetratum responsum. Prolixas epistolas non cupimus; quantę vigilię ministris verbi dei apud Tigurum immineant, non ignoramus, brevissimam salutiunculam petimus. Doces nos quottidie, imo et te quasi loquentem audimus in illis tuis christianissimis commentariis in epistolas divi Pauli, sic et in aliis libris: De scripturę sanctę authoritate etc., De origine erroris etc., De utraque natura in Christo, De federe sempiterno, De offitio prophetę. Docemur et iam intelligere evangelium Mathei ex tuis annotationibus. Duo habemus in hac urbe exemplaria, expectamus plura. Docet nos quoque d. Chuonradus Pellicanus in septem suis tomis super libros Biblię, et in aliis idem faciunt sanctissimi martires et viri Hul[drichus] Tzving[lius], Ioh[annes] Oecolamp[adius]. Parvam abs te epistolam petimus. Vale [cum] d. Chuonrado Pellicano, Leone Jud, Cas[pare] Megandro et Bibliandro et tota ecclesia Tigurina. Salutant vos quam plurimi fratres, precipue Onofrius Strategus, Celestinus Hennig. Datum Zitte, octavo die mensis februarii anno etc. 43. Osvaldus Pergenerus a commentariis etc. Vere pio et erudito viro d. Heinricho Bullingero, amplissimę ecclesię Tigurinę episcopo, fratri charissimo.
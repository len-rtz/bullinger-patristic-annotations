Accepi heri binas tuas literas, quas Vadianus noster Sangallo ad me conducto in hoc tabellario - sic enim tabellio affirmavit - mittere voluit. Ego in hoc peccavi, quod, quum domi non essem et epistolas in horto nostro proxime urbem a famula acciperem ac legerem, nihil minus cogitans quam nuncium propter has mihi reddendas huc missum, non nisi unum batzonem illi numerandum per ancillulam nostram curavi, existimans ei aliud, quod hic conficeret, negocium esse; unde iste valde stomachatus me non expectato et abiecto bazone indignabundus discessit. Verum cras aut perendie Vadiano scribens pariter et de mercede illa faciam satis. Tibi vero gratiam habeo pro officio. Hic certe adhuc non alia rumoribus iactitantur, quam quę scribis quęque ex Frechti literis cognosces; eas rogo, ut nunc etiam per hunc Albanum nostrum remittas. Non putavi referre, utri prius has mitterem; non video, quid Vadianus et ego hic dare possimus consilii. Excuduntur nunc, ni fallor, et sub prelo sudant Zvinglii opera. Ego dominum, quod unum possum, precabor, ut nos in se magis atque magis arctissime coniungat et de regno suo, quo ad eius fieri potest, scandala auferat. Osiandri librum non legi; nihil igitur pronuncio. Speculum Osiandri, de quo scribis, cura, obsecro, ut habeam. De Schwenckfeldo idem iudico, quod tu. Dominus illum quam primum increpet, ne diutius invitatis ad Christi nuptias toxicum misceat. Ah, oremus pro ecclesia dei, quam possumus ardenter, ut in Christi spiritu omnes suos hostes, inprimis domesticos, feliciter vincat et conficiat! Orabis pro nobis quoque, mi venerande et omnium charissime Bullingere. Libellum tuum cras aut postridie ad d. Welserum misero. Cum chirurgo Iacobo non dubito quin, quod par est, acturus pariter et ab illo impetraturus sis. Resalutant te germanus frater meus cum Zviccio seque tibi officiose commendant. Saluta amicos et fratres, tuam domum inprimis. 4. septembris 1544. Praestantissimo viro d. Heinricho Bullingero, Tiguricensis ecclesię episcopo dignissimo, domino et fratri praeter cęteros colendo atque charissimo. Zürich.
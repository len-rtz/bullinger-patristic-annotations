S. Ut desperarim de concordia Lutherana, superioribus diebus scripsi ad Capitonem. Respondit hic meo quidem iudicio tam infantiliter, ut literas darem d. Grynęo ad legendum, si forte non intelligerem, quę scripsisset ille, verum Grynęus nihilo secius quam ego sensit. Unum tantum dicam: "Corporalem, inquis, adserit Lutherus praesentiam. Quid tum? An non et divinitas corporaliter in Christo inhabitat? Corporalitas igitur non semper mathematica est; invenitur coelestis ac divina." Vide, quid dicat, tanquam Lutherus hoc velit quod Capito et non potius corporaliter intelligat essentialiter et realiter. De Erasmi vero sententia, quę tibi quoque tolerabilis videtur, monet, ne quid temere. Dicit formam loquendi illam esse patrum, nobis imitandam, nedum non tolerandam. Principio non contendo de formula legendi vel tacendi, sed de verbis Erasmi, ut recipiantur olim ab adversariis. Deinde, si patrum nunquam meminissemus in negocio coenę, credo Lutherum iam victum. Quia vero ad patres hic et alibi relabimur, vereor ruinam gravissimam. Nec est, ut quispiam dicat: Recipimus, ubi nobiscum sentiunt. Haec est enim obiectio papistarum: Ubi placent, recipiunt, ubi displicent, reiiciunt. Vani sunt igitur et nihili homines pseudevangelici isti. Victores igitur aliquando abibunt papistę. Recipimus patres, quia sentiunt cum verbo dei et ut verbum dei continet. Quidni igitur contendimus cum verbo potius? Sed hęc frustranea de Erasmo. Ipsum audi, ut alibi dicat: "In ecclesiastica hierarchia summa est episcoporum dignitas. Quorum cum multę sint functiones, in queis praecipuę sunt administratio sacramentorum et doctrina spiritualis, in fastigio dignitatis versatur, quoties animos populi pascit carne et sanguine Christi, quod est verbum dei." Et alibi: "Mystica siquidem scriptura panis est vivus, qui de coelo descendit, qui sumentibus confert vitam ęternam." Et paulo postea: "Denique scriptura est illa caro Christi, vere cibus, est sanguis Christi, vere potus, unde nisi quotidie per ecclesiastas saginentur ac reficiantur populi corda, vitam tueri non possunt, vitam, inquam, veram" etc. Quid facias huic versipelli? Cogor tolerare, quod scribit sine patribus, dum sic vulpinatur! Pręterea in hoc sumus toti, ut instauretur universitas nostra. Nescio, quid tandem fiat. Disputamus, satisne foret, si lectiones bonarum literarum, philosophię, honestarum artium ac professionum praelegantur, uti sit apud vos, apud Argentinenses, apud Nurenbergenses et alibi, an sit honestius formam universitatis servare gradibus, disputationibus, privilegiis nescio quibus et si quid est tale, adiunctis. Concludimus universitatem servandam, etiam dum omnis facultas est a papa per cęsarem. Equidem consentio, quia oportet. Haec in sinum tibi. Ad postremum obtestor te tuosque omnes, ne quid ad nos, in primis vero ad illum, scribatis vel discordia vel concordia nostra. Nam dum scribitis, omnis suspicio in me recumbit, tanquam ego vos excitem. Scripsit nuper ex vobis quidam se libenter visitaturum Basileam, ni vereretur, ne plus tristiciae quam lęticię sibi futurum ex dissensione Myconii et Carolstadii cooriretur. Lectę sunt litere inter bonos viros ad nornen dissensionis omnino stupentes, ut qui putara[nt] iam olim sopita, ut sunt, omnia. Dolet certe scrupulum iniici, ubi nihil erat amplius scrupuli. Non est dissensio, nisi quam tales excitant, ut d[e] novo puta sit, quod non est. Vexant me viri specie tenus amici illis auditis: "Quid, si quando invitares ad te Carolostadium, ut palam esset nullas inter vos esse inimicicias? Id enim nisi feceris, dabit ea res aliquando malum." Ego: "Quid vos de discordia et inimiciciis nostris, quibus de mihi nihil constat? Si Carolstadius habet aliquid contra me, dicat; in me non est, quod conquerar. Quod non invito, cum reliquis habet commune. Non omnibus convenit cum mensa mea." Interim constitui dissimilare omnia. Non est odium, non est invidia, deo gratia, sed perfido fidem habere non possum, bene facere possum. Verum desinam tempus est. Inter tuos hęc tace, in genere admonebis tamen, ne quid quis vel somniet de discordia nostra. De literis scriptis a Leone ne verbum quidem dicas; exprobrationes enim, scio, futurae essent, ex his a[utem] adhuc peius aliquid. Postrema ista nescias omnia. Tutum erit, si tradideris Vu[l]cano. Vale per Christum cum tuis. Basileę, 15. iulii anno 35. Os. Myc. tuus. Commendo tibi sororem hanc meam et sororium. Domino Heinricho Bullingero, Tigurinorum parrhocho [!], fratri in domino suo.
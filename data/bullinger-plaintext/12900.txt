S. Proximis tuis vehementer me oblectavi, Bullingere doctissime, et exulto in domino nostro fide mea inconcussa, quod in desperatissimis casibus subinde relucent eximia specimina misericordiae domini dei nostri, qua se palam apperit et adumbrat ecclesiam suam se non deserturum. Promisit quidem illud in filio; sed vereor tamen, ne sint in nostris ordinibus, qui statu rerum praesentium perculsi dubitationi faciant locum. Certum est electorem Saxonem Alberti Brandenburgensis (qui caesareanÄ™ militiae coryphaeus egit) equitatum peditumque ad numerum quatuor milium profligasse, desideratis prope omnibus et ipso Alberto capto cum comitibus tribus et aliis nobilibus non paucis. Pugnatus est 2. die martzii ad oppidum Rochlintz, quod sexto lapide ab Lypsio distat, et ita pugnatum, ut sit certum, magno metu perculsos adversarios haerere et dubitare, quid geri in posterum oporteat. Turcae horribilem omnes praedicant et lamentantur omnes. Ego in mutua Helvetiorum benevolentia mire adquiesco et de Galli consiliis valde laetor. Consuletur eius opera religioni nostrae. Quemadmodum evangelio quidam consulebant per occasionem, ut ait apostolus, et non pure, sed consulebant tamen; ita ille consulet, deo providente rebus nostris. Dominus Saylerus Augustam abiit uxore et liberis aliquot S. Galli relicti[s]. Scripsi igitur hoc die ei, quid tibi in Mondtbrati sui negocio optimum factu videatur. Persuadeo mihi, ipsum illius aeris alieni summam tota[m] diluturum et consulturum ex animo seni multis amabili. Remitto etiam tibi epistolam urbis Constantiensis et libellos doctissimos De ira domini et persecutione, etc., et ago gratias, quod vel me inhortante locum illum posteriorem tam opulenter tractasti. Sane mihi semper visa est persecutio comes quaedam individua crucis, quam dominus ecclesiae suae humeris imposuit, non ad poenam modo peccati, cuius certam quidem ultionem trahit, sed ad imitationem etiam sui, hoc est humiliati antea Christi, ut et nos, qui conformes futuri sumus corpori eius glorioso in saeculo futuro, conformes itidem in hoc mundo corpori eius doloribus et pressuris obnoxio fieremus. Praeterea et ad disciplinam et probationem illam pertinere principes apostoli scribunt: ad disciplinam quidem, ne successibus immodice prosperis efferremur et media in militia torpesceremus, ad probationem vero, ut lucta consistere et etiam nos ipsos ad certam victoriam erigere possemus. Cupiunt vero nostri in lucem aedi, quod hac in parte lucubrasti; multorum imbecillitati eo consilio subvenietur. Vale et consules d. Lavaterum et Habium multis modis me commendabis. Sangalli, 19. martii anno 1547. Vadianus. Domino Heinrycho Bullingero, viro optimo et pientissimo, domino suo colendo. Tiguri.
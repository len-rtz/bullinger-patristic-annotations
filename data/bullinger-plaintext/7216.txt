Edler, vester, insonders günstiger iunckher, min willige dienst und alles guͦts sye uwer eerenvest bevoran von mir alle zyt bereit. Vor allem bitten ich u[wer] e[renvest] fast früntlich, sy wölle mir nitt verargen, sunder zuͦ guͦt halten, das ich u[wer] e[renvest] unbekanter zuͦschryben gedar, dann ich sömlichs uß keinem frävel, sunder hochvertruwen gethan. Min sun Christoff Bullinger, der amm hoff mins gnädigen fürsten und herren zuͦ Hessen dient, ruͤmpt mir so vil, nitt nur üwer ernvest guͦthaten imm unverdienten bewisen, sunder ouch üwere vilfaltigen tugenden: dardurch ich bewegt, u[wer] e[renvest] nitt nur hochlich zuͦ dancken, das ich ouch hiemitt uffs aller truwlichist thuͦn, mitt erbietung miner danckbarkeit und willigen diensten, sunder ouch u[wer] e[renvest] lieb und fruntschafft zuͦ begären, mitt anzeigung, das ich u[wer] e[rwirden] eer und tugend lieben, und mich u[wer] e[renvest] zuͦ lieben und dienen, alls ein trüwer fründ begäben, also das ich guͦtwillig u[wer] e[renvest] in allem dem wölte dienen, das u[wer] e[renvest] wolgefellig were. Senden ü[wer] e[renvest] hieruff der kyrchen der eydgnoschafft Confession in latinischer sprach, hoffen u[wer] e[renvest] werd ouch ettwas der latinischer(!) sprach verstan. Wo nitt, sol sy u[wer] e[renvest] ouch tütsch von mir zuͦgesendt werden. Deren confession habend underschriben die kyrchen in Franckrych Engelland, Schott[land] und Poland, ouch andere mee. Hoffen ouch zuͦ u[wer] e[rwirden], die werde ouch dhein unwillen noch mißfallen daran haben. Bitten u[wer] e[renvest] gantz früntlich, sy wölle dise confession uff lieb und frundtschafft zuͦ guͦtem von mir annemen, diß min schriben mir nitt verargen, und minen lieben sun Christoffen obgemeldt, u[wer] e[renvest] in allem guͦten in radt und hilff, gunst und fürderung lassen befolhen sin. Das alles ich mitt willigen diensten begär zuͦ beschulden. Sind gott dem allmächtigen in sin gnad und schutz, schirmm und benedyung befolhen. Datum Zürych, den ersten septembris 1567. u[wer] e[renvest] williger Heinrych Bullinger der Ellter, diener der Kyrchen Zürych. Dem edlen, vesten Adolffen Wilhelmen von Dürnberg, in Hessen, minem günstigen, fürgeliepten iunckheren. Adolf Wilhelm ist in got verscheiden den 3 octob. a. etc. 67. Und darnach der brief mit der Confession mir geschenckt dem jungen Bullingero, den 2 decemb[r]i[s].
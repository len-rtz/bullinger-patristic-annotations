Non improbo, vir humanissime, quod me ei commendare renueris, de cuius erga te voluntate dubitares; nam si abalienato est animo, non tam profuturae mihi erant literae tuae quam forte nociturae. Brevi autem abhinc tempore intelligam, quomodo sit erga vos affectus; nam instructus literis d. Buceri et Pauli Fagii ipsemet eum conveniam, et Buceri literae hoc inter alia continent, ut ex me sciscitari velit res ecclesiae et scholae nostrae et singulorum rationes. Quod, si fecerit, arrepta levi occasione vestri et causae vestrae mentionem faciam, ac quorundam nostrorum theologorum contra vos conceptam invidiam et importunitatem indicabo, si forte eam a suis prohibere velit, quemadmodum hactenus semper aegre tulit. Quid proficiam, nundinis proximis Argentinensibus perscribam. Interim bene vale cum tota domo tua. Datae ex Francofurto anno 1545, raptim. Tuus ex animo Wigandus Happelius. Clarissimo viro domino Heinricho Bullingero, ecclesiae Tygurinae antistiti vigilantissimo. Tyguri.
Salus et pax Christi. Habeo gratiam, quod saltem aliquid de Bernensibus scripseris nuper, et vehementer rogo, ut, si scias, quem finem acceperit negotium, ne me celes. Omnino autem viderentur mihi Bernates aliis quam istis tricis occupandi. Cum enim istos maneant multa pericula, si modo quis adversariarum partium animos et conatus contempletur, certe addendus esset illis animus ad fortitudinem et fidutiam in domino. Sed nihil apparet solatii inter nos, quam ut mutuum pugnemus et quisque alium, tantum non pugnis, urgeat ad sua. Gervasius ab ecclesia impeditus nunc non venit; institutum tamen non mutavit. Sed optatissimus hospes venit nobis, scilicet Ambrosius, non manendi, sed videndi nos animo. Is te iubet cum omnibus fratribus salvum, praecipue Leone, Theodoro et Pellicano. Sententia principis contra idola et imagines iam exequenda est, quanquam hoc invitis quibusdam. Deinde nihil legisse nos inquit durius scripto quodam publico regis Angliae contra concilii institutionem. Sed non habet secum; alioqui misissem ad te. Forte ex nundinis allatum est per Froschoferum. Alia nihil habeo ex illo, quod te scire referat. Dolet illi, quod fratres aliquot misere negliguntur in ditione ducis; cum vero per ipsum non omnia possint ordine obtineri, invocandus est certe dominus, ne ingratitudo ista causae aliquando noceat. Unum hoc miror, Bucerum et Capitonem non idem egisse apud vos, quod egerunt Bernae. Tu da operam, ut, si non iniqua dederunt Bernates, etiam vos ne gravemini dare, idque unitatis studio. Atque utinam ultro vos scriberetis Argentinensibus lectam et expensam cum Bernatibus actionem etiam vobis facere satis et omnino eandem vobis mentem esse cum illis. Hinc Argentinensibus abriperetur omnis occasio simultatis erga vos, et inter vos ipsos firmaretur concordia. Dudum enim habuerunt Basilienses, nunc etiam Bernenses forte; vos iam soli videbimini oppugnatores concordiae, atque Bernates haud dubie nihil dederunt, quam quod per dominum dari potuit. Optarem vos illis omnino annumerari. Sed vale cum uxore cumque liberis omnibus, imo tota ecclesia. 16. octobris 1537. Tuus, tuus Io. Zvick. Domino Hainricho Bullingero, Tigurinae ecclesiae concionatori, optatissimo suo fratri. Zurch.
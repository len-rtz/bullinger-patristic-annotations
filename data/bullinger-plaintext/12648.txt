Gnad und frid. Gott woͤllte, ich koͤnde üch vil guͦts schriben. Es stat aber, alls es mag... Nüwenburg an der Tonow, hertzog Ott Heinrychen zuͦghoͤrig, ist gewunnen und verraͤterlich yngnommen von den keyserischen. Ettlich burger sind erstochen, vil frowen und junckfrowen schantlich geschwecht, lasterlich mißhandlet, etc. Ich besorg (so die unsern grad zuͦ Tonawerd gelaͤgen, und noch, und soͤlich jomer nitt gerochen), werd nahin der Benjamitern krieg daruß. Die unsern ligend da in hundert tusend starck, beschicht aber nut dappffers! Beid fürsten und das rych begärt jetzund an die von Zürych, Bern, Basel, Schaffhusen, etc., das sy demnaͤchsten uff den keyser angryffind und imm sin land ynnaͤmind. Sind min herren nitt willig, dann alles hieumb ist Oesterrychisch. Burgund ist keyserisch. Dahin muͤstend wir ziehen. Gloub nitt, das es beschaͤch, nec mihi consultum videtur. Haec tibi in sinum. Plura mihi valde displicent, sed forte non intelligo mysteria... Oremus dominum, mi frater! Vale. Ultima septembris 1546. Bullinger. Clarissimo viro d. Osvaldo Myconio, domino et fratri semper colendo suo. Basel.
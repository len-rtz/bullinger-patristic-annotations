Gratiam et pacem a domino etc. Perlatae sunt ad me, praeceptor colende, literae tuae, in quibus, ut in coeptis studiis pergam, me hortaris, quod me sedulo facturum polliceor quantumque viribus meis potero praestare, nunquam cessabo. Conabor enim, quoad vixero, ne ab ecclesia tanto tempore tantisque sumptibus frustra sustentatus videar. Praecipua autem studiorum meorum pars est styli exercitium, in quo quotidie exerceor tam declamationibus quam veris fictisque narrationibus conscribendis. Qua quidem in re literarum studiosis nequaquam deest Grineus, Basiliensis academiae decus et presidium, qui hisce diebus diuturnum illud silentium suum magna cum studiosorum iuvenum voluptate nec minori, ut spero, utilitate rupit et eruditione summa tradendique facilitate eximia et catechismum et oratorias institutiones brevissimas quidem, sed utilissimas prÄ™legit et exemplis e Livio, Cicerone Vergilioque sumptis omnibus clarissimam quandam lucem infert, ad quorum imitationem omnibus aliis aut narrationes simplices aut orationes forenses exercitii causa scribendae sunt, quas hic mira ingenii sui dexteritate examinans errores demonstrat et emendat. Omnia alia, quae mearum rerum statum attinent, optime sese habent. Non cessat in coepta humanitate d. Miconius, sed eam indies magis magisque confirmat. Non denegant idem doctissimi et optimi quique viri et professores, qui me in sui comertium humanissimo animo recipiunt. Nullum quoque laborem mea causa supterfugit Otho noster, qui in dialecticis nunquam mihi deest, si quando in scrupulum me torquentem incidero. Venit nuper Basileam ex Anglia Ioannes Holbein admodum foelicem eius regni statum praedicans, qui aliquot septimanis exactis rursum eo migraturus est. Quare, si quid habes, quod nundinis istis ob negotiorum turbam a te omissum est, ad me transmittas; ego, ut omnia curentur, videbo. Mitto ad te, patrone charissime, Ludovici Vivis De christiana foemina librum. Orosium vero nunc mittere non potui, cum Blatterus noster, cuius opera in hac re utor, nondum a Frankfordia redierit. Quare, ne hanc moram aegre feras, obsecro. Libri novi paucissimi apud nos excusi sunt. Frobenius Ambrosium Isocratemque typis vulgavit et Erasmi opera iam sub prelo habet; Cratander Aeginetam et alios quosdam de medicina libellos impressit; Walderus Ptolomeo supremam manum imposuit; Robertus quoque Winter, Oporini collega, Ludovici Vivis De anima librum in lucem aedidit. Praeterea nihil est, quod sciam, cuius desyderio te duci existimem. Grineus vero coelebem vitam matrimoniali statu commutavit viduamque duxit satis, ut audio, opulentam; nondum vero sunt celebratae nuptiae. Pestis vires suas indies magis magisque exerit per omnia urbis loca hinc inde grassans, sed hiemis adventu eius vires cessaturas spero. Miror, cur Ioannis, fratris tui, Camoenae tam sileant; quem, rogo, meo horteris nomine, ut tandem silentio rupto rescribat, quo animi sui, quem mihi amicissimum novi, aliquod apud me monumentum literarium existat. Salvum te cupit d. Miconius, cuius uxor matrem tuam plurima salute impertit. Salutabis, quaeso, nomine meo Wernherum Lithonium, Theodorum, Pellicanum aliosque Tigurini collegii proceres, imprimis vero universam tuam familiam, quui semper bene esse imprimis cupio. Vale bene, deusque te nobis diu incolumem servet. Basileae, ex aedibus d. Miconii, 20. calendas octobris 1538. Rodolphus Gvalterus, tui observantissimus. Et eruditione et pietate insigni viro d. Heinricho Bullingero, Tigurinae ecclesiae antistiti vigilantissimo, patrono et praeceptori suo imprimis colendo.
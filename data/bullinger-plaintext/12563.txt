Gratiam et pacem. Uwer brieffen hab ich jetzund 4 empfangen. Der erst ist gaͤben 22. julii; in dem ist nut, das antwortens bedoͤrff. Des andern datum stadt 23. julii. Hüt dato ist aber ein haͤfftiger brieff minen herren überantwort vomm bapst. Ladet in das consilium und zeigt, wie er dem keyser mitt aller macht haͤlffen woͤll. Bittet die 13 ort umb hilff. Si audisses verba bestiae! Es ist ein wuͦst mitt der chuͦwittwen, alls sy ze Fryburg singend. Wie, wenn die chuͦ den kübel umbschluͤg, das inen nitt die milch, sunder das ander umb die koͤppff spritzte? Denen, die üch von Straßburg schribend (frylich uß alltem nyd), sagend, die Eydgnossen, sonderlich die amm evangelio, habind in ir zal wol so vil da alls ettwan ein statt, etc. So sich ich allen ernst und alle trüw. Hätte man die sach, so vil wider sy, alls mitt inen, wurdents wol inen, was unser hilff were. Aber man muͦß es gott empfaͤlen. Ist aber boͤß, das sy ietzund in denen gfaren kaͤtelend. Es ist nut mitt Lantsperg, das die unsern da gaͤllt gewunnen, sunder das ist war, das die zuͦsaͤtzer uß Ungern und Oesterrych in die 1500 zuͦ Lantsperg ligend, denen von Ulm in die 400 ochsenn uffgefangen habend. Das ist aber gewüß, das zuͦ Wyssenhorn die unsern dem keyser gaͤllt uffgefangen, so vil 3 hengst zogen. So soͤllend ietzund die von Franckfort dem keyser uffgehept haben ettlich tusend haggen, für 1000 mann harnisch und ettlich hundert tonnen bulfers. Imm Niderland sol Denmarck und die seestett den see beschlossen haben. Deßhalb unlidenlicher hunger ist in des keyssers erbland, und hatt dannen kein hilff zuͦ erwarten. Das land ist da unden versaͤhen, und zücht der lantgraff heruff mitt aller macht. Anglum illum excepimus, qua potuimus humanitate. Pridie mecum coenabat. Apparet vir esse pius et doctus. Das ir fürchtend, fürcht ich ouch, si gangind ze langsamm mitt der sach umb. Der keysser wil sin volck zamen bringen, denach schnell rumpff machen. Erst empfach ich 27. datum den üwern letsten. Schertli hatt Günßburg yngenommen, ouch alle paͤß an der Donow. Zücht immerdar fort. Beyer hatt allem sinem land uffgebotten. Achten wol, ouch wider uns, etc. Die küngin und ettlich bischoff sind dem keyser ze fuͦssen gefallen. Habend aber nut geschafft; dann sy inn umb friden gebaͤtten. Zun bischoffen hat er gesagt, worumb sy das thuͦgind: Sy habind inn doch kun darhinder bracht. Gott verlich sin gnad. Die in der Cluß haltend sich vest. Truwend sy ze erhallten mitt gotts hilff. Gott mitt üch. 29. iulii anno 1546. Gastius salvus sit. Quare nil scribit? Bullinger. Praestantissimo viro d. Osvaldo Myconio, charissimo suo fratri. Basel.
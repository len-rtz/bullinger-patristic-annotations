S. Revixi, sed non ut dominus nunquam moriturus deinceps. Adibo namque mortem, dum illi fuerit libitum. Ago gratias de tua pro me sollicitudine, qua conatus es me reddere quam instructissimum in via ad dominum. Retributor bonorum et tibi sit retributor pro me, dum maxime habueris opus. Gastius cętera; ego paucula scribam. Narravit doctus quidam hodie mihi cęsarem scripsisse ad tredecim Cantones (sic vocabat ipse) se scire, quę in proximis egerint comitiis, sciturum etiam, quę sint acturi in his, quę nunc sint. Cavere debere, ne quid tentent vel audeant contra personam seu maiestatem suam aut contra imperium, nam secus si fecerint, haudquaquam se laturum. Quod si manserint ut hactenus, bonum ac benignum se futurum imperatorem. Miror hęc si sint vera. Si nosti aliquid, fac sciamus. Argentinenses si valuerint obtinere securitatem libertatis suę, religionis suę et fidem sociorum, pacem recipient cum cęsare, ita tamen, ut adoratio et supplicatio remittatur et nullum mittatur praesidium. Eandem rationem servabit, si pax offeratur, landgravius. Elector pugnat feliciter. Dixerunt milites duo aufugisse se ex proelio, in quo elector victoriam obtinuerit contra Mauricium et Albertum marchionem. Certum est, quod ita dixerunt. Pro electoris incolumitate et felicitate totus mundus orare debet. Ex rectoris Viennensis patet literis ad Oporinum regem novam inquisitionem mandasse in academia contra Lutheranos et inventos tres viros doctos et magnos, exilio multatos. Papę cum cęsare non convenit et cęsar videtur exulceratus contra papam, sed quia deo vacat uterque, satan eis fidat. Non possum plura. Vale in Christo cum Gvalthero et cęteris piis fratribus omnibus. Basileę, ex lecto, kalendis ipsis martii anno 1547. Tuus Os. Myco. Gratissimum fecisti, quod negocium Gvaltheri significasti tam perspicue. Ago propterea gratias. D. Heinricho Bullingero, doctissimo piissimoque fratri ac domino in Christo observandissimo suo. Zü[rich].
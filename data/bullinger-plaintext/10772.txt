Gratiam et pacem. Bene habet negotium, quo de, honorande vir, extremis in literis scribis. Expectamus iam tuam praesentiam, et ut comites tui tecum abeamus Basileam. Senatus voluit, ut primarius urbis scriba, deinde Habius, Leo item et ego abeamus. Ex Schaffhusio abibunt Waldkylchius, unus ex tribunis, Benedictus et Erasmus. Te a Sangallo expectamus. Nosti fortassis Bernates in auxilium festinare Gebennensium. Populum sane habent benevolum. Dominus in gloriam nominis sui victoriam optimis viris et pro fide pura pugnantibus concedat! Si quid certi habes a Schmalkeldia, fac sciam, obsecro, et valeto. 21. ianuarii 1536. H. Bullingerus tuus. Doctori Ioachimo Vadiano, domino suo inprimis observando.
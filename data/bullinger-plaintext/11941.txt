S[alutem] d[ico]. Nec ego putabam ideo te non respondere, quod non accępisses literas meas. At, mi Bullingere, ideo cogitationem de concordia cum tot ecclesiis, cum tot myriadibus animarum vel quovis modo retinenda in domino ne abiicias. Scriptum Lutheri privatum est; quam longe aliud nos optarimus, credo te non dubitare. Propterea hoc tam afflicto ecclesiarum tempore pugnas instaurare, id indubie interpretabuntur multi dolorem velle vos privatum lenire vulnere publico. Ipsis et quidem summatibus inter eos non convenit; hostiliter sese invicem insectantur. Hoc quantopere cursum evangelii retardavit, quot millia conscientiarum gravissime perturbavit? Resedit hoc malum publice, resuscitare illud tam horrendum offendiculum, quo supplicio non magis exhorreat conscientia religione Christi obiuncta. Lutherum, si vultis plura in hanc sententiam et publice scribere, provocate; sed nec solus Lutherus sic prodibit. Fac iam esse, ut multo plures a vestra parte se in harenam exhibeant; hinc quid expectari possit aliud, quam ut multi utrinque ministerium evangelii convitiis conspuant, hostes Christi exhilarent, imo in nos arment, confirmatiores christianos excruciant, infirmiores de gradu rectae fidei deiiciant? Haec quanto sint atrociora, quam explicari id possit, pro tua pia prudent[ia] facile ipse expendes. Per Christum itaque te rogo atque obsecro, uti primum pollicebari[s], dum Lutherus nihil contra vos publice scribit, ut et vos publicae tranquillitati condonare illam privatam iniuriam velitis. Audio typographum vestrum sparsisse Francofordiae se velle omnia Zvinglii recudere et efficere, ut etiam Oecolampadii omnia recudantur. Multa sunt sane utriusque viri scripta digna, quae sępe referantur studiosis pietatis; at quae in pugna illa tam infelici scripta sunt, ego non video, quam frugem bonam sint ecclesiis allatura. Foreri factum video tibi bene videri; at sanctis semper maximi fuit communio ecclesiae Christi. Scriptum sane est: „Probet se ipsum homo et sic de pane illo edat“ [1Kor 11, 28]; at non est scriptum, ut quis a communione eius ecclesiae sese subducat, quam non potest ostendere in vitio esse in iis, quae ad professionem evangelii et sacramentorum dispensationem pertinent. Certe medium nullum est, aut nos ecclesiam Christi non habemus aut ille se ab ecclesia Christi separat. Et quia scripsi ad vos nostram confessionem, debebas aut nos docere in ea inesse, quod a verbo dei discrepet, aut illum monere, ut a nobis se non alienaret in participatione mensae domini. Equidem, si quem apud vos haberemus, quandoquidem credo vos non panem tantum, sed veram quoque Christi communionem agnoscere in sacra coena, ego hortari eum ad sacram communionem non desisterem. Responsionem tuam ad Cochleum nondum accepi. Ago autem tibi gratias nomine communis ecclesiae, quod hac in re illi operam tuam praestiteris. Nec enim dubito, quin tractaris hoc argumentum graviter et ad certam ecclesiae utilitatem, ut alia soles. Et est certe istud argumentum vehementer urgendum, adeo malitiosis sophismatis docti antichristi convellere scripturarum authoritatem conantur. Quae scribis de discrimine rei publicae Germaniae, verissima sunt et provisa quidem a quam plurimis. Sed quid facias, dum sic scindimur, dum adeo dissipati sumus? Peccata nostra eos urgent; tempus ultionis advenit. Antichristiani quia vident imperatorem per Gallum impediri, quo minus nos opprimat, qui Christum confitemur, putant illum adiuvandum, ut Gallo devicto nos coerceat. Hi in commitiis vincunt suffragiis; nam ita inique res comparata est, ut, cum omnes comites duos tantum in concilio principum habeant, tamen civitates nullum prorsus suffragium, tamen plerique abbatuli et abbatisse, quibus principalis titulus contigit, locum dicendae sententiae habeant. Deinde praecipui principes etiam ex nostris nonnulli habent graves causas, in quibus eis opus est favore imperatoris; hi, quae sentiunt, non audent dicere. Hinc fit, ut omnia ita gerantur, ut optandum est illis, qui nostrum celerem interitum expetunt. A vobis expectabatur occasio aliqua se a tam perniciosa consensione recipiendi. Literae a commitiis scripta ad Helvetios sunt, in quibus Gallus hostis rei publicae christianae et Germaniae nominatur. Has putabant effecturas, ut per gravem aliquam legationem vestri petiissent audiri prius legatos Galliae; repulsi enim sunt, cum misso fęciali admitti postulassent, et faecialis cum literis non sine concussione eiectus. Etenim licet civitates evangelicae nihil commune praeter pacis societatem cum Gallo habeant, tamen ad ipsas quoque pertinet, quid caeteri pagi faciant, qui societatem cum Gallo habent arctiorem, quos nollent coniunctos esse socio Turcorum. Cum itaque Gallus neget hanc societatem et legati Galli spem faciant ea se proposituros, quae viam paci restituendae et societati contra Turcos faciendae apperiant, digna christianis petitio videtur de admittendis et audiendis legatis. Si enim occasionem afferant Galliam a Turcis abstrahendi, quibus premi se sentit, et nobis coniungendi contra Turcos, ea certe cupide arripi a nobis debet. Nam Hungari, cum vident se destitui omni ope nostra, dedunt se Turcis futuri graviores nobis hostes quam ipsi Turci, propterea quod se in eam servitutem proditos a nostris existiment. Si vero legati inania verba afferant et appare[at] regem a relinquendis Turcis et aequis conditionibus pacis abhorrere, tum pagi Gallo sociati viderent in officio esse Gallum relinquendi. Utinam ad horam possem tecum esse et deplorare statum Germaniae! Quae Ieremias ac alii prophetae illo tempore de regno Iuda questi sunt, ea plenissime expressa vide[o] nunc in regno Germaniae. Cum ergo his mali[s] unum remedium sit, converti ad dominum ex toto corde, supra modum terret me tam temere existere inter ministros evangelii offensiones, instaurari pugnas, cum omnes uno corde et ore in praedicationem poenitentiae incumbere oporteret. Condonabis mihi, quod ea, quae dolent, libere expono apud [te]. Veneror vos in domino et amo; ideo coli et amari ab omnibus velim. Solicitus sum pro ecclesia, quam video tam misere distrahi et perturbari; averti igitur cupio, quae maiorem distractionem et perturbationem eius invehant. Portentosissimis sectis Belgae agitantur; Schwenckfeldiani Sveviam plurimum affligunt; τῶν βεβήλων, qui ecclesiae communionem contemnunt, numerus ubique crescit; sevities quoque Romani antichristi in Belgis gravissime recrudescit. Complectamur igitur nos invicem in domino, condonemus nobis aliquid invicem, imo multa; peccamus enim omnes. Non est leve, sed atrocissimum, sic ministerium vestrum damnari; sed utinam ita huic malo mederi possem, quam id mihi dolet! Fatale malum est; quod si rursus invalescat, finem expecto nostri ministerii. Ego posthac isti me pugnae non facile admiscebo. Spirae obiectum mihi est a Saxonicis d. Pellicanum nescio quae scripsisse, quod vos et Lutheranos decęperim. Si quid tale scriptum, rogo, parcat vir optimus posthac communi ministerio. Satis exposui vobis, quid sentiam, et ex animo vero illa exposui. In his si me ferre fratrem potestis, ut opto et peto, ut fratrem habete; sin, docete, quae non recte in illa mea confessione habeant. Sed puto falsum esse de Pellicano, quod obiectum mihi est; novi enim, quam sit spiritu leni et animo amico in me. Commendo me vobis et meum ministerium, commendo et hanc regionem, quae iram dei cum civitate indubie, nisi impendens bellum avertatur, perferet hoc anno non levem. Valete in Christo domino. 18. aprilis 1544. M. Buc. Clarissimo viro [et?] fidelissimo C[hristi] servo[?] [d. Henrico?] Bull[ingero] Tigur[inae ecclesiae pastori?], fratri su[o] et symmystae venerando. S[alutem] d[ico]. Sum variis ex causis satis nunc perturbatus. Quare condones, te valde rogo, si quid scripsi inconsultius. Finis mihi profecto est, ut ecclesiam Christi, si nihil aliud, sustineamus tamen. Quae scripsi de legatione vestra, utinam adhuc obtineri possent! Audio Gallos valde cupere liberari a sociis Poenis. Sardanapalum suum detestantur. Humanus et Germanis amicus populus est et a vera religione non abhorrens. Cur perdendo eum nos et Turcis et aeque duris tyrannis ipsi prodamus? Si Romanus antichristus praevaleat, deterior Alcoranis nobis et atrociore sęvitia obtrudetur. Iam enim passim capitale fit legere vulgaribus linguis evangelia vel loqui etiam de Christo. Iam certam spem habent isti antichristi devicto Gallo huius immanissimi voti sui compotes fieri. Horrendum vero in modum refrigescit studium Christi in iis quoque, qui pietatem evangelicam videbantur verissimis animis amplexi esse. Quare, quicumque aliquid possit, in id laborare deberet, ut praesens bellum averteretur, at ea tamen lege, ut impius iste Sardanapalus Gallus a societate Turcica et insania belligerandi, qua se et alios semper perdit, abstineretur. Ad hanc rem nulli tamen plus Helvetiis possunt. Hi enim omnino aliquid efficerent, si communi omnium pagorum legatione peterent audiri a statibus imperii Galli legatos, cum protestatione Gallo vestros non adfuturos, si aequas pacis conditiones detrectet, sed nec deserturos, si - eo pacem aequam offerente et inaudito et non condemnato vel ab ipsis imperii statibus - Gallia in[n]ocens peteret. Plurimi et potentiores principes optant quamvis intercessionem fieri. Hi adessent vestris, ut tantum mali adhuc averteretur, praesertim cum res Hungaricae indies peius a Turcis habeant. Cogita igitur et fac, quod putabis ipse in officio tuo esse. Vale et ama me te vero corde amantem. Eodem quo priores. M. Buc. tuus. Optimo et doctissimo [viro?] d. He[nrico] Bu[llingero] suo [colendissimo?] in domino [symmystae?] et fratri charissimo.
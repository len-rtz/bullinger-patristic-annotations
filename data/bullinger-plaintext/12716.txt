S. D. Hac hora misit ad me Myconius literas tuas, in quibus sessiones concilii Tridentini continebantur, pro quibus magnam tibi habeo gratiam. Atque utinam simul misisses confessionem Diazii Latinam, quam apud d. Theodorum inveniri posse arbitror, quae sola ad perficiendum libellum desideratur, et cogitur prelum interquiescere, donec eam alicunde nanciscamur. Plus decies a Bucero postulavi; sed impedito gravibus negotiis non vacavit cogitare de re minima. Quaeso te, nisi missa fuerit, cum has literas accipias, primo nuntio mittatur. Quod hic erit vobis dignum, ego mittam diligenter. Sessiones etiam ipsae, quas nunc mittis, et servabuntur a me et paulo post etiam mittentur cum descriptÄ™ tum etiam impressae. De bello nihil certi hac septimana accepimus. Nunciavit paulo ante Bucerus cessisse imperatorem, sed non potuit significare, quem ad locum se contulerit, unde in suspicionem venio, ne aliquo fraudulento strategemate utatur, quo nostros decipiat. Si quid certi habebis, nobis communicato. Bene vale cum reliquis fratribus. Basileae, 11. novembris 1546. Tuus Franciscus Dryander. Clarissimo viro d. Henrico Bullingero, fidelissimo ecclesiae dei ministro. Tiguri.
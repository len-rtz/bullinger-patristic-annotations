Unser früntlich gruͦß sammpt erbiettunng aller erenn, liebß und guͦtz zuͦ befor. Wolgelertt, fromm, ersamm, wyß, insunders günstig, lieb herrenn und guͦtte fründt, alß dann unser predicantt, herr Michell, zeiger diß brieffs, zuͦ üch khomenn wirtt, habenn wir ime befolchen, unser stipendiarios by üch mitt üweremm rhatt widerumb ze versächen. Doch so ist unser will und meynung, das die knabenn für hin zuͦ einemm in disch verdinngtt wärdenn, der mer knabenn by im am disch hatt, von wägenn sy sich mitt andrenn jungenn studenttenn lattin zuͦ redenn gebruchen mögenn. Derhalbenn ist unser ernstig, früntlich bitt an üch, wellenntt genanntem unseremm predicanntten in selichem mitt rhatt beholffenn sin und ein jeder under üch uff unser knabenn ein ernstig, flissig uff sächenn habenn, alß wärendt sy die üwerenn. Selichs wellenntt wir ummb üch sammpt oder sunders, wo eß sich iemer gebürtt, früntlich gern verdienenn und günstlich beschuldenn mitt hilff deß allmächtigenn, den wir bittenn, üwer würde säligcklich zuͦ bewarenn etc. Datumm suntag deß 25. iunii anno etc. 42. Meiger und rhatt zuͦ Biell. Den wolgelerttenn, ersamen, wysen herrenn gemeinnen predicanttenn sammpt andrenn gelerttenn der statt Zürich, unsern sunders günstig, lieb herrenn und guͦtten fründen.
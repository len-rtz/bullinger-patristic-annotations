Salutem in domino. Colendissime frater, tuas omni pietate et humanitate plenas accepi hic Ulmę 25. iunii, et doluit sane vehementer, quod in commendando vere nobili viro d. Hartmanno a Hallwyl tuis votis respondere, ut maxime voluerim, non potuerim, etsi mea commendatio et opera, quam praecipue tibi debeo, admodum sit parva. Tamen, quod potui, feci; nam alioqui omnibus haud dubie piis et doctis commendatum commendavi Bucero adhuc Ratisponę herenti. Verum cum in isto temporis articulo noster Rudolphus et me salutaret et valediceret, rogans eum, num Ratisbonę illum nobilem vidisset, respondit nihil prorsus sibi de eo constare. Est autem octavus hodie dies, quando nobilis ille huc venit et postridie hinc solvit. Ceterum et temporis et argumenti inopia laborans ad te nunc nihil rescribere potui et nolui quidem hunc satis facundum tabellionem suo fraudere officio, qui mea viva erit ad te epistola, unde cognosces, quid interea sit Ratisponę actum. Vere ille de conventuum eventu scripsit se raro aliquem vidisse foelicem. Dominus pacis ecclesiam suam in pace, quam mundus dare nequit, gubernet et conservet. Calvinus 20. iunii ex Ratisbona huc redierat et postridie mox hinc solvebat. Qui hoc, quod maxime scire cupiebam, boni nuncii narrabat Superioris Germanię ecclesias arctius nunc copulatas quam unquam; dei enim perpetua gratia unanimiter illud cesareum scriptum nobis displicuit et reiectus articulus de transsubstantiatione etc. De Bucero, quod et me angebat maxime, Calvinus quoque narrabat per omnia bene ei cum reliquis fratribus convenire, etsi nunc subodorer nescio quas singulares deliberationes illum habuisse. Scit Calvinus, quam oportune importune Ratisponę Bucerum monuerim, obtestatus fuerim, ut non nimium indulgeret conciliationibus. Verum temporis angustia excludor nunc de iis et aliis scribendo. Obtestatus Calvinum sum, ut, quia me diutius Ratisponę heserat, ad vos scriberet. Sed grammatophorus iste reliqua exponet vobis. Bene vale cum dominis et fratribus symmystis observandis, quos et nostri cupiunt salvos mecumque petunt vestris precibus commendati esse. Ulmę, raptim, 2. iulii 1541. Parce tam ruditer effusę magis quam scriptę epistolę, quam relegere non potui. Tuus ex animo M. Frechtus. Egregie docto et pio d. Heinrycho Bullingero, Tigurinę ecclesię fidelissimo ministro, domino colendo et charissimo fratri.
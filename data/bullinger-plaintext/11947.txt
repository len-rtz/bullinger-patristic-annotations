S. Catalogum librorum ad nos ex nundinis advectorum non collegi, etsi nullos ego adhuc viderim, qui alicuius eruditionis esse videbantur; sed brevi illum habebis. Nova, quę Spirae in comitiis sunt, Westhemerus narrabit, quem interrogare de omnibus poteris; multa enim solet observare et observavit etiam, quę cum voluptate audies de duce Brunsvicensi, etsi interim multa tristia ob quorundam perversum animum erga Christi evangelium percepturus sis. Si in illius negotio aliquid agere poteris, quod concordiam et coniugium attinet, oro atque obsecro, ut illi adiumento sies. Catabaptista tornator, de quo in libello meo mentionem habui, ex Moravia rediit ac pulchram uxorem et iuvenculam secum attulit. Civitate iterum donatus dixit se plus 200 fl. in hac peregrinatione - ne dicam vesania - dilapidasse. Horrenda mihi narravit de variis sectis, quibus hoc hominum genus inundatur. Hisce diebus ascendit publicum suggestum contionari volens nescio de quibus rebus, quo populum ad poenitentiam commoveret. Vocatus Myconius; mox descendit, illum complexatus est, a quo et in domum ductus ad matrem et uxorem. Insanit omnino miser ac delirat, dicit se virum vidisse die pascę, qui illum impleverit omni gaudio, ut iam tristari nesciat; se omnem scripturam ad unguem scire, librum consignatum ei esse apertum, brevi mirabilia se dicturum, quę ei sint revelata. Insomnis praeterea est ac tribus diebus ne micam panis sumere voluit; nondum tempus esse, ut edat, alium cibum se habere, quem nemo sciat, dixit. Quem hodie fortassis in ferreos compedes coniiciet magistratus, donec furor iste parum fuerit mitigatus. Semel, cum vidisset hominem istum - reor satanam fuisse, qui imposuit homini mirifice -, exuit calceos ac in genua procubuit dicens: „Salve, vir desideriorum; quid me iubes facere?“ Accursum est a multis, sed neminem viderunt colloquentem cum eo. Ita dominus nobiscum agere solet ob peccata nostra. Exempla horrenda ob oculos ponuntur nobis, sed poenitentia nulla sequi vult. Aliud exemplum: Rusticus quidam ex agro adductus est carcerique inclusus, qui perpetuo simulat se fugere velle deum. Clamat: „Iam adest, me percutit“, et alta voce clamat: „Eheu, cur me percutis?“ Et vult se perpetuo abscondere, obvolvit caput. Interim avidissime, quod proponitur, devorat. Varia sunt domini iudicia, quibus nos admonere solet. Vale in domino. 24. aprilis 1544. Theodoro nostro salutem nomine meo dicas. Tuus Gastius ex animo. Domino Heinrycho Bullingero, Tigurinę ecclesiae vigilantissimo pastori ac fratri in domino charissimo.
Accepi perhumanas tuas literas, in quibus silentium intermissi scribendi offitii excusas, quod, hercle, apud me non fuisset opus. Scio enim, quantis quibusque negotiis occupatus sis, ut nihil dubitem de tua erga amicos observantia. Hoc tantummodo a te expetendum mihi videor, ut meas benigne admittas et legas; quae quamvis te dignum nihil habeant, tamen signa mei erga te amoris eas esse volo; nam mihi quidem nihil iucundius et antiquius quam virorum doctissimorum - eorum praesertim, qui de ecclesia bene meriti sunt (in quorum numero tu hisce temporibus facile princeps es) - consuetudinem habere. Nec nunc hae quicquam novi continent, nisi ut coniunctas literas domino Dryandro mittas et in Christo valeas. 3. martii 47. Mathias Clodius tuae humanitati deditus. Salutat te quam offitiose dominus et rogat, si quid habeas de comitiis Badensibus aut aliis de rebus, eum certiorem fatias. Venerabili viro Heinrico Bullingero, Tyguri a concionibus, domino et amico suo observandissimo. Tyguri.
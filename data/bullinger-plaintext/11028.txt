Gratiam et pacem a domino. Que abs me literis tibi significari cupis, paucis sic accipe. Primum, Vulfflingensem ecclesiam circiter trecentorum hominum celebrem esse puto, aut forte eo amplius, quatinus ex coniecturis quibusdam colligo. Deinde, eius beneficii conferendi ius senatui nostro Vitudurano competit. Postremo, e penu nostri xenodochii merces, qui episcopo debetur, singulis annis depromitur 40 modii tritici, 10 malter avene, 8 soini vini; accedunt his minores decime, ac pastus hybernalis unius atque alterius vacce, deinde paucula quedam ac tenuiora, quam ut literis prodi mereantur. Porro oeconimus de WÃ¤dischvil, ut vulgo vocatur, cognatus meus, Schlaterum novum suum episcopum expectat dominica die proxima apud se fore atque istic declamaturum pro publica contione; sic enim nuper inter se pactum esse intelligo. Atqui Schlaterus per me remoratur, quo minus pacto stare poterit. Cui ne unguem latum hac hebdomade extra urbem discedere liceat per occupationes, quibus propemodum obruor, quem tamen omnino sibi comitem suscipiendi itineris adiungere animum induxit. Idipsum quoque praefectum velle intelligo; visuri, an de competentia me arbitro convenire possint. Verumtamen dominica mox sequutura, que erit misericordia, sue ecclesie novus episcopus concionabitur me auscultante; sic enim stat sententia omnino, nisi domino aliter visum fuerit. Proinde oro te per Christum, idipsum Burcardo, hyposcribe, obnuntiari cures, per alium quendam, si tibi grave fuerit aut per occupaciones non liceat, quo fratrem suum mutati consilii reddat certiorem. Vale idque salubriter. Coniugem tuam, matrem cum liberis charissimis meis verbis plurimum salvere iubebis. Atque Flori nostri memineris, qui quidem tanto hoc episcopatu celeberrimo ac nimis frequenti dignior esse iudicatur, quanto a crimine ambitionis videtur esse remotior, maius siquidem utiliusve hoc, quod possidet, haud appetit, que sua est modestia; at interim morum elegantia aliarumque virtutum accessione pulchre mereri studet, ut sibi aliquando bonorum favore prosperior fortuna affulgeat. Anno 1537, nonis aprilibus. H. Lutius tuus. Spectate eruditionis viro d. Heinricho Bullingero, apud Thigurinos a sacris concionibus, fratri suo pre cetteris suspiciendo.
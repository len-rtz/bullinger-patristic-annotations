S. Catalogum librorum Zvinglii accepi nec epistolas Basileę excusas illic reperio; annon et illas adiicietis operi tam sancto? Quid, si etiam adderetis, quę pius vir disputavit in Bernensi disputatione? Certe multa egregia dicta, sententias graves illic licet invenire. Quid, si tota Bernensis disputatio iis adiungeretur tomis? Meo iudicio res egregia, ecclesiae utilis ac aedificationi inserviens. Non addituri estis epistolam ad Osiandrum scriptam? Nostri insaniunt omnino contra magistratus voluntatem, contra iusiurandum: Noctu tranant per Rheni flumen, quum in portis omnibus custodia habeatur, ne egredi possint. Capitanei tres ex civibus diu latuerunt in angulis, iam tandem emerserunt; sunt in pago Dornach. Noster senatus misit ad illos literas ac revocavit omnes, sed frustra; sy wellent dem teufel entgegen gon. Omnia spectant eo, ut tandem pereamus, quum nulla omnino sit obedientia, nullus dei timor. Seditiones gliscunt passim; aiunt plus quam 1000 aufugisse tam ex civitate quam ex agro nostro. Quid vester populus sit facturus, fere olfacio ex communi rumore. Lantzknechti redeunt ad nos, quia nullum aditum habent accedendi ad Gallum; loca omnia sunt custodita, accedere eum non possunt. Sic profundit ingentem pecunię summam. Nosti absque dubio legatum Nerobergensem esse captum a comitiis Spirensibus redeuntem, servum unum occisum atque semivivum relictum, puerum vulneratum, quem cum legato abduxerunt equites. Qui nam illi sint, non potui expiscari. Hoc est publicam fidem et caesaream servare! Tabellio Vittenbergensis iis diebus apud nos fuit, qui ne verbum quidem de Turcę adventu audivit, quum domi esset; qui dixit se die ascensionis domini Vratislaviae fuisse. Vale in domino. 25. iunii 1544. Theodorum et Gvaltherum cum Frisio salutabis nomine meo. Tuus Gastius. D. Heinrycho Bullingero, ecclesiae Tigurinę pastori vigilantissimo etc. Zu Zurich.
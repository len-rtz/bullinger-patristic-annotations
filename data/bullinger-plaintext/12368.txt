Gratiam et vitae innocentiam a domino. Quia certum habebam tabellionem, scribere volebam, saltem ne omnino tacerem. Alioqui quod dicam, non habeo, quod tua videlicet scire magnopere referat. Ex Hassia scribunt amici de consiliis Brunsvicensis plane crudelissimis. Inventae sunt in castris picturae, quas post victoriam adeptam urbium portis affigere voluit. Et altera quidem habuit tyranni insignia: indicia clementiae, attamen tyrannicae; debuit enim civitas illa non vastari quidem, sed diripi caesis obsistentibus, in dedicionem acceptis supplicantibus. Altera facem habuit et scopas: indicium, quod ea urbs igni in cineres ita redigi deberet, ut scopis possit verri. Merito autem huiusmodi tyrannus clementer excipitur et clementissime tractatur! Addunt isti nihildum tamen de principe sive tyranno constitutum adhuc; iuniorem Cassellis pila frequenter ludere. Literae scriptae sunt Marpurgi, 9. decembris. De rebus nostris poterit hic tibi tabellio referre. Vale cum omnibus bonis et amicis. Tiguri, 3. ianuarii anno 1546. Proximas tibi per civem Wilanum redditas arbitror. Salutabis d. Gastium. Tuus Bullingerus. Praestantissimo viro d. Osvaldo Myconio, Basiliensis ecclesiae ministro fidelissimo, domino et fratri suo semper colendo.
Gratiam et vitae innocentiam a domino. Nosti, colende mi Myconi, Diethelmum Cellarium a senatu propter schedas quasdam ineptas contra Bucerum affixas calendis maii anno 1538 mulctatum esse a clarissimo senatu nostro in corpore et pecuniis. Nam 50 lib[ras] sive 25 g[uld]en solvit; cogitur iam solvere adhuc 15 gulden aut carere stipendio suo. Hic te oratum vellem, a clarissimo senatu Basileiensi impetrares litteras, quibus pro misero et stulto adolescente intercederent. Litteras vero mihi mittas cupio etc. De Pilsensi in Bohemia conventu non ignoras, opinor, celebrem esse vel principum praesentia; esse enim illic aiunt Ludevicum Baioariae ducem, Heinrychum Brunsvicensem, deinde episcopos aliquot opulentos, quorum coryphaeus cardinalis Salisburgensis, homo callidus et ad artes texendas natus. Ferunt et Ferdinandum illo venturum, nisi verosimilius est Franckfordiam ire malle; illo enim evocatum aiunt a tribus electoribus Saxone, Palatino et Brandenburgensi. Missum enim a Ferdinando Bernhartum cardinalem Tridentinum, deinde et Lundensem quendam, qui titulum gerit episcopi Constantiensis, noluerunt audire adiecta insuper conditione, ut, nisi ipse veniat, neminem eius nomine sint audituri. Urbes translacustres, quae sunt ab evangelio, armis, tormentis, comeatu se parant. De Nerobergensibus suspicantur quidam, quod legationem suam apud utrasque habeant partes. Dominus faciat, quod conducat gloriae nominis sui et incolumitati ecclesiae. Vale una cum Grynaeo, homine dilectissimo. 13. martii anno 1539. H. Bullingerus tuus. Domino Osvaldo Myconio, fratri charissimo suo.
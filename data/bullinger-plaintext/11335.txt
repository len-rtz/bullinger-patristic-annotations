S. Ego tibi nuper misi, doctissime vir, dialogum Pauli Rasdorffer, cui titulum indidit Syfrid, quem si accepisti, id quod minime dubito, certe in aliquibus locis mendosum et male scriptum accepisti; nam cum ab eo nullis praecibus impetrare possem, ut mihi eius dialogi transcribendi copiam faceret, per alium ex ipsius amicis non vulgarem transcribi curavi, quo pollicitis stare possem. Qui dum nec Latine calleret nec ipsius characteribus assuetus esset, erravit stilo in aliquibus dictionibus, sed ita tamen, ut ipsius et prÄ™dicatorum nostrorum omnium animum et sententiam, quam nunc in eucharistiae negotio tenent, facile estimare possis, licet ista vix sit umbra eius absurditatis, quam quotidie magnis vocibus et longissimis orationibus intonant populo. Sed ne te hoc lateat: Iam iterum inter se discordant et quidem gravius quam unquam antehac, adeo ut hos tumultus senatus ipse maximis laboribus vix tandem sedaverit; ita erumpit pax, quae non ex spiritu dei conflatur, et exilium, quod mihi et aliis interminabantur, pene ipsis usu venisset. Vale. Cambidoni, 5. augusti. Benedictus Euander tuus. Pietate atque eruditione eximio viro magistro Heinricho Bullingero, contionatori Tigurino primario, domino suo colendissimo.
Gratiam et pacem a domino etc. Literas tuas per Mangoltheum una cum libello De unico et ęterno foedere seu testamento dei cum aliis nonnullis plane divinis lucubrationibus tuis ad nos transmissis, precipue que in priorem Pauli epistolam tuo opere et labore in lucem prodiere, accepimus. Fratribus ea communicavimus. Quo patrem nostrum celestem palam nobis verbum suum, licet aliter quam antea per servum suum Mosen populo, annuntiantem agnovimus, preterea te organum singulare et vas dei electum esse non dubitamus. Quare gratias agimus tibi, imo deo per te immortali, qui sua bonitate et immensa clementia nos sanguine filii sui redemptos, spiritu oris sui regeneratos, superioribus seculis et a teneris, ut aiunt, unguiculis humanis obacceratos [!] traditionibus, quarum iam accerbitate dentes obstupuerunt - nos scilicet inedia cibi spiritus sancti vere animam reficientis macilentos, ferme effractos et exhaustos iamiam afatim suavitate eius vere foecundantis ac vivificantis verbi ubertim reficit, pascit ac fovet, et quod in nobis hactenus obscuratum, id lumine vultus sui novissimis nostris temporibus per te confratremque tuum Conradum Pellicanum plane illustrat amplissime. Tu insuper, frater in Christo charissime, petis amicitiam nobiscum auspicari. Quod, rogo, fortius vere amicitie vel necessitudinis vinculum putas quam germanos uno dumtaxat fratres patre natos an membra fortassis simul uni agnata corpori? Itaque nos et fratrem et membrum quamvis fragile et infirmum, eo tamen corpori, cuius Christum caput esse apostolus docet, tibi ceterisque gratia dei multo nos cum doctrina tum virtute et gratia nobilioribus et facile primis conglutinatum concreatumque speramus. Quapropter per id ipsum commune nostrum caput Christum Ihesum oramus, ne nostri licet saucii pudeat membri. Sed age, tu - quod comune nostrum est offitium - verus et in hoc a deo specialiter vocatus et electus sacerdos fidelis et assiduus noster sis patronus, sindicus et advocatus coram optimo maximo patre nostro clementissimo. Precibus tuis intercede exorator fidelissimus, ut quod is mancum et per viciatam nostram naturam in nobis languidum ac saucium agnoscit, id sua gratia sanare et resarcire misericorditer dignetur, «harundinem quassatam non confringat et lignum fumigans non extinguat» [Jes 42, 3], cui proprium est misereri et benefacere etiam nobis, licet immeritis, is, qui se tutum asylum ac unicam nostram salutem se pollicetur et exhibet. Tu insuper strenuus Christi miles, athleta, tu fortis Achilles funge fortiter tuo munere et oficio, tu acriter pugna gladio spiritus sancti, omnes verbi adversarios eo prosterne, intrepidus hostes convince ac comprime, sed interim infirmos ac debiles subleva, anxios consolare, errantes ad caulam gregis Christi oves reducito. Sed quid Lydum in planiciem provoco? Deus optimus maximus, quod per te cepit, misericordia sua perficiat. Vale in unica omnium nostra salute, Christo Ihesu. Confratrem nostrum Conradum Pellicanum et cunctos, qui iuxta Christi Ihesu doctrinam sanctimoniam viteque puritatem sectantur, nostris verbis salutare velis. Salvere vos iubent vicissim fratres mecum Christum profitentes. Datum Ravenspurgi, quarto idus octobris anni 34. Doctissimo misteriorum dei dispensatori fidelissimo Henrico Bullingero, Tigurino antistiti, domino ac fratri suo in Christo inprimis colendo.
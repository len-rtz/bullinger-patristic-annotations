Gratiam et vitae innocentiam a domino. Optime, frater venerande, de Blaurero sentio, tum quod fratres ab eo redeuntes optima quaeque polliceantur et ipse literis ad nos scriptis bene iubeat sperare. Nihil se mutasse sancte asseverat in nostra sententia, imo communi veritatis confessione. Sed et Bucerus idem testatur, testantur hoc et aliarum per Sveviam ecclesiarum ministri literis ad me scriptis. Venit ad nos nuper vir et pius et egregie eruditus, qui hactenus in agro Tigurino verbi extitit minister, nunc vero in agro Cherusco praefectus est ecclesiae non postremae. Is miras quasdam in principe virtutes depraedicabat, asseverabat totum fere nobilium ordinem a partibus stare nostris, se palam praesente Schnepfio confessum de eucharistia confessionem nostram, quam aequo is receperit animo. Scribit Bucerus Philippum amicissime ad se scripsisse. Blaurerus alium quidem quam Osiandrum vocatum vellet, sedPhilippo ait nil nobis periculi etc. Orandus nobis dominus, ut omnia ad gloriam nominis sui evehat. De Buceri libello brevi a respondebimus, Mitto nunc Assertionem nostram utriusque in Christo narurae, in cuius calce paucula quaedam annotavimus de eucharistia. Obsecro, ut nos tibi in precibus et consiliis habeas commendatos, sed et valentem et Nestoreos viventem in annos e thermis rediisse optamus. Vive et vale, venerande in domino frater. Nunc non plura potui. Tiguri, 4. octobris 1534. H. Bull[ingerus] tuus. Domino Osvaldo Myconio, Basileiensis ecclesiae antistiti vigilantissimo, fratri in domino plurium observando.
Gratiam et pacem a domino. Que per tabellionem nostrum in Chorinthios, charissime Heinrice, exegeram, misit bibliopola, nempe priorem epistolam ad finem usque - alteram num ante nundinas daturus, libentius eo scirem, quod in iustum compingi curarem libellum. In huius capite 11. legi de eucharistia, quorum ex Buceri libello commonefeceram, ut responsione opus non habeant. Misit item Cristophorus Bibliandri in Naum, qui suam certe non vulgarem eruditionem mundo perspectam facit. Vos, ut non amplius frustillatim, sed ordine prophetas tractet, quandoquidem tanta fęlicitate potest, satagite. Cęterum est quidam capitaneus a Raperswil, quem vocant Hans Juncker. Qui cum Bernates fidem hereticam et caninam habere multis modis et locis praedicasset, casu cum Gallorum legato a comitiis Badenis Araugiam venit. Quod cum senatus noster resciret, iussit, ut Aroenses captivum in urbem nostram ducerent. Id cum tute non possent propter comitatum Galli («ubi enim cadaver, illic aquile» [Mt 24, 28]), miserunt legatos ad nostros, ut ipsi curent adduci. Venerunt et ambo Gallorum legati cum 50 equitibus comitati, et multis precibus cum veniam ambirent, amandavit eos senatus (nam iam emiserat cohortem, qui hunc adducerent ex Arovio): sese, dum causa illius prae manibus sumeretur, preces illorum non traditurum oblivioni. Interim, antequam Arowensium legati et nostra cohors illuc Arowam venire potuerit, evasit ille e vinculis, sed quo auctore, nescitur adhuc. Haec sunt apud nos nova. Cęterum, quae tabellio noster apud vos egerit, ut tibi placeant, scribas; nam mihi displicent. Si quae sunt in alteram Corinthiorum epistolam excusa, scripsi Christophoro, ut per te mihi mittenda curet. Vale, charissime frater. 5. iulii. Tuum minimum nummisma. Heinrico Bullingero, fratri suo charissimo.
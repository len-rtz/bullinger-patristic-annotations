Gratiam et vitae innocentiam a domino. Literas clarissimi senatus vestri exhibui legendas Röystio consuli, et placuerunt. Nec est, ut metuatis Tigurinum quemquam quicquam huius acturum amplius, posteaquam intelligimus animi vestri sententiam. Hoc enim vobis persuadere debetis, quod ex animo bene volumus vobis, et quod hoc in negotio egimus, studio iuvandi egimus; intelligentes ergo, quam parum comodaremus vobis, si quicquam huius tentaremus, plane vestri sumus et obtundere cessamus. Vos nostri esse pergite. Constantes este, et dominus adsit vobis perpetuo. Tiguri, 10. martii. Salutat te d. Röystius, Theodorus, Leo et reliqui. Salutabis familiam tuam et Zviccios. 1537. Hein. Bullingerus tuus. Clarissimo viro d. Thomae Blaurero, consuli Constantiensi, domino suo colendissimo.
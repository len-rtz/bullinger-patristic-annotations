Gnad und frid, geliebtter M. Heinrich. Wüssind, das nachdem unsere gnedigen herren von Zürich hiehar an einen ersammen radt geschriben und minen begert und ich ouch persönlich erhört bin worden mines willens halb, hand hie mine herren eines ersammen radts bitt und begerung erhört. Doch so hatt mich das (als ich von vertrüwtten lütten verstanden hab) wol gehulffen, das ich das hab hoch anzogen, das sy macht habind, mich ze urlouben, so hab ich glichen gwalt, urloub zuͦ begeren. Deßhalben nun (gott sige lob und danck allen bruͤderen, fürnemlich üch, die daran gearbeittet habend) alle ding hinüber sind hie zuͦ Schaffhusen. Ich acht ouch, es sige by üch zuͦ Zürich hinüberhin. Doch so es nach ettweran falte, so bitt ich üch, thuͦnd mir es zuͦ wüssen uff nechsten fritag. Gend Joachimo ein zedely, so suͦcht er ettwan einen Schaffhuser und gibt im den brieff. Ich hab muͦtt, so bald ich fuͦr find und hie gerüst wird, so welle ich kommen, wenn es by üch nütt ist, das mer manglet, daruff ich wartten bedörffe. Sagend Meister Löuwen ich dancke imm früntlichen siner vetterlichen, straff und habe sy ouch angenommen alls ein kind von einem vatter, aber ich welle (so uns gott last leben) im nitt geschrifftlich aber mundlich antwortten, dann ich all min anligen nie hette mögen gschrifftlich ußrichtten. Gott behuͤtte üch all. Ex Schaffhusio, 1. iulii anno 1534. Beatus tuus totus. An den ersammen wolgelertten M. Heinrichen Bullinger, sinen geliebtten herren und bruͦder.
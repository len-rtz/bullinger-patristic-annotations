Salutem in Domino, mi colendissime praeceptor et frater in Christo spe nostra! Mitto hic tuae pietati coronatos decem Italicos, quos cupio ad occasionem et tuum placitum pauperibus (in Christo divitibus) erogari exulibus, quam maxime, si qui sunt, qui apud vos indigeant. Uxor mea jam brevi, post tres hebdomadas scilicet, exspectat tempus pariendi prolem, ac te tuamque uxorem vehementer orat, ut vestris precibus eam commendetis Domino, cujus virtus in infirmitate perficitur. Praeteritis nostris nundinis dedi tuos 4 florenos propter libellos Henrico Falcknero, cui precor me commendatum habeas: dicasque illi precor, quod quamvis mihi sanctissime promiserit se omnem pecuniam (summa erat fere centum et viginti quatuor coronati), quam mihi his Francofordiensibus nundinis debuerat, coronatis aureis solvi curaturum; me tamen ultra quatuor a domino Christophoro non accepisse, sed alia pecunia, ut solet, quam honestissime mihi solvebat. At ita se res habuit: Henricus Falcknerus primum mecum pepigit 175 florenos nostris Argentinensibus nundinis dare. Deinde orabat me, ut in Francofordienses istas differem solutionem, quum omnem summam coronatis aureis solveret, ut ex ejus schedula propria, illius manu scripta, apparet. Hoc illi concessi, ea tamen conditione, ut promissum servaret, ut decet mercatorem: dixit enim se cum illis 175 florenis lucrum posse facere emendo arraas et merces hujusmodi. Ego tamen hoc incommodum ex hoc accipio, quod ante hunc diem (si coronatos illos ex Argentinensibus nundinis misissem cum mea alia tum temporis pecunia) panni novi cum illis pecuniis fuissent empti in Anglia: praeterea, cum in hac urbe Argentina inter amicos cum illis 175 florenis, quam parata pecunia mihi debuisset Falcknerus dedisse, cito mihi comparassem coronatos aureos pro 23 batziis, cogebar Francofordiae Judaeo 23 batzios et 1/4 dare. Sic duos florenos, praeter usum pecuniae, perdidi. Sed spero eum alia vice quod promiserit praestiturum. Non est mihi otium plura scribendi, praeterquam quod rex noster ante menses 2, ut Joanni Bourchero scripsi, combussit uno die tres pios homines. In mense enim Julii duxit viduam nomine Latemeri cujusdam nobilis; et hujusmodi sceleribus solet celebres facere nuptias suas semper. Vale in Christo. Argentorati, 26 Septembris, 1543. Tuus, RICARDUS HILLES. Oro te, ut, una cum literis his hominibus Germanis inscriptis, reddas alios 10 coronatos Gallicos et meas alias literas Joanni Bourchero.
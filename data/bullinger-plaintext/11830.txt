Gratiam et vitae innocentiam a Domino. Valde delectarunt me tuae litterae, Traverse colende et dilecte, qui ex animo te amo tibique inservire cupio. Adolescentes illi tui mihi curae sunt; cuperem illis optime prospectum, et quantum licuit, curavi sedulo, ut tuis questionibus responderem. Ac principio, quod dominum sive hospitem atque patronum attinet, non potui nunc aliquem invenire, qui 4 accipiat; sunt tamen, qui acciperent duos. Est apud nos vir doctissimus et integerrimus, ecclesiae nostrae catechista, alioquin philosophus egregius, magister Otto Werdmüllerus, qui aliquot primorum fere urbis nostrae liberos alit et instituit; is promisit se recepturum duos, sic enim 6 habebit. Alios duos recipiet opinor D. Benedictus Evander, scholae nostrae magister, vir pius, doctus, fidelis et diligens. Deinde quod pretium attinet, reliqui ipsis solvunt aureos 25 et 26, pro strato sive lecto nummum - aureus apud nos valet batzios Constantzienses 15; dimidiato autem anno exacto solvitur media pars. De institutione, de moribus, de cibo et potu adolescentibus idoneo et necessario ne sis sollicitus, vir praestantissime. Ubi huc venerint, me utentur patre et patrono; si quid mutatum voluerint, si qua re indiguerint, ego pro mea virili me illis impendam totum idque propter te. Vicini mei sunt Evander et Werdmüllerus, optime cogniti. Si igitur illos missurus es, ad me mittes; ego demum res eorum probe curabo. - De bello Belgico nondum certi quicquam habeo, nisi quod fama volat Caesarem Marcodurum, quae prima est Iuliae civitas, vi cepisse et praesidium cecidisse multis interim desideratis Hispanis. Ubi certiora habuero ex nundinis Frankfurtianis, non ignorabis. Dominus conservet te cum omnibus tuis. XIIII. Septembris 1543. Ob grösser thüwre ynfiele, truwend sy, ihr werdent ihres schadens nit begären. Heinricus Bullingerus tuus. Praestantissimo viro D. Ioanni Traverso, viro apud Rhetos primario, domino suo colendo.
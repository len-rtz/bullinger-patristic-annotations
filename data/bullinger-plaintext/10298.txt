Salus a Christo etc. Lieber bruͦder, nach dinem anpfelch und unser muͦtter han ich mit fliß und zum trulichsten ghandlat, doch wo ich nit mit hilff der schidlüttan, hett ich mit dem Hediger nuͤtt mögen schaffan, nit von sinet wegen (als er spricht) sundar Jacobs, der doch in synem abscheidt von Ottenbach hat wellen han 125 gl., uns fon fruntschafft wegen wellen schencken 25 gl. Aber der Hediger nit wellen mit uns rechten und geforderat das syn, als von den vertruwten und den synen, des er verhofft, sölichs im nit vorzuͦhan, syt und wir die warheit predigent und erkennent etc. Und geforderet nach aller inredt und von fruntschaff wegen, mit uns eins zuͦ bliben (gott geb, was Jacob thuͤy) hundart rinsch gl. an sin schencky etc. Des sich Wernnen und Jacob syn und min gwalt handt angnan nach verwilgetter sach zuͦ Ottenbach und gsprochen 80 gl. beden an die schencke mit dem librock dem Jacob, und darum uns quit, fry, ledig sagen fur alle ansprach. An hat er vorbhaltan ein friegen, ledigan erbfal, des ich mich han muͤssen bgen. Nun ist min meinig und hit an dich, du wellest dester fröer und spetter machan erhan, das inan nütt werd. Wil ich ouch min best thuͦn. Inan muͦß da nütt werden. Vale et amantem ama. So ichs kan rechnen mit allam, trifft es 103 gl. Ist weger, dan noch vil verrechtet, und so wir mögendt, wendt wir der schidtlüyttan ein schencki thuͦn, dan ich huit han gspurt, das sy uff unsar sittan sind gsynt. Ioannes tuus. An M. Heinrichen Bullinger, sinen lieben bruͦder zuͦ Zürich.
Hermannus Aquilomontanus Henrico Bullingero s[alutem] o[ptat] p[lurimam]. Plurimas epistolas misi, quas si accepisses, nunc responsum prolixum satis sperarem. Binas literas a te gaudens legi; priores a tuo Christophoro civis Emdensis retulit, posteriores Io[annes] a Bekesteyn ad manus tradidit. Aliquid literarum semper vento contradere institui, praesertim in nundinis Francfordianis. Paucis, queso, respondeas. Novi, quali onere premaris, scio, quot literis indies defatigeris. Attamen, cum eiusdem domini ministri et sponse eius custodes, manus adiutrices mihi quandoque porrigas, oro. Nunc pasche ad regimen ecclesiasticum in Domo Senum, vulgo Olderzheym dictum, transmigro - sic enim MecÄ™nati meo placet -, ubi hoc modo mecum agere institui: Quam possum planissime Christum peccatoribus ad poenitentiam a patre missum deliniabo; indies nunc hunc, modo illum arripiam, amice monebo, an Christus vivat in corde et qua fidutia mortem omnibus horis imminentem expectent; si quid criminis audierim, paterne admonebo, ne patri optimo ingratus sit, et deinceps caveat. Quater in anno cenam institui. In hunc locum plures anabaptiste confluxerunt, quos vir mansuetus miseria motus spe emende[!] suscepit, qui tamen quamplurimi pertinaciter in instituto sistunt. Optimum modum cum his agendi, velim, indices. Insuper de regimine ecclesie et obiter de moderandis et tractandis anabaptistis inseras, domino meo Heroni, domino Domus Senum, viro nobili et pauperum patrono, pietatis fautori summo, dedices ac impressum transmittas; feceris homini gratissimum et ecclesie utilissimum. Domino Leoni Jude meo nomine salutem dices et pro catechismo gratias ages immortales; indies expectamus passionis exercitium ab illo promissum. Expectamus et biblia plana Latina. Tuas lucubrationes in evangelia videre desideramus et praedicandi modum, quem iusto prolixiorem Erasmus conscripsit. De infirmorum infantum baptismo semel perscripsi ac iterum et iuditium tuum de illo scire studui. Nunc communi consilio baptisamus et non damus anabaptistis ansam sua stabiliendi. Postremo Mecenas te salutare iussit et petiit, quid consilii in matrimoniis male contractis et, ubi nulla concordia speratur, an separari possint. His omnibus paucis, queso, respondeas et fratri ex te pendenti manum aperias. Salutat te d. Ioannes a Bekesteyn et fratres hic mecum degentes. Saluta, queso, omnes, qui istic nobiscum unicum Christum, integrum servatorem, spiritu colunt. Vale, praeceptor unice, et boni, queso, consulas, quae foris ob nuntii occasionem hec festinanter exaravi. E Domo Senum in Phrisia Orientali anno 1542, septimo martii. Iuxta docto ac pio viro d. Henrico Bullingero, gregis dominici pastori vigilantissimo, meo praeceptori observando. Tiguri.
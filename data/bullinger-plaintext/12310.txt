S. Venit ad nos heri Clauserus ille vester adeoque noster etiam, qui omnino talis mihi, qualis a te depictus est, videtur, ut totis animis Isnacensi ecclesię illum gratuler. Abiturientem heri hic retinui, ut plenius sibi eius ecclesię statum et rationem indicarem; id quod ipse literis tuis petieras. Magna enim prudentia et circumspect[i]one opus erit, si in tam factioso opidulo officium facere cum fructu aliquo volet; quod maxime certe volet. Commendassem hunc senatui, nisi maior, sed minime melior illius pars alienatus a me nulla mea culpa, quam ego quidem agnoscere possim, nonnihil aliquamdiu iam fuisset. Scripsi pio planeque optimo viro Bufflero, sed ita, ut visum sit et tuam illi inscriptam pariter et meam epistolam non per Clauserum ipsum, sed comitem, quem hinc secum adduxit, reddendam curare; nam est in illum vere bonum virum tam iniquus senatus, idque propter solum multa et egregie benefacta, ut vel hoc uno nomine odio sit laboraturus Clauserus, si intelligat senatus ipsum in Bufleri familiaritatem recipi. Dissimulandum igitur istuc omnino aliquamdiu fuerit, donec domini benignitate et Clauseri nostri ministerio omnium animi firmius ac felicius coalescant; quod, ut quamprimum fiat, age, obsecro, mi charissime frater, dominum diligenter per unicum pacificatorem nostrum Christum interpellemus. Ecclesię duo ministri, qui Isnę reliqui sunt, alter nullo iudicio, alter nullo dei zelo valet; quos cum ipsos quoque parum propicios habeam (alterum praecip[ue], qui omnium malorum istorum autor est), non existimavi faciendum, ut meis ad illos literis Clauserum degravarem potius quam commendar[em]. Comitia vestrorum utinam fausta sint ac felicia ad depellendas marchionis istius non ferendas iniurias! Existimant nonnulli caesaris ista autoritate fieri, ut vos istiusmodi malis lacessat. Cętera ipse intelligis. Conscribitur in multis (praesertim Svevię) urbibus miles; sed nostris etiamnum incertum, in quem hostem invadendum aut confęderatum defendendum istuc fiat, nisi quod rumor iactitat Brunsvicensem nunc in Coloniensis episcopi ditione magna crudelitate igni et ferro grassari ac propterea lantgravium ingentem exercitum illuc mittere. Ah! Precamur Christum, ut Iesum se et servatorem suorum in optimo illo principe declaret, ne aliorum quoque animi frangantur, si non hic se praesens numen ostendat et gloria nominis ac verbi sui veritas maximo suorum damno obscuretur. Vestri, si sapiunt, hoc arctius coniungentur ac firmissimis solidę concordię vinculis constringentur, quo vident cęteros misero ac magno suo (quod certo ipsis imminet) exitio dissipari. Schmalkhaldicum foedus si iam, hoc est tam alieno tempore, solvatur, mox omnia flagrabunt inextinguibilium dissensionum incendio, totaque Germania nostra cędibus, latrociniis et bellis perd[etur]. Aureliacensem veneno enectum a fratre putant, et hoc malum consequitur mox aliud longe atrocius. Dominus nos tempestiviter ab omnibus istis forti sua manu et extento brachio vindicet! Mitto Lęti nostri literas, quas abiens rogavit, ut ad te darem; non potui autem dare citius. Optimus ille amicus ad cęlos, et adeo evexit officiosam vestram humanitatem et humanam officiositatem, ut immodicam etiam affirmarit; id quod Funcklius quoque noster fecit. Nos proinde nihil aliud quam hanc, quantum licet, praedicabimus, quando imitari nulla ratione possumus. Iam iucunda valde fuerunt, quę prioribus literis de Carolo Burgundo scripseras. Iucundissimum vero fuerit, si, qui eadem meditatur, easdem det coelesti vindici penas, ad cuius tamen voluntatem omnino par est, ut zelum quoque nostrum, qui affectibus plęrumque vitia[tur], sedulo moderemur, ut ne usquam extra oleas, quod dicitur. De consobrini invento iam dudum te securo esse animo iubebam, quum nihil sit ab illius ingenio alienius quam ea conari, quę bonis obesse ulla ratione possent. Non est ergo, ut quicquam hic metua[s]. In Frechto nostro, communi amico, quod desideras, alii quoque nonnulli boni viri desiderant; verum ita natura, quam non facile expuleris, comparatus est, ut dissimulanda et condonanda hęc illi sint, quę egregiis aliis donis suis abunde compensat. Quod Schwenckfeldii colloquium hunc in modum detrectas ac tamquam certissimam bonarum horarum iacturam (ut nihil esset aliud) defugis, prorsum id facis, quod ipse quoque non raro facere memini, quum in Wirtempergensi ditione agerem, ubi sępe et multum ab aliquibus, Fredericho Thumio praesertim, ad hoc sollicitabar. Sed aliorum periculo circumspectior redditus non nisi semel passus sum me ad illum adduci, idque Tubingę, ubi Bucerus quoque tum ex itinere diverterat; quo cum sic digladiabatur, ut palam etiam victus victor tamen sibi strenuus videretur, ac deinde apud suos mirificas glorias efflabat. Quod illi san[e] perpetuum est, ut, sive admittatur sive explodatur, semper habeat, quod de se apud discipulos suos iactitet. Si enim neges colloquium, iam se paratum etiam doctissimis nostris fidei suę rationem dare affirmat, verum illos metu et conscientia malę caussę conferre secum nolle. Si vero colloquare, quicquid dixeris, in erroris sui confirmatio[nem] apud suos mirabili quodam artificio torquet. Longum igitur valeat et domini manum aliquando experiatur, quo discat non blasphemare suam doctrinam! Plane video tempus impendere, ut de foederibus iungendis exacta aliqua, et quę domini verbo nitatur, ratio reddatur. Nam multum hic variant etiam doctiorum sententię, dum alii simpliciter negant cum impiis, hoc est evangelii Christi adversariis, iungi illa posse, alii autem licere istuc, si religionis caussa excipiatur, putant. Nonnulli solos ecclesiasticos, hoc est pontificios, excludendos existimant, cęteros promiscue extra religionis et fidei negocium admittendos. Nonnulli in tanta huius sęculi perfidia in universum a foederibus abhorrent ac totos se domino permittere statuunt, idque aliis etiam persuadere multis argumentis conantur, quamquam in horum sententiam pauciores sunt, qui discedunt. Valde igitur te, mi venerande et charissime Bullingere, obsecro, ut, ubi commodum erit, de hac re tuam ad me sententiam perscribas. Facies, mihi crede, non pęnitendum operę precium multis usui futurum. Scribes autem Germanice, ut ii quoque boni viri, qui Latine nesciunt, legere poss[int]. Non postulo iustum libellum, sed ut paucissimis tuam nobis sententiam aperias. Tuum de consobrino Ioanne Zviccio iudicium ita sum exosculatus, sic tantum non adoravi, ut vix quicquam unquam magis. Mitto ad te, quemadmodum petisti, d. et servatoris nostri testamentum, quod paulo ante migrationem suam magna gratia nec minore fructu ecclesię nostrę declaravit. Praefatus sum nonnihil in illud. Ubi, si forte immodicus fuisse in illius laudibus videbor, amori illi meo erga illum, qui plusquam summus fuit, tribues, quamquam, qui penitius illum noverunt, minus etiam quam pro re dixisse me affirmant. Christus faxit, ut ipsi quoque huius exemplo gloriam suam et ecclesię suę salutem viventes et morientes ardeamus. Bene vale, venerande et charissime frater. 7. octobris anno 1545. Saluta amicos et fratres symmystas, inprimis tuam domum et optimum amicum nostrum Gvaltherum, cui mitto, ut vides, a Xysto Betuleio ad me diebus hisce data; scripturus omnino eram, si aliquo modo vacasset. Tuus Amb. Bl. Bullingero suo.
Laus Deo! Salutem et pacem a Domino! Literas tuas mense Junii datas, vir observande et in Christo carissime, per Falcknerum nostris hic nundinis accepi, habeoque tibi gratias maximas pro responsione tua ad libellum Cochleii, qua me donasti: legi enim eandem mense Augusti, et me in vera Domini nostri et Servatoris religione non modicum confirmavit: sed etiam quam plurimum me tuae pietati devinctum arbitror, quod me dignatus fueris admonere jam secundo in tuis proximis per D. Froschoverum literis, ut ita mundo utar, ne quid amittam coelestium; ut Dominum Deum ante omnia et super omnia diligam, et ne rebus perituris, negotiationi et pecuniae, nimium immergar. Nunc scio quod caritas Christi in te maneat, quia praeceptum ejus servas, ut decet bonum pastorem. "Si frater tuus,” inquit Dominus, "in te peccaverit,” etc. Ne dubites, praeceptor dilecte, quin quo magis mei officii admoneas negligentiaeve reprehendas, tanto pluris tui faciam et ex animo diligam. Fateor me variis forteque nimiis negotiationibus occupatum esse; domo tamen praeterquam nundinis Francofordicnsibus raro absum: indeque est, quod rarius incumbo lectioni sacrae quam cupio, quia famulum neminem habeo: omnia mea negotia fere solus facio, maxime hic Argentinae; semper etiam fere occupatus sum literis et rationibus describendis, et hujusmodi rebus. Proxima tamen hyeme, divina gratia, totam bibliam sacram, quam mihi dedisti, praeter novum testamentum, perlegi quanto potui studio. Ex hac sancta lectione, si nihil pluris, hunc autem fructum cepi, quod cum prophetae secundum hanc vestram versionem deceptorem aut impostorem denominare voluerunt, mercatorem eum vocabant. Hinc disco, sicuti tu etiam dicis, quod periculosa res est et lubrica mercatura, in qua vocatione quam citissime labi possim: utinam non saepissime lapsus essem! Porro ex illa lectione poenitentiam didici. Tu, domine, juva me tuis orationibus sicut et illis piissimis et crebris tuis tempestivis admonitionibus; quibus revera (uti scribis) pro amici et fratris officio facis, proque salute mea invigilas: pro hoc reddet tibi Deus mercedem in die illo! Amen. Quod superest, libellum tuum, quem mihi proxime per dominum Froschoverum misisti, ab uxore hic post reditum meum accepi, et quam cito mihi vacabit, Deo volente, perlegam. Multas enim laudes a nostratibus, qui evangelio favent, habet: Michael enim noster (de Milone Coverdalo loquor) statim post meum ex Anglia adventum in has partes eum libellum Anglicum fecit; ego tamen magis delector lectione Latina. Pro eo libello habeo tibi etiam magnas gratias: sed doleo te mihi semper dona mittere, cum hic nihil boni habeam, quod tuae caritati remittam. Uxor quoque mea habet tuae gratias (sicuti non dubito a Falcknero audisti) pro vetere illo numismate, concordiae typo. Nova ex Anglia, si quae sunt, multo melius referet tibi Joannes noster, harum literarum lator, quam ego ea meo hoc barbarissimo stylo et incongruo, ut vereor, describere tibi potero. Idem in hisce meis inclusis duodecim coronatos Italicos pro pauperibus exulibus afferet una secum. Eosdem distribuas precor adventante anno, prout occasionem habueris; et pro me ores Dominum, ut hanc oblationem parvam benigne respiciat, utque nobis omnibus misereatur. Amen. Dominum Theodorum, D. Pellicanum, D.Megandrum, ceterosque vestros tum pios tum doctissimos viros meo nomine salutare non dedignaberis. Salutat te mea uxor una cum conjuge tua piissima, cui etiam meo nomine salutem dicas oro. Et Dominus Jesus spes nostra det tibi, ut ministerium tuum implere pergas usque in finem; ut indo cum apparuerit ille, pastorum Princeps, deportes immarcescibilem gloriae coronam. Amen. Argentinae, 26 die Septembris, 1544. Tuus in Domino, R. HILLES. Doctissimo ac pientissimo theologo domino Henrico Bullingero Tigurinae ecclesiae concionatori primario, mihigue imprimis observando, Tiguri.
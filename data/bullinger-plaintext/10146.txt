Gott der herr hat mir min kilchen bis hie har trulich beschirmpt vor den thuöfferen, frommer herr unnd getrawter bruoder im herren Jesu. Aber sidertt Sant Johans tag, als mich das furkomen, hab ich die all, wib unnd man, beschickt unnd in gegenwürtikeit miner egomeren sy vermant, umb gottes willen unnd us ansehen des mandattz von unseren herren usgangen (das ich inen vorlaß) von irem fürnemen abzeston, das da ist: sy gond an der thuöfferen predig, stond ze nacht uff von den kinden ab dem bett, luoffend an dan unnd hinweg, gond nit zuo unns ze predig, sagend, unser herren habend nüt zuo inen ze thuon, lib unnd leben wellind sy by dem handel lassen, das die thuöffer recht habind etc. Darby mich ouch enbotten, habind si etwa an mangel an der lere, so sollind si zuo mir komen, welle ich mich fruntlich unnd si mit mir underreden, darmit si abstandind etc. Daruff si geantwortet: Ja, so bald si uß der ernd komind, die yetz inen uff dem halß lig, wellind si mir den tag anzaygen unnd zuo mir komen etc. Als die ernd uberenkomen, hend sy mir enbotten unnd lassen mercken, welle ich, so seyind si beraitt, vor der gantzen gmaynd mit mir den bericht anzenemen. Daruff ich, frommer bruoder, an verdanck gnomen, dann ich schmock, dass sy die seckt gern meren wettend unnd so bösfätig, das si mir die sach zetreffen gebind, damit ich einen grosseren unwillen erlange, unnd weys, wo ich offenlich mit inen nach irem anbringen handlete, das sy schon voran im hertzen hend, bricht nicht anzenemen, sünder ergerß anzerichten. Dorumb, frommer herr unnd bruoder, wie ich mich mit inen inschicken sölle, beger ich geschrifftlich ewers ratts. Ich darff nit von der pffar komen, argwon ze vermiden, damit ich mich umb der unnd anderer ursachen mit üch beriet, die min ampt berierend. Darumb thuond allwegen als ein trewer bruoder, das will ich ouch thuon, als witt mir gott verstand verlicht, unnd gern das best thuon unnd waß ich möcht erfinden in ratt by uch, das das aller christelichest were, an die hand zenemen mit den luten, das will ich thuon. Dan ich dermassen die menschen so woll beken in der pffar, das guöte wenig beschüst, ruhe nüt helfen will. Mine egomer habend ouch semlichs langest anzaigt dem underwagt, da by ouch gebetten, das er darob sey, das zuo Dachsen ouch egomer verordnet werdind, da sidert winechten keyne gwesen, aber keinen bescheyd hatt der full unnd treg vogt noch nie geben. Damit sind gott dem herren trulich empfolet. Amen. Datum Luoffen, 28 iulii. Petrus Frick, uwer williger bruoder im herren Jesu. Minem getrawten lieben herren unnd bruoder, M. Heinrichen Bullinger zuo Zurich.
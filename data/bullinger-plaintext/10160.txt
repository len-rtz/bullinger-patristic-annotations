Demm christlichen durchlüchtigen fürsten und herren, herrenn Philippen, lantgraffen inn Hessen, sinem gnedigen herrenn. Cristenlicher, durlüchtiger fürst und herr, min underthenig dienst mitt erbietung alles guͤten sye üwer fürstlich gnad bevor an bereyt. Erstlich bitten ich u.f.g. zum höchsten, sy wölle mir min wolvertruwen nitt für ein fręvel rechnen, daß ich iro gedören hab die Epistel zuͤn Hebreiernn zuͤschryben und hiemitt ouch überschikenn. Dann es warlich us besonderbarer lieb und trüw beschehen ist. Diewyl mir min vorfaar seliger gedächtnus, M. Huldrych Zwingly, by sinem läbenn vil eeren, redliche, dappferkeit und früntliche von u.f.g. erzelt, dorumb ich ouch verhofft, sy wurde min trüw ouch gnedenklichen annemen und sich des zuͤschrybens, die wil es nüzid dann die luter warheit ist, gar nitt beschämen. Demnach bitt ich, u.f.g. wölle sölich geschryften furohin wie bishar inn iro landen lassen läsen, und die niemands, der iro begęrte, versperren, wie uns dann in ettlichen stettenn anderer landenn unbeschult beschicht. Dann wyr je ghein ander fürnemmen nitt habend, dann daß die eewig warheyt, wen oder was sy beträffe, reyn und klar an tag gebracht, unnd die herlich eer gottes aller welt hęll geoffenbaret werde inn der krafft und zuͤkunfft unsers herren Jesu Christi. Hat uns gott glich jezend gedemuͤtiget und gesuͤcht, hatt er uns doch väterlich gesuͤcht, nitt wyter versuͤcht, dann wyr ertragen gemögen, und die sinen als das gold in fhüwr bewęrt, ouch unser sünd hie mitt zytlicher schand gestrafft, daß er uns der ewigen schand entluͤde. Darumb wir imm ouch dank sagend und syn vętterlich trüw erkennend. Nütisterminder hie zuͦ Zürich in statt und uff dem land, dessglych ze Bernn, Basel, Santgallen, Schaffhusen etc. noch styff an gott und sinem wort, wider alles bapstuͤmb, in gottes gnad und hand bestand, und wyter mitt synem gnadenn biß in das end zuͤ beharren willens sind. Und ob glych wol der usserlich geschryben pundt durch zwang, mee dann allenn frommen lieb, geschwecht, sol doch u.f.g. wüssen, daß alle liebhaber evangelischer warheyt nüt dister weniger grosse lieb und tręffenlichen gunst zuͤ u.f.g. tragend, uwer trüw und guthaet, unns unnwyrdigen bewisen, erkennend und ye lęnger ye meer u. f. g lieb gwünnend, desshalb sy u.f.g. bestand und dappferkeit by gottes wortt mit grossen fröudenn vernämend. Hierumb bitt ich, u.f.g. wölle allwäg zuͤnemmenn, uns iro befolhen haben, dis min einfalt schryben und hiemitt überschykt buͤchlin gnedenklich uffnemmen, das commentarium, so ver es geręcht und der warheit nitt zuͤwider ist, schyrmen, wie dann u.f.g., insonders christenlichenn namens halben, wol gepüren und one zwyfel der warheit dienstlich sin wil. Gott welle üwer furstlich gnad mit sampt ira volk in synem willen fuͤrenn und erhalten tzuͤ sinen eeren und ewigem heyl. Geben Zürich, des 1. tags in herbstmonat in 1532. Uwer f.g. unterteniger diener H. Bullinger, predicant zum münster, Zürich.
Gratia et pax a deo patre etc. Secunda decembris proxime fui Auguste cum fratre nostro Bucero atque de future concordie negotio inter nos et Lutherum coram loquutus sum, et cum superioribus literis ad te missis vobis Tigurinis optionem dederit, ut aliquem conveniendi nobis commodiorem deligeretis locum, optat tamen multis de causis, ut Constantiam conveniamus, ubi commodius adeoque tutius omnia tractari possent, iussitque, ut ipse tibi multis nominibus iunctus scriberem teque hortarer, ut Constantie locum nobis proponeres. Quodsi literę mee satis mature ad te venerint, fac, quod oro et Bucerus abs te fieri optat. Preterea oro, ne desis tu cum Bernatibus et Basiliensibus huic tam sancto conventui. Ego scio, quę rerum turba nos ex equo maneat, ubi in hoc inveterato dissidio diutius duraverimus. Molitur mira in nos sathan. Hac unica dissidii rimula probe dispiciendum est ne praevaleat adversum nos, omnesque conatus huc flectendi, ut conveniamus animis nos, qui praesumus verbo, hocque non citra veritatem. Haberem et multa, que praeter causam praesentem tibi significarem, sed preter moram cogor colophonem addere. Vale in domino, charissime frater. Datum 4. decembris, Kampidone, 1534. Gervasius tuus ex animo. Ornatissimo viro domino Heynricho Bullingero, Tigurinę ecclesię antistiti vigilantissimo, fratri et domino cum primis observando. Zürich.
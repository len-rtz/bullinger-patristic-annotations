S. Pridie, opinor, significavi tibi, sed paucis, Lavateri nostri mortem, quae ita meum animum perculit, ut quid primum, quid ultimum scribam, plane ignorem. Malo itaque ex aliis audias quam ex me, qui per lachrymas id nequaquam possum, praesertim ad te, qui in amando adolescente ex pari mecum contendisti. O diem igitur atrum, quo nobis talis adolescens tamque funesta morte abreptus est. Quanto ego redemptam huius vitam etiamnum optem, nihil attinet hic meminisse. Deu novit me equius ferre potuisse fui mei, in quo unice acquiesco, mortem. ... im enim non minus amavi, atque si ex me natus esset, id quod virtutes ipsius merebantur. Me nunquam offendit tantisper, dum apud me fuit, meo dicto ad superstitionem usque fuit audiens. In summa ita se gessit, ut ne Momus quicquam in eo desyderare potuisset. Unicum me solatur in tam acerbo luctu, quod nulla mea culpa periit, me enim nesciente ac ne per somnium quidem cogitante, dum frigida scabiem depellere voluit, vitam amittit. Tu, mi charissime Bullingere, parentes consolare, ut potes et nosti. Ego enim istud minime omnium possum, qui moerore propemodum contabesco. Res suas quo mittere debeam, a te certior fieri cupio. Auxit bibliothecam libris aliquot non poenitendis, orationibus Ciceronis, Vive, Euclide Graeco, commentariis Stellen in Proclum, Isocrate, aliis item, quibus fratres olim uti forsan non incommode possent. Vestes quasdam habet, sed plane detritas, cytharam denique et gladium, quae vendine debeant an proximis nundinis Zurczachensibus ad vos mitti, tu me, rogo, in tempore fac certiorem. Vale, mi frater, et quod te dignum est tum in patre consolando tum in me excusando, facito. Ne vero nescias, eodem die perierunt aqua pręter Lavaterum duo alii. Pestem aiunt hic gliscere. De Monasterio occupato et rege cum suis capto historiam nosti, opinor. Hofmannus adhuc in carcere profundo latet. Sed haec ex aliis. Iterum vale, mi amice, charissime. Raptim. Argen[torati]. 11. iulii. Bedrotus. Cadaver diu et solicite quęsitum altero die repertum est et sepultum iuste etc. Domino Henrycho Bullingero, ecclesiastae Tigurino, amico et fratri suo syncerissimo.
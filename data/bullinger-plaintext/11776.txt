Gratiam et vitae innocentiam a domino etc. Gratias ago tibi, vir candidissime doctissimeque, non tam, quod tam fraterna nos correptione monitos in posterum forsan circumspectiores fieri docuisti, quam quod et consilium suppeditas, quid nobis in tam fatali oppidi nostri dissensione faciundum sit, eaque nimirum ratione speras magistratum nostratem aequius aliquod decretum promulgaturum, praesertim si admoniti fuerint, quid lues anabaptistica tam in vicinis quam in remotis urbibus tumultus malique peperit. Caeterum, ut et purgationi nobis locus sit, videmini nondum plane exploratum habere, cum quibus nobis capitonibus res sit, cervicosis nempe, obstinatis, insulsis. Nam haec omnia aliis in urbibus remedia praesentanea dudum ipsis adhibuimus, sed nihil actum. Vix relatum est per Bovillum (id quod ipsi vix extorsimus) ad senatum. Tandem producitur decretum quoddam antiquatum, ne scilicet quis anabaptistam domo recipiat, ne publicos conventus celebrent, et si qui eius sint factionis, ne quid turbae faciant. Tantumque potuit magistratus nostri decretum, ut Jörg Sattler, doctor anabaptistarum, in agri nostri vico celeberrimo Hallow sibi ipsi aedes proprias comparavit, ne cogatur apud alios divertere. Quicquid ad senatum relatum, per fautores ipsorum anabaptistis eblateratum. Vide, mi frater, cum qualibus monstris nobis luctandum sit, et quod maius est, nisi Bovillus nostri de discessu propositi mentionem fecisset, ne decretum quidem illud antiquatum denuo renovatum esset. Papistae multa dissimulant, ne tandem et ipsi desertae religionis poenas pendere cogantur. Anabaptistarum cohors, cuius antesignanum nostis, tumultuatur. Ii, qui nobiscum sentiunt, non tam unanimes sunt, ut communi χειροτονίᾳ furorem caeterorum compescere possint. Caeterum, quod desideras, ut omnis collationis certiorem te reddamus, malumus latorem harum, qui interfuit, tibi referat, quamvis Lingkius et ego proposuerimus brevi ad vos venire deque omnibus plenissime vos edocere. Ieremiam remitto agoque gratias ingenteis, quod eum mihi commodaveris, relaturus, si se occasio obtulerit. Der alt herr und Bovillus habend kein wüssen der stifftung harkomens. Jener referiert sich uff das stifftbuͦch, Bovillus dicit nihil certi se scire. Ego oppidum nostrum hederae comparo, quae quercui (dem kloster) annexa in altum surrexit quercu suffocata. Schaffhusen kloster ist elter dann die statt, hat etwa der statt schultheissen unnd halben rhadt geben. Mitt der zeyt haben sich vil spän zwüschen inen erhept. Semper inferiores abierunt monachi. Ist zwüren verbrunnen. Sequentia e quodam veteri libro bibliothecae nostrę ad verbum descripsi: „Anno domini 1052 Eberhardus comes de Nellenburg Schaffhusen locum construere coepit, in quo sanctus papa Leo nonus 10. kalendas septembris altare in honore dominicae resurrectionis consecravit et locum suis sanctis benedictionibus initiavit et confirmavit.“ „Anno domini 1350 3. kalendas decembris monasterium omnium sanctorum in Schaffhusen cum undecim optimis caponis et multis ornamentis devastata sunt per ignem.“ „Anno domini 1372 in die Ioannis ante portam Latinam in vigilia ascensionis tunc quasi tres partes civitatis Scaffhusensis devastatae fuerunt per ignem et tunc in igne perierunt fere 70 homines nobiles et ignobiles, viri et mulieres.“ Sed et haec legi in quodam codice: oppidum nostrum 12 habuisse tabernas meritorias, in quarum 8 cerevisia, in 4 vinum venalia fuerunt. Heinrychi tertius et quartus, ni fallor, aut quartus et quintus monasterio comitique Ebrardo Nellenburgensi privilegia donarunt. Villa item fuit tam ignobilis, ut monstraretur per vicum quendam nunc in villam conversum, „den hoff Schaffhusen by dem dorff Hemendal gelegen“. Certiora plurave iam non possum tibi scribere. Si contingeret aliquando legere literas monasterii, curarem omnia diligentissime exscribere. Lingkius et Sebastianus te et Megandrum resalutant. Der alt herr (exabbatem vocat eum Bucerus) et Bovillus voluerunt, ut quam officiosissimam salutem tibi nomine ipsorum adscriberem. Vale et me, qua hactenus amplexus es humanitate, amplectere tui amantissimum. Fac, brevi habeamus ea, quae in reliquos dictasti evangelistas; hac enim ratione demereberis omnes ministros, imo universam Christi ecclesiam, qui te diu ipsi servet incolumem. Vale iterum. Scaffhusiae, 12. kalendas apriles anno 1543. Tuus ex animo Simpertus Vogtius, Scaffhusiae a contionibus. Doctrina et pietate insigni d. Heinrycho Bullingero, ecclesiae Tigurinae antistiti vigilantissimo, domino suo venerando. Zürich.
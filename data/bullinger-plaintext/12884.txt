S. Gratulor tibi, honorande mi Myconi, ob recuperatam sanitatem tuam, quam dominus velit esse diuturnam, ut diu utilis esse pergas ecclesiae suae; quo etiam omnia tua studia convertas! A comitiis Badensibus ne hac quidem hora quicquam certi habemus. Legati enim nostri nec redierunt nec literam ulla de re scripserunt. Nihil ergo vel de literis caesaris, quibus de tu scribis, vel de ullis aliis rebus scribere possum. Argentinam vix aliis recipiet in gratiam conditionibus caesar quam alias urbes, quas mellitis verbis et nimbo quodam promissionum occaecat; in fine videbitur cuius. Splendida dicta sunt de Augusta recepta. Ego ex fide dignis hominibus intelligo miseris turpiter esse impositum blandiloquentia. 21. februarii recepta sunt 6 signa caesaris in urbem. Aiunt adhuc 6 expectari. Ubi superiorem se numero et viribus putaverit, videbis, quid ista hominum fex tentatura sit. Ulma et reliquae miserę urbes exemplum praebent. Was doͤrffend sich die barmhertzigen lüt also uffzegaͤben? Was naͤmend sy das tüfelvolck hinyn? Was behaltend sy ir stett nitt unbefleckt und unbeherrschet? Sed  haec est manus domini percutientis nos propter ingratitudinem nostram et vitam poenitere nesciam. Non reconciliabitur caesar Argentinae, nisi signis aliquot in urbem receptis. Ita enim vult ubique et in omnibus potentissimis maxime Germaniae urbibus signa luculenta extare et relucere suae victoriae et deditionis Germanorum turpissimae. Utinam vincat Saxo ad gloriam nominis dei et consolationem afflictorum! Metuo tamen illum quoque suo tempore deserendum a sotiis. Sed aliud forte visum est domino. In Hegavia audio spargi a militibus e pugna infelici cruentatis capitibus redeuntibus vicisse Saxonem et caesareanorum occubuisse ad 3000. Verumne an falsum dicatur, ignoro et dubito. Aiunt caesarem 26. februarii movisse ab Ulma contra Saxonem. Recte iudicas de concordia et discordia caesaris et papae. Ego arbitror saepiae esse atrorem. Es ist buͦbery, damitt die lüt umbgand. Trüw inen ja frylich der tüfel! Quin potius annunciemus nos regnum dei et salutiferum evangelium filii dei, pontificis et regis nostri, qui syncere agit, neminem fallit et mox venturus est in iustitia, iudicaturus vivos et mortuos. Huic placere in omnibus satagamus! In illo vale cum omnibus bonis. Tiguri, 4. martii circa 9 antemeridianam 1547. Saluta fratres. Bullingerus tuus. Clarissimo viro d. Osvaldo Myconio, domino et fratri colendo et dilecto. Basel.
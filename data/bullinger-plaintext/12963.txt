S. D. Habebam equum in promptu, ut crastino die summo diluculo ad vos proficiscerer. Sed amici quidam veteres, qui ex Antverpia hodie intervenerunt, me quamvis invitum hic manere cogunt. Est mihi sane peracerbum carere ea voluptate, quam in istis feriis putabam me vobiscum habiturum, et non videre, sicut sperabam, ceremonias ecclesiae vestrae, non potest mihi non esse permolestum. Sed dandum fuit aliquid amicis iam diu non visis, qui etiam de negotio non levis momenti voluerunt mecum communicare. Etsi enim haec oportunitas, quam unice semper concupivi, mihi quasi e manibus nunc erepta sit, spero tamen brevi me habiturum non minorem commoditatem visendi vos; quo tempore pensabo, quod nunc a me invito praetermittitur. Interim ecclesiae vestrae fausta et foelicia omnia precor et omnes fratres meis verbis nominatim ac officiose salutabis, quorum in medio in istis feriis spiritus sancti praesens ero animo, etiamsi non possim adesse corpore. Domino Theo[do]ro scribam proximo nuncio, quod iam propter inopiam temporis facere non possum. Ab hoc etiam officio scribendi hactenus abstinui diutius, quam ipse voluissem, ne meis ineptis literis hominem gravioribus studiis occupatam parum oportune interpellarem. Saluta dominum Hopperum Anglum cum uxore et reliquis ministris Christi. Bene vale. 26. mai 1547. Tuus F. Dryander. Clarissimo viro domino Henrico Bullingero, ecclesiae Tigurinae episcopo vigilantissimo.
Laus deo! Argentine, 19. die maii 1547. S[alutem] et p[acem] in domino Iesu, servatore nostro. Literas tuas mihi gratissimas ante 2 menses ad me datas me accepisse scire te cupio, mi domine colendissime, habeoque tue pietati gratias immensas, quod me ita in memoria habeas atque ad studium innocentie et iustitie literarumque sacrarum incessanti lectioni iugiter adeo hortaris. At quia in hisce tuis non video, quod ita necessarie responsum requirit, preterquam quod gratias debuissem agere pro libro Germanico, quem una cum literis accepi, etiam propter hoc, quod mihi non dedignatus fueris scribere de iis, que cupiebat a vestris legatus ille Gallie regis, id usque nunc distuli atque te oro, ne hoc mali consulas; vix enim habeo otium ad omnium literas absque magno meo incommodo statim respondere. Aiunt hic pro certo esse ducem electorem Saxonie a cesarianis captum esse, et ita conveniunt dicta eorum, qui hoc dicunt et referunt, ut valde verisimile sit ac ab omnibus pro vero creduntur. Attamen nuper mihi (sed non credo certe vera esse ista) scriptum est a Colonia talia quidem nova per nuntium ex Hassia ipsa ubique sparsa fuisse, lan[d]gravum vero explorasse nova falsa fuisse de captu ducis atque ideo nuntium illum, qui primum hec retulit (dixit nuntius se presentem tunc in prelio fuisse, cum capiretur elector) Marpurgi male (pro meritis) tractasse. In eisdem autem mihi scriptum est ab Irfordia 1. maii ad Coloniensem quendam nomine Iohan Pelmke zum Rynberch scriptum fuisse in hec verba: "De novis nostris ut certiorem te faciam, charissime, scias cesarianos 24. die aprilis exercitum ducis Saxonie inexspectato quasi festinando agressos fuisse atque ex ducis peditibus 2000, equitibus vero 150 cecidisse electoris filium gravi vulnere percussum esse, sed aufugisse tamen sine mortis periculo. Item quod eo tempore ubique rumorem fuisse ducem ipsum cesum esse, eum autem super humum non vulneratum inventum fuisse; id quod toto eius exercitui magno erat gaudio. Porro 25. die aprilis dominum quendam, qui herr Wylm Thomas nominatur, in copias cesaris cum aliquot millibus ex Bohemia venisse atque a cesarianis vi rapuisse 15 bombardas una cum currubus argento oneratis, qui a ducis Saxonie copiis ante amissi erant, atque ex cesarianis 5000 homines occidisse, ita ut cesar ipse coactus esset retrocedere versus Eger", etc. At ego omnia ista pro fabulis habeo. Ex Anglia nulla nova habeo preter ea, que ad Ioannem Burcherum ante mensem fere scripsi. Bene vale ac nos omnibus vestris piis collegis una cum uxore tua fideli commendatos habe. Tuus Richardus Hillis. Doctissimo theologo domino Henrico Bullingero, Tigurinae ecclesiae contionatori primario mihique imprimis observando, dentur litere. Tiguri.
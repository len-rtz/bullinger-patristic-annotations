Gott mitt unns etc. Yn yl. Min herr, gliepter bruͦder, es kompt zuͦ mir zöger, ein guͦthertziger von Altstetten us dem Rinthal, der tript und loft von wegen sines vetter, och von Altstetten, ain fromer man. Der hat aine genomen. Suma, was der span syge, darum man sy umzogen. Dessglichen wißt ir och, daß alle, balder globen, im Rinthal gen Zell, lut ains abschaids von den acht ortten oder den sibnen, rechten muͤssend. Da er och gsin. Item zuͦ Ainsidlen by Wändelin. Item zuͦ Lutzern. Alsso um das ir alda wellen bäpstlichen gwalt suochen. Gott erbarmen. Item jetz, sagt er, syg im embotten, er finde Zürich zum "Roten Hus" hertzogen botschaft; mög er komen, ob er well, die brieff ufrichten. Doch, well ers ufgricht haben, zum ersten geaischet 30 duggaten, darnach 27, jetz ze letst 24 duggaten, ach gott, mitt grosser armuͦt etc. Pitt üch, in zuͦferston und ze ratten, damit, wie Paulus sagt, daß doch sy mitt gott zuͦ samen komen um ain klin gelt oder mer; dann es in irm vermügen hart. Doch ist söliche lieby, daß die frow und der man zuͦ samen legen im plutigen schwaiß, ob sy by ain andern bliben etc. Mins ratschlag halb aber wirt er üch brichten, so es üch och nutz bedunckte. Item daß der bott sich nitt sechen liess, sonder so ist air zuͦ Zürich, burger von Altstetten, daß der selbig als ain lantzman täte, als ob im gschriben wäre. So ver ers etwa mitt aim par g[uldi]n oder 2 glösen möchte, welt er thon. Sins bedunckens wurdend die armen lüt nit witer druf legen. Wie oder welche weg ratend etc. um gottes willen. Gruͤssend uns üwer hus. Actum S. Gallen, donstag vorm nüwen jars tag anno 35. jar. U[wer] williger Hans Vogler. An min günstigenn hernn unnd fründt Maister Hainrichen Bulligem, prediger zuͦ Zürych, zuͦ handen.
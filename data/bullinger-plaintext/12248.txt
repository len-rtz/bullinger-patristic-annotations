Quantum intelligo ex amicorum literis, quod de legatione in Galliam mittenda magno tuo et bonorum omnium studio impetraveram, in nihilum recidet nisi res iterum urgeatur. Hoc consequuti sunt suis mendaciis Regis pensionarii, ut ne misericordia quidem dignos iudicemus quos videmus ob causam quam nobiscum habent communem crudeliter interfici. Iam tunc Aroviae quum essem animadverti non obscuris coniecturis, quosdam non adeo nobis esse propitios, vel saltem non ita ardere, quod sinistris rumoribus essent occupati. Erat autem vanissimum crimen confictum, quo miseri fratres gravarentur: saevitum ideo in ipsos esse quod decimas solvere recusarent. Atqui ne ab hostibus quidem hoc illis unquam obiectum est. Quin potius satis notum est, semper ultro pollicitos fuisse sacrificis, tantundem se daturos illis otiosis, quantum exigere solebant quum sacra sua facerent. Semper enim habuerunt prudentes modestosque homines quorum sanis consiliis regi se patiebantur. Potes igitur fide mea asserere, hanc minime fuisse excitatae persequutionis causam. Ac ne Grynianus quidem, qui nunc Wormatiae Regis est legatus, hoc praetextu abuti ausus est ad levandam invidiam. At quis eo melius nosse potuit, quum sua perfidia totum hunc ignem accenderit? Nam quum e Provincia, cuius est praeses, accitus a Rege esset, fratribus recepit se fideliter acturum in aula ipsorum causam. Sed dum vult Cardinali Turnonio blandiri, cuius auspiciis legationem ambiebat, furore hactenus inaudito Regis animum inflammavit. Nunc operae pretium est cognoscere, quo in statu sint res piorum fratrum. Rex, ut Germanis satisfaceret, nuper illuc scripsit, se commissarium misisse qui de strage perpetrata inquireret. Sed quid inde sperari potest? Nemo est nunc qui hiscere ausit pro sublevandis miseris fratribus. Oppressa ergo iacebit eorum causa. Tenentur adhuc plus quam quadringenti in vinculis. Nam sentinae quoque navium vinctis plenae sunt. Quotidie ex comitatu Avenionensi incursiones fiunt in eos qui supersunt adhuc. Quod tametsi fit Rege tacente, permissu tamen eius fieri certum est. Neque enim sic conniveret nisi probaret. Nec legatus tantum sibi arrogaret nisi perspecto eius animo. Proinde nunc opitulandi tempus est, si quando antehac fuit. Sunt enim plurimi ex fuga huc illuc dissipati. Alii latent apud bonos viros, qui vitam propriam opponere periculo non dubitarunt, ut illos a morte eriperent. Alii capti tenentur. Quod Rex pollicetur non remedium est, neque mali mitigatio, sed latebra qua sepeliatur eorum interitus. Itane videntibus nobis ac quiescentibus fundetur innoxius sanguis? impune grassabitur in fratres nostros impiorum rabies? Christus ludibrio habebitur? Porro ita futurum prospicimus, nisi ex integro incumbas, una cum aliis quibus curae est Christi regnum. Nam Bernae et Basileae animos refrixisse audio, nisi calefiant. Nos eniti non desinemus. Tu cum fratribus effice ut vestri serio negotium suscipiant. Vale, ornatissime vir, symmysta et amice plurimum honorande. Saluta reverenter meo nomine DD. Pellicanum, Megandrum, Theodorum, Galterum, Collinum et alios. Dominus vos omnes servet diu incolumes et spiritu suo gubernet in perpetuum. Amen. Genevae 24. Iul. 1545. Ioannes Calvinus tuus. Eximio viro D. Henricho Bullingero Tigurinae ecclesiae pastori dignissimo symmystae et amico carissimo.
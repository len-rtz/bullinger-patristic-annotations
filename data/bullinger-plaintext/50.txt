Gratiam et pacem a domino. Cum sese michi ultro offerret presentium lator, volui per eundem, quia michi bonus videbatur, ad te scribere. Nam, ut sunt omnia plena dolis et proditionibus, difficile et plenumque periculis est omnia calami opera significare. Volui tamen, ut hic praesentium lator tibi esset vice epistole. Unde tantum quedam capita significare volui, de quibus ipse coram presentium latori locutus sum. Ex hiis poteris pro data tibi prudentia reliqua metiri: De meo meorumque statu Memminge. De quibus exactionibus angamur. De temere dictis cuiusdam Geldii contra Constantienses in publica mensa Augustę effusis. De obitu cuiusdam capitanei Sebastiani Vogelspergii, quibus mediis in manus lictoris traditus sit, qua constantia animi diem clauserit, deque apologia caesaris. De sedecim collocutoribus a caesare ordinatis. De commune fama futuri belli, de aestimatione quorundam ad Helvetios. De promissione caesaris duci Sabaudie facta. De actione inter caesarem et pontificem super habendo concilio. De ducatu Wirtenbergensi. De his omnibus habebis certa ex nunctio. Vale in domino, dilecte frater, una cum dilectissima coniuge et charis liberis. Werden witzig mitt frembdem schaden. Und hand gut acht auff die, so nitt recht am kommet ziehen. Pleonexia ist ein verzweyfflet, verrucht und unverschampte[r] bößwicht. Nec enim tam ferrea quemquam formavit natura virum, cuius rigor aera sperneret aut nostro foret inpenetrabilis auro, etc. De profectu evangelii in Anglia forte aliunde tibi notum est. Philippus Melanchthon quendam doctum Hispanum nunc Basileae agentem literis vocavit Constantinopolim. Num paruerit vocanti, nondum rescivi. Quid multis? Nobis debebat Germanis primum dei consilio praedicari regnum dei. Sed quia bona pars repellimus et indignos nos iudicamus vita aeterna, conversurus est se dominus ad gentes, etc. In transitu est visitator dominus. Beatus, qui illum fide susceperit. Dominus Iesus Christus corroboret vos in suscepta et agnita veritate, avertat a gente vestra omnem imposturam, fraudem et proditionem, donet vos avita fortitudine et integritate, ut possitis in gloriam dei et augmentum veterum virtutum obviare cuivis hosti. Saluta nomine meo uxorem tuam, dominum Theodorum, Pellicanum et d. Gvaltherum. Dominus tecum, mi venerande frater. Datę Memminge, 22. februarii anno 1548. Tuus amicus veteri more tibi notus. Domino Heyricho Bullingero, veteri amico et fratri charissimo.
S. Quod veluti conquereris nihil ad tuas me rescripsisse, non intelligo. Nam per Quirinum misi diebus superioribus epistolam ut prolixam sic ineptam, quam, quia sic scribis, dubito redditam esse. Miraris item nullorum articulorum mentionem factam. Equidem a te, uti et a Theodoro, in pręsens requiro, de quibus in primis disserendum existimetis. Non enim sola eucharistia offendit, sed confessio, absolutio, simulachra, peccatum originale, divorum intercessio et nescio quę alia. Nam quod adtinet ad Argentinenses, scripsimus ante (nam ita videtur) de doctrina et oeconomia ecclesiastica ipsos conventionem quaesituros, tum in aliis, quid papistis concedi, quid non, quid item queat dissimulari etc. Tentabunt de vi ministerii aliquid, si venerint, quod prorsus nescio; quid id autem sit, nosse non valeo. Tu fac, quod peto, de articulis praestes, tanquam pollicitus sis. Scribit Erasmus Scafhusianus incertum, an sui venturi sint, nisi vocentur serio, atque id propter papistas et catabaptistas, qui sciant, quam conventus hic sibi non cessurus sit in bonum. Urgendi sunt igitur. Ex Svevia nunciat praeterea Gallus quidam, quam proterviter quidam illic pro concionibus iactent sacramentarios descivisse a sua sententia circa eucharistiam; Norimbergae item se contulisse cum Osiandro et Venatorio de hoc sacramento, sed nihil audisse de concordia seu de pristinę sententię ipsorum vel tantilla mitigatione, Melanchthonem vero pessime audire, quod videatur et demissior factus et nescio quid Zvinglianum tenere in pectore. Mihi videtur Svevos non cessuros, etiamsi nobis cum Luthero conveniat, quamvis nihildum compareat, ex quo spes sit vel cum hoc facile concordiam futuram. Scis enim, quę scribit Bonifacius ille Augustanus. Deus misereatur nostri, ut hactenus fecit, et nobis nihil deerit. Misi epistolarium, ut petisti. Vale cum tuis et Utingero. Basileę, anno 1536, 11. ianuarii. Os. Myc. tuus. Domino Heinricho Bullingero, ministro Christi, in domino charissimo suo.
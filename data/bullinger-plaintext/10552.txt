S. Non est, doctissime Bullingere, cur mihi tantopere agas gratiam pro vix tantillo misso munusculo, quasi vero tu non prior longe ampliora in me contulens beneficia. Remuneravi utcunque habendus alioqui ingratissimus, si tua in me collocata merita ceu surda aure praeterirem. Boni ego consulerem, si tecum paria facere possem, verum illud non est meę opis praestare. Porro mihi opus quoddam est maturandum, at cum citra opem tuam id effectum reddere nequeam, te velut summum amicum implorare statui. Est autem compendiaria Graecae grammaticae institutio. Ea nunc in manibus est; brevi composuero. Meis et aliis puto non mediocriter posse prodesse, qui volent graecari. Prolixior est Melanchthonis grammatica, quam ut libeat tocies praelegere puerique assequi valeant. Tu vero vel solus omnium huius rei confector esse videris. Scio enim tuas preces apud librorum excusores multum habere momenti et ponderis. Peto igitur, ut haec epitome apud vos excudatur, ubi commodum fuerit. Exacto mense februario grammaticam illam gręcam breviusculam per nuncium mittam, si prius tuum recepero responsum et consilium. Tu ergo, si quod datur scribendi temporis, des sodes mihi te paululum. In pręsens ne diutius animum tuum obtundam. Nihil addam deinceps, nisi quod et Bibliandro de hoc nonnihil scripsi, quem non arbitror mihi defuturum. Saluta Pellicanum et omnes mei amantes, in primis vero tuam laudatissimam familiam. 24. calendas februarii 35. Tuus Ludovicus Lopadius. Viro in primis erudito et pio Hanrico Bullingero, suo charissimo fratri.
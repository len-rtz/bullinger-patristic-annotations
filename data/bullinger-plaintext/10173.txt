Christlicher durchlüchtiger fürst und herr, min underthänig dienst syend üwern gnaden bevor. U. g. schryben 15. septembris gethon, hab ich mitt fröuden empfangenn. Sag uwern fürstlichen gnaden hohen danck alleß früntlichen embietens. Begär ouch vonn gott nitt mee dann einer rächtmässigen verglychung und einigung inn christlicher leer mitt allen denen, so Christum rein und luter predigend, und das ghein zwyspallt deß nachtmols Christi under unß wäre, die wir doch sust einmündig Christum Jesum leerend. Deßhalb wir ouch alleß das willig ze thuͤn bereyt, das wir mitt der warheyt verantwurten mögind. Hättend deßhalb vermeynt, der hochgelert D. Martin Luther söllte unß nitt wyter trängen, dann wir ye und ye nachgäbenn und noch geloubend und beckennend, das inn dem nachtmol Christi der lychnam und bluͤt Christi also zuͤgägen sye, wie Christus under den Galathen crützget was, Galath. 3 [1], namlich inn anschowen deß gloubens, welcher gloub den lychnam Christi warlich, aber nitt natürlich zegägen macht, wie sich dann wyter inn unsern geschrifften erfindt. Schrib ich dorumb, das u.f.g. sähe, daß es an unß der verglychung und einigheyt halben nitt mangel habe und dero begyrig, so ferr wir von der einfallten warheyt nitt genötigt. Bitt hiemitt u.f.g. abermols, wölle min schryben guͤtlich uffnemmen, iro die warheyt vorab und mich befolhenn habenn, ouch zöügern dises brieffs gnädencklichen inn u. g. gunst und diensten uffnemmenn. Gott wölle üch sinem volck lang bewaren und zuͤ sinen eeren erhallten. Zürych, 22. oktober 1532. Üwer fürstlichen genaden underthäniger diener Heinrych Bullinger. Dem christlichen durchlüchtigenn fürsten und herren h. Philipsen lantgraffen ze Hessen, minem gnedigenn herrenn.
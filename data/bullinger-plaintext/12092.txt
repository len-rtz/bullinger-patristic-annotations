S. in domino. Fanaticus Lutheri liber 4. decembris e Vi[tem]berga ad me venit; quem per hunc adolescentem mitto, [ut] eum legas, ac Luthero insano furenti ne dicam sata[nico] spiritu [agi]tato, qui ecclesias nostras omnes satanę tradit, respond[eas]. Qu[i] impie taxat Zvinglium et Oecolampadium, Marpurgicum [con]ventum et pactionem annihilat, libellum ad regem Gallię [a] Zvinglio scriptum, sed post mortem aeditum, quam vafre interpretetur! Vid[e], vide, ne similis in respondendo Luthero fias; nam et t[e] taxat, sed callide. Libellos nostrarum ecclesiarum legere rec[usat]. Scribe itaque ad ecclesiam, Christi sponsam, si quid scripturus [es]. Et necesse, ut scribas et apologiam propter vestram ecclesiam, quam praec[ise] nominat, instituas, ne putet nos omnino stipites esse. D[olet] nostris ex corde hos insanos libellos - quum iam in fidei [ne]gotio caesar et imperium Wormacię aliquid sint acturi - s[acras] nostras ecclesias sic diffamare, quasi omnino inemend[abiles] sint. O cęlum, o terra! Satanę figmentum est, qui absque [dubio] Lutherum occulta vi et efficatia agitat illique imponit [amen]tia. Vult sapere prae omnibus; sibi omnia arrogat, quasi [sua] doctrina solus totam Germaniam ad fidem Christi convert[erit]. Turget prae fastu quemadmodum et Corinthii, licet tot do[na] non habeat, quę Corinthii habuere. Verum dominus nos [ita] probare vult, nostram constantiam et longanimitatem tenta[t]. Dominus nos liberet ab omnibus malis, tam a Luthero qu[am] ab aliis hostibus. Quidam ad me scripsit e Vitemberga, qu[i] hunc librum misit, Melanthonem scriptum Lutheri abominari [et] vehementissime dolere, quod emissum sit. Sed quis audet se opp[onere] Luthero, ni velit solum vertere aut in exilium proscribi? [Vale] in domino cum omnibus tuis. Esto robustus et viriliter age. [Dominus adsit] suo spiritu ac sapientia, quibus resistere facile possis omnibus adver[sariis] ecclesiae Christi. D. Theodorum nomine meo salutabis. V[ale]. Basileę, 5. decembris 1544. T[uus G.] D. Heynricho Bullingero.
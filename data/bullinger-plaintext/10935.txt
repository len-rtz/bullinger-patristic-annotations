Dem frommen, wolgelerten und getrüwen Meyster Heinrichen Bullingern, predigern des evangelii Zürich, mynem lieben hern und bruder. Gratiam et pacem a deo patre et domino Iesu Christo etc. Lieber herr und bruder, uff unser abred (der chronick halb mit hern Röysten, sekelmeyster von Chom, Haben, Lavetern und andern der sach günstigen Zürecher) wirt ich bericht, wie Eugidius Tschudi von Glariß ouch schrybe und mit eyner Chronick uff der pan sy, die in truk zu verschaffen; deßhalb myns bedunkens, unser arbeyt (wie nachgültig die jemer ist) dennocht unsern heren von Zürch, ouch der stat etwas eerlicher were. Wöllind deßhalb diß onverzoglich sollicitiren, mögend ouch wol (so es üch geraten bedunkt) hern Röysten und andern solichs inbilden, wie ander uff der pan syend etc. So bedunkt mich Laveter ouch gut zu fürderung der sach. Ich wolt ouch gern jedem (so es fürgieng) ein exemplar zustellen. Hierumb thunt das best nach mynem ertrüwen, das ich (besonder in disem handel) allein zu üch hab, und nemmend diss min unruͤwig schryben nit für übel, dan mich belangt, trostlich antwort von üch zu vernemen, dardurch mir die überig arbeit dest lychter syn möchte. Und waß ir mir deßhalb embieten wollend, das befelhend Peter Wicken zum Wyssen Crütz, und synd dem hern befolhen. Datum sontag post Felicis et Regulae anno 1536. Tuus Ioan. Stumpffius.
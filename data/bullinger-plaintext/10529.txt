S. et pacem. Mittimus summam literarum ad nos d. Grynęi, ut consulatis, quid opus facto. Desperabundus scribit, quantum adtinet ad se, propter negocium eucharistiae. Nam cum fide nos edamus corpus domini vere et efficaciter, sint, qui virtute verborum domini, tamen ministerio sacerdotis aut Christi exhibitione dicant corpus naturale dar i et sumi etiam ab infidelibus. Quamobrem, quantum ad concordiam, non esse nisi fraudem. Scitis, fratres, quaenam sint confessionis verba. Haec quid habent aliud quam speciem fallacem? Confitemur utrique, et neutra pars interim discedit a sua sententia. Talem concordiam quęrunt, quibus conficiendi negocium est iniunctum. Putant aliquid hi permittendum, ut pax fiat, etiam iniquius. Putant e Lutheranis quidam aliquid deesse nobis, quod sit sarciendum. Aiunt nos cogi ad confessionem praesentiae Christi in coena. Interim utamur nescio qua perpiexitate. Opus igitur esse, ut dicamus ecclesia quęque suam sententiam, priusquam in colloquium conveniatur. Hoc consilium est omnium. Non videt Grynęus hic aliquid solidi fundamenti, et si quod est, nullum est aliud quam Lutheri, cui tamen hactenus non consentire potuit. Concordia erit itaque sine fundamento. Procedit interea tamen, quantum intelligi datur. Tantum permittit Grynęus essentialiter in coena corpus Christi in fidelibus esse, item essentiam corporis Christi a fidelibus, sed sous, sumi cum declaratione, quod hęc sumptio sit solius fidei etc. Verum non satisfacit hęc confessio Schnepfio et, ut credibile, Luthero. Praeter hanc manducationem enim Schnepfius naturalem substantialemque dicit esse ex virtute verborum Christi et corpus Christi sumi supernaturaliter et miraculose. Verba Grynęi libet hic adscribere: «Diß hab ich abgeschlagen und kan es noch nit annemmen und weiß, wo ich ouch zuͦ der concordi muͦß, das ich wirt von jederman vermaledeit werden, dann ich wirt allein der tüfel in der hell, der fridbrecher und zerrisser sin muͤssen. Ich welt, das der herr mich jetzund uffhuͤb gnädiklich uß dem spil, domit ich mitsampt üch eintweders der warheit nüt vergeb oder dem frid kein nachteil brecht.» Insuper putat hoc medium esse, quo deus peccata Germanię et ingratitudinem super evangelio misso puniturus sit. Conventus erit circiter natalem domini. Hic eius verba sic habent: «Schafft ein confession, in welcher, so vil muglich, der lieb des fridens, der warheit gefart werd, damit niemen von uns mög billich klagen. Thund das uff das allerbeldist durch Bullinger, doch das Bern, Schaffhusen etc. daby sy.» Nos scripsimus Bernensibus - vos scribetis Scaphusianis ut propinquis -, permisimus eorum consilio instituere conventum in Arow vel literis agere. Id idem vobis damus. Tempus breve est. Convenire vix poterimus, et postquam convenerimus, nescio, quid aliud statuere quam quod hactenus valeamus. A veritate docta discedere non licebit propter ipsam veritatem et propter nostros. Nam qualis concordia, si discordiam pararemus in nostris ipsorum membris? Quamvis scripserimus Bernensibus placere nobis conventum. Tantum indicent in tempore nobis et vobis, utrum videatur. Subscripsimus confessioni vestrae. Si sciremus idem factum a Bernensibus, in promptu esset nobis consilium, nempe ut confessio illa mitteretur nuda ad d. Grynęum, antequam e Wirtenberga discederet, ut secum ferret. Reliqua committerentur deo, nisi vobis aliud consilium foret. Breviter in consultationem hoc venit, postquam certum concordiam esse necessariam, qualis concordia recipienda, cum solida esse nequeat ex causis supradictis, nisi deus corda illa vel ferro duriora molliat. Nam si consentiemus in Wirtenbergensem confessionem, laedemus conscientias nostras, lędemus populum nostrum multiphariam nec sine magno damno verbi. Quales autem tum simus erga deum, nemo non intelligit. Sin aliter sentiemus, arma deficiet populus iam mirabiliter a contentione defatigatus. Qua de re Grynęus sic: «Die groß, unseglich, grusam ergernis geet daheer; das volck ist zwischen so langem zanck schon muͤd worden, wirt und wil nit meer zuͦhören, sunder geet wider sin straß sines hertzens ein jeder, wirt imm nit lassen widerruͤffen, allein, wir griffend mit ernst unsers hertzens die sach an» etc. Diligenter itaque et non sine dei imploratione ponderabitis negocium. Tempus nobis hoc videtur, quo veritas dei, quam vere largitus est, firmabitur aut propter ingratitudinem nostram paenitus tolletur. Deus spiritum suum dimittat, ut quod fuerit sanctissimum, videamus et eligamus. Amen. Valete per dominum. Basileae, 18. decembris anno 1534. Consultum videtur, ut hęc non sine senatoribus intimis vestris agatis, si fuerint, quibus est fidendum. Nam ad multos hoc tempore non pertinent. Oculati sitis per deum quaesumus. Fratres Basilienses vestri. Domino Heinricho Bullingero cęterisque fratribus Tiguri Christum annunciantibus, fratribus in domino charissimis suis.
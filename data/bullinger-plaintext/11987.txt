S. Quomodo nostri cives tam in civitate quam ex agro proruerint in Gallicam militiam, proximis literis fusissime scripsi. Sed quid iam agendum est, quum res facta infecta iri non potest? Myconius proxima dominica voluit illos decimare, Marcus contra illos fulminat in omnibus suis contionibus, sed in absentes; Iacobus, parvę civitatis pastor, totus caesareus est, omne malum illis imprecatur; si adessent, ne auderet mutire contra illos hypocrita. Ego hactenus ne verbo quidem hac de re mentionem habui, quum me actum agere sciam. Utinam, antequam abiissent, tam audaces quidam fuissent, quo in officio cives mansissent! Tuum consilium hic requiro. Scio Davidem in hoc laudari, quod seditiosis pepercerit. Reliqui iam consolandi sunt, quorum animos Gallicum aurum nondum tetigit. Quid camera a nostris pecuniarum postulet, ex relatu aliorum percepisti. Gliscit bellum crudele. Caesar non cessabit, donec totam Germaniam bellicis tumultibus involvat. Audio in illius exercitu maiorem partem militum disenteria laborare, famem perpeti, nihil pecuniarum accipere et ex spolio vivere. Ubi nunc caesar iam sit cum suo exercitu, ignoro. De ducis Brunsvicensis exercitu nihil certi possum dicere, donec certiora cognovero. Libellus Lutheri an extet, diligenter perscrutabor tabernas bibliopolarum. Vale cum uxore et liberis. D. Theodorum et Frisium nomine meo salutabis. Bas[ileae], 11. iulii 1544. Tuus Ioan. Gastius ex animo. Dem würdigen und wolgelerten hernn M. Heinrychen Bullinger, pfarhernn zuͦ Zurich imm grossen münster etc. Zurich.
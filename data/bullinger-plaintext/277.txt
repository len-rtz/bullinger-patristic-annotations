S. D. Sangallum ubi veni, Bullingere in domino charissime, uxorem reperi etsi non omnino sanitati restitutam, haud tamen lecto decumbentem. Urget migrationem statuitque, si fieri queat, feria secunda sequenti itinere sese committere. Det dominus, ut hęc profectio nihil illi incommodet! D. Vadianum nondum convenire potui, conveniam eum cras a concione excusaboque silentium tuum, quod nihil literarum ad ipsum per me dedisti. Plura non licet in praesenti. Nondum hic audire potui, quid agant, imo verius quid insaniant Constantienses, nisi quod in itinere intellexi evacuare eos canonicorum cenon. ędes, ut spiritus immundos olim virtute Christi eiectos denuo astu et malicia Satanę dementati recipiant, quo posteriora peiora fiant prioribus. Optime vale. Salutem uxori et domui toti. Sangalli 22. Septembris 1548. Wolfg[angus] Musculus, tuus in domino. Praestantissimo theologo D. Heinricho Bullingero, domino ac fratri in Christo longe charissimo.
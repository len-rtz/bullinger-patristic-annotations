Salus. Non sileo, quod rarius scribas, sed quod iam occasiones scribendi rariores sint, neque tu peccas tacendo, modo ne indignatione aliqua taceas. Ego quod tuis literis non respondi diutius, factum est expectatione tabellionis; cum enim literas tuas redderet, pollicebatur se brevi rediturum, sed iam ex alio et posteriore tabellione audio illum vita functum. Intellexi autem ex literis tuis, quod non fueris firma valetudine aliquandiu, iam vero te non nichil habere melius. Quod posterius gratissimum est michi - non tuo ipsius nomine, praestaret enim nos citissime dissolvi et esse cum Christo -, caeterum quotienscunque animum subit, quis status ecclesiae futurus sit ereptis sanctis apostolis, totus exhorresco et video, si non uno impetu, saltem paulatim irrupturam omnem impietatem. Quanquam non ignorem a domino stare, ut ex lapidibus creet filios Abrahae, tamen, an velit, quod potest, quaeritur, deinde, an istud mereatur nostra ingratitudo. Quae de Anglia scribis, apud me non sunt nova; nichil enim unquam boni pollicitus sum michi de illius rege, postquam truculenter adeo et subdole repudiavit primam uxorem et secundam interfecit, ne quid de reliquis dicam. Extinxit uxores, extinguit etiam sponsam Christi. Idem facit imperator, qui nuper cepit atrociter sÄ™vire in suos. Interim sunt, qui boni aliquid de illo sibi pollicentur, id quod connivente domino pulchre sentiemus. Quid comitia proditura sint, etiamnum ignoratur, nichil dum audimus ex Ioachimo nostro, speramus tamen innocentiam nostram ipsamque veritatem melius habituram, si nos omnibus expositi simus rationem reddere fidei nostrae. Sed Christus bene omnia vertat. Amen. Cum primum aliquid rescripserit legatus noster, dabo operam, ne tu quoque ignores. De facto Hessii scribo ad Pellicanum. Sed ad Leonem scribo aliquid de Michaele meo, qui meus est, dum mecum est. Hic te iterum atque iterum rogo, ne quid negligas; sed non est cunctandum. Deinde quaerunt nostri consilium a vobis, ut audio, in causa divortii sive adulterii. Hic vellemus vos respondere mitius aliquid, non erga nocentes, sed innocentes. Sed et istud ex literis Germanicis ad Leonem. Iam tu vale, et insta apud dominum multis precibu[s], ne nos deserat. Salutant te rursus boni omnes, cumprimis Ambrosius cum fratre. Ex Constantia, 16. novembris 1540. Tuus Io. Zvick. Domino Hainricho Bullingero, episcopo Tigurino, fratri charissimo.
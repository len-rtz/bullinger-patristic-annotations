S. Capito dum scribit ad me, committere solet, ut se tibi commendem. Ante dies paucos significavit Lutherum valere et esse in summa spe concordię, tum contentiosos apud se contentionem omnem remisisse. Addidit Ioannem, marchionem Brandenburgensem, evangelium paenitus recepisse, Ioachimum, fratrem eius, electorem, in praecipuis urbibus permittere, ut praedicetur, et sacerdotibus concessisse coniugium, Heinrichum, ducem Saxoniae, fratrem Georgii, ostium evangelio aperuisse. Id quod ita doleat Georgio octogenario, ut nunc demum cogitet de uxore ducenda, ut illum privet hęreditate. Praeterea principes et civitates coisse Wormacię contra nos, atque id committente Ferdinando; tumultum aliquando futurum, postquam inducię sint factę inter caesarem et Gallum. De his hactenus. Quem coram vides, habebis commendatum diligenter. Is narrabit tibi, quurnam a Schnepfio sit eiectus. Equidem sum in hac sententia, Luthero displiciturum, si audiret violentiam illius in reponendis imaginibus, ubi semel ex authoritate publica fuissent abolitae, quandoquidem pro mediis aliquando tenuit, quamvis hocipsum non credo mihi persuaderi posse unquam. Grynęus et Carolostadius commendarunt hunc etiam Leoni. Puto igitur commendabilem esse. Quantum coniectura monet, videtur vir esse non malus. Miser est, ut minimum, quamobrem dignus, ut sublevetur pro virili. Siquid est igitur, unde potes benefacere, benefacito, quaeso. Megander, quem hactenus pro fratre colui charissimo, tantum non pro perfido habet me. Quod flagitium ego per omnem vitam adeo sum persecutus, ut amicum, qui semel hic mihi imposuit, deinceps nunquam ex animo potuerim colere sicut antea. Dolet ea res mihi admodum. Verum interea nihil aliud possum. Sed deus erit iudex animi mei. Suspiciones audit et eis credit, quod non arbitror esse ex pietate. Taceo, usquedum tempus erit; tum fraterne docebo, quam se de amico pessime fefellerit. Tantillum de hac re tibi soli, ut facilius, quod reliquum est oneris, feram. Vale cum uxore et liberis. Basileae, 22. augusti anno 37. Os. Myconius tuus. Domino Heinricho Bullingero, Tigurinorum antistiti dignissimo, fratri in domino venerando suo.
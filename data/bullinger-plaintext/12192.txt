Salutem et spiritus incrementum. Gratum tibi de literis prolixioribus, quibus ecclesie vestre modum et scole formam prolixe perscribis. Affectum tuum erga me et viscera mea, si facultas adfuerit, exosculor. Insuper gaudeo de operum Zwinglii publicatione, que a pluribus desiderantur neque minimum utilitatis ecclesie dei ex illis speratur. Perge, queso, in evangeliorum enarratione et candoris tui hucusque servati ne obliviscaris. Plus satis calamitatum in ecclesia dei; sed hec futura praedixit dominus. Ideo forti animo orantes in humilitate ferenda. Accepi vos isthic adversus carnalem praesentiam in cena rursum quedam moliri. Precor per Christum servatorem, ne caro hic consilium det aut a consiliis sit; quod maxime in Rodolpho, apud divum Petrum pastore, vereor, cum filiam Zwinglii uxorem habeat et fervor ille in homine iuvene ac florenti nondum sedatus, cum omnia Zvinglio intentata in se receperit. Cura itaque, absque tua moderatione ac lima nil emittat. Non victoria, sed veritas patientia nobis spectanda. Nullus enim, ut nostrate lingua fertur, in propria causa sapit. Hec ad te, virorum ornatissime, christiana libertate, a quo in seriis semper monitionem desidero. Scripsi homini, ut amicitiam cum homine docto et ferventi contraham; tuum est, meam simplicitatem et triviale scriptum boni consulat. Ego quidem ago, que egi hucusque, et ad iuventutem ac scolam me sepius declino, ut catechista esse incipiam et pastorale offitium minime negligam. Audio istic tua predicatione esse virum doctum et pium, qui istic catechista iuventuti datus sit; hic magna dexteritate et perspicuitate. Si quid in hunc usum incusum fuerit, velim d. a Lasco, viro magnifico et vere episcopo, transmittas. Utinam omnes ad unitatem conspirarent et quisque alteri manus preberet adiutrices nec quisque sibi rabbi nomen peteret! Videmus nunc omnes ordines ante Christum natum hoc seculo fatali odio divisos, nunc ad Christum impetendum in densum cuneum sese agglomerasse. Si in principe odiorum, factionum et dissidiorum ea est consensio, quanto nos pressius animos et copias coniungere decet, qui pro rege pacis adversus eum confligimus! Hac de re latius Calvinum in prologo Catecheseos legas, quaeso. Vale, optime Bullingere, et nostram infantiam boni consule. Non te deseram, cum me semel receperis, etiam si me contemseris. Etiam vale et ora, nobis dominus adsit, cum nunc in tot calamitatibus summe necessarium. E cubiculo nostro, 25. aprilis anno 1545. Tuus Hermannus Aquilomontanus, ecclesie Domus Senum minister apud Emdam, caput Phrisie Orientis. Pietate, eruditione ac vigilantia claro d. Henrico Bullingero, ecclesie Tigurine pastori, amico singulari.
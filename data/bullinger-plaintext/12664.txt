S. Laetus atque Hallerus, communes nostri amici, pater venerande, aliquoties iam salutem mihi tuis verbis dixerunt idque non officiose minus quam familiariter; ex quo colligo singularem tuam erga me benevolentiam, quam unde meruerim, rationem inire non possum. Ego autem eam nequaquam in postrema felicitatis parte pono. Nihil enim in rebus humanis praeclarius esse quicquam iudico quam optimorum benevolentiam atque favorem. Redeunt ad vos vestri apostoli, viri haud dubie boni, quos ut amo ex animo, ita nihil me illis officii praestitisse fateor. Paraverunt abitum praeter opinionem meam; alias scripsissem etiam aliis meis apud Tygurum amicis, domino Pellicano, Gvalthero, Gesnero, Wolfio, etc., quibus, obsecro, ex me salutem officiosam dicito et Xysto favere, ut coepisti, pergito. Vale. Augusta Vindelicorum, 9. octobris 1546. Xystus Betul[...] tui studiosissimus. Clarissimo viro domino Heinricho Bullingero, Tigurinae ecclesiÄ™ antistiti benemerito, domino et amico suo cum praecipuis colendo.
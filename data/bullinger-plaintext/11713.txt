S. Quoniam ille adolescens, Bullingere facundissime simulque integerrime, peculiariter mihi charus sit, cuius ego susceptor sum, qui et patrem Thuni honestum et probum virum habuit, nolui committere, quin ipsum etiam privatis literis tibi commendarem; quocirca has literas super eas, quas in fasciculo involutas deprehendes, non quidem obsignatas, adiungo obtestans, ut Frisius eum in suam fidem suscipere dignetur. Nam ego confisus eius humanitate, atque si nihil esset refragaturus, tametsi nihil antea de hoc sim cum eo collocutus, quęstori dixi, ut duntaxat ad Frisium adolescentem mittat; nam eum ab illo benigne foveri et suscipi etc. Depraedicat Conzenus Matheum tuum et plurimis evehit praeconiis hortaturque alios, ut eum sibi comparent. Nullus hic bibliopola eum habet; peterem itaque, ut per hunc famulum duo exemplaria huc mitterentur et pretium indicaretur; ego curarem, ut exolverentur. Arbitratus sum Tiguri me ea hic venalia inventurum; sed bibliopola Chim ad munus concionatoris vocatus a commertio isto destitit; quod si scissem, etiam mecum librum advexissem. Quęso, scribito Conzeno me tibi significasse, quod librum et sententiam tuam de sacramento coenę depraedicet et laudibus efferat et quod literę vestrę gratissimę et exoptatissimę fuerint, tibi igitur pulchre in omnibus cum eo convenire, et quod tua opera studioque illi nunquam sis defuturus etc. Item, quae in aliis literis sunt scripta, expendito; nam erroris pudere est primus resipiscentię gradus. Contegamus ergo lapsum et dissimulemus condonemusque omnia, ut sequentia salva existant. Confido spem me non decepturam, quam in emendationem concepi; suscipite eum, qui prorsus ad vos propendet etc. Vale. Datum ultima septembris anno etc. 1542. Concede importunitatem etc. Tuus Eberardus a Rümlang. Vigilantissimo et eruditissimo viro d. Heinrico Bullingero, ecclesiastę Tigurino primario, suo in Christo fratri semper amando.
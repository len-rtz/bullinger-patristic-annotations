S. Isna redii nudiustertius, ubi plenam vereque iustam d. d. Ioannis Marpachii, qui parochum illic agit praesente etiam Gervasio nostro, purgationem accepi, qui omnium testimonio nunquam quicquam tale, quale tu nuper scribebas, in quemquam pro concione dixit. Sed diaconum habet, qui aliorum nonnullorum intemperie vehementer extimulatur ad boni viri traductionem - ubi etiam sedulo suam operam praestat, ut in omnium odium rapiatur, quum ipse nec doctus sit nec cordatus -, ut doctor satius ducat illinc demigrare quam sua praesentia adversariorum in se odium magis atque magis inflammare, praesertim quum primarii quidam sibi sint vehementer iniqui nec spes sit melioris animi. Literas tuas Welsero inscriptas accepi; cras aut postridie illas Augustam missurus. In comitiis scis imperatorem proposuisse non superesse nunc tempus tractandę religioni, id est conversioni nostrę ad dominum. Turcos instare, illis etiam sine domino occurrendum esse. Delectum iudicis et assessorum camerę sibi permittendum. Nam de religione ipse medium se praestat, scilicet crudelius nunc quam unquam confessores Christi viros ustulando, mulieres vivas defodiendo per totum Belgicum lectionemque sacram undique a populis suis arcendo. Consilium electorum et civitatum de religione prius aut pace religioni ipsi confirmanda - non nobis tantum, et cum iis - bona, sed non numero suffragiorum maior pars concilii principum contendit; pseudepiscopi omnia deferunt cęsari, advocato scilicet fideli suo. Brunsvicensis iterum tumultum excitat contra Monasteriensem, quem pseudoclerus illius prodit odio evangelii, quod praedicare ille facit. Magnę insidię struuntur Coloniensi. Interim scribitur ex Polonia ingentibus copiis adventare tyrannum Constantinopolitanum. Iis nihil iam addere possum, nisi quod legati nostri 21. aprilis ad comitia profecta sunt senatus decreto. Tu dominum precare, ut omnia bene vertat, nosque illi piis votis perpetuo commenda. Salutant te germanus meus frater cum Zviccio. Saluta tuam domum cum administris in domino, imprimis d. Gvaltherum, Pellicanum et Theodorum, etc. Miro dei consilio factum arbi[tror], ut, quum primo consobrinus, deinde Thomas frater huic legationi destinatus sit, neuter ta[men] abierit. Utinam, quod meditor, dominus aliqua[ndo] effectum nobis reddat idque feliciter et ita, ut nomen suum inde sanctificetur! Amen. Iacobum Metzlerum, adulescentem nostrum, tibi commen[do], ut, quemadmodum cępisti, constanter pergas. 26. ap[rilis] 154[5]. Tuus Ambr. Blaurerus. Suo valde quam venerando et charissimo frat[ri] suo H. Bull[ingero]. Tiguri.
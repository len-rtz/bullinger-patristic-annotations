S. Remitto hoc nuncio, homine certe pio et paupere, doctissime Henrice, thesaurum tuum, quem mihi tot diebus nunc credidisti in summi erga me amoris tui testimonium locupletissimum. Nam ut plane fatear, rapsodias meas barbarissimas et lectu indignas vix alteri atque alteri legendas offero invitus, non solum quod nullius sunt eruditionis, sed quod iis minime carere possim nec semper candidi sint lectores. Gratias itaque tibi ago, quas possum, immortales. Iam dudum epistola quadam ignorantiam et studiorum meorum infęlicitatem tibi exposueram, quam quantum nunc multis adiuveris, testabitur ecclesia. Nullo unquam praecęptore vivo in re evangelica usus sum. Quicquid libellorum excudebatur et ad contionem vel aliquid facere videbatur, id legebam. Concionatorem evangelicum nullum ante disputationem nostram audivi. Sebastianus, qui nunc est Augustae, mecum simili ferme eruditione Christum docere incipiebat. Quare, mi Heinrice, te nequaquam pęniteat tuos mihi labores, tui spiritus et ingenii foeturam communicasse. Excripsi summam libri partem, denuo revisi, ut si quid primo labore omisissem oscitantius, postero resarcirem. Quodsi immundius, quam velis, tractaverim codicem, condones. Hoc tamen abs te peto propter reipublicae christianę utilitatem et fratres, quos innumeros ferme esse non ambigo similis mecum eruditionis, quatenus apud te cogites, ut hęc tua scholia orbi invulgentur. Sed dices mox Bucerum iam dudum hoc operis absolvisse. Scis, quibus ille temporibus scripserit, quam prolixius equo locos aliquando communes tractare coactus sit. Longas item periodos abhorrent, qui minus latinę linguae gnari sunt. Multa apud eum etiam videntur curiosius exquisitiusque descripta. Suum tamen pensum optime absolvit. Cum vero domini gratia tibi hoc accesserit donum, quod planiori stilo multaque gratia et dexteritate in proferendo sensu genuino polleas - citra adulationem loquor et scribo id, quod deus novit -, lucem ipsam verbi dei sua claritate ita amoto modio (sensus volo intricatiores obscurioresque sententias) proferas, ut nemo fratrum se amplius excusare possit ignorantię, [et] tuis nos prae[ciper]e velis scoliis. In Zuinglii commentariis stili gravitatem et linguarum varietatem abhorruerunt, in Bucero prolixitatem, sicut et Capitone. Paucissimi Lutero utuntur, et e Pomerani annotationibus se nihil promoveri posse conqueruntur. Duo vos hoc tempore primas tenetis, tu cum Pellicano. Pellicani commentarium publice Lutetię vendi Farelli comes et frater hac hora retulit praesente Farello, qui vos salvere iubet. Omnia tua, sed clanculum, in omnibus piorum manibus circumferuntur. Zuinglii psalterium Lugduni cum paraphrasi Io. Campensis Gryphius suppresso Zuinglii nomine excussit. Id et venditur palam et denuo imprimitur Lutetiae. Venditur palam Buceri psalterium. Vos igitur pergite, alter in opere nondum absoluto; tu vero, ut omnibus ecclesiis et fratribus prodesse possis, labori, quemadmodum facis, minime parcas. Scio apud Leonem multa esse Zuingliana, quae Megandro communicat. Utinam et ille restitueret et invulgari curaret, ne vel solus vivo et mortuo Zuinglio frueretur. Miraberis forte, cur ita ad scribendum urgeam: nulla profecto alia causa, quam quod videam hoc tempore omnes ferme a studio sic abalienatos, ut nisi omnia oculis offerantur clarissima explicatissimaque, pauci sint, qui suis laboribus quippiam attentent aut assequi studeant. Vos itaque, quibus hoc a domino concreditum est talentum, ne abscondatis scientes sententiam domini in servum pigrum. Ponite lucem «super candelabrum» [Mt 5, 15 par.]. Inter scribendum refert Farellus aliud, nempe Thomam Caietanum cardinalem et ordinis praedicatorii generalem in multis nobis accessisse, de confessione auriculari, de coniugio sacerdotum, de divortio, quod viro, non mulieri admittit, quod in ecclesiis non nisi lingua propria omnia agantur. Scripsit in haec. Quod cum Sorbonistę Parisienses vellent condemnare, vetuit cancellarius Parisinus, ne quid definirent sine scripturis. Vetuit idem pontifex Sorbonistis sub anathemate. Caietani opus apud Badium impressum est et in prima pagina subscriptum: «Visa et approbata per summum pontificem». Cęterum novi nihil apud nos est. Obequitarunt agrum nostrum his diebus senatores aliquot, ut dispicerent singulorum armaturam. Retulit Melchior Tilmannus multa ex ore tuo, sed nihil literarum cum adferret, nolui ei nec literas nec librum credere. Timeo hominis nugas teque precarer, quatenus hoc nuncio me certiorem redderes, quantę apud vos sit fidei et famę homo ille. Er welt sich gern hie niderlassen; gat uff hüt für rat, nescio successum. Tandem absolvisti nunc Acta. Opus nunc erit, ut peregrinationem tuam ad nos quoque absolvas et, quod promisisti, praestes semel. Nam te expectabo. De rebus vestris obsecro vel semel veritatem scribas. Desiderant id multi, quod multi multa hinccinde spargant. Expectabo utinam [!] te, sed vide, ne frustra sicut et anno superiore. Vale et salve perpetuo, charissime frater, meę non infima portio animulae. Valeat familia tua. Salvus sit item Pellicanus, quem insalutatum meo nomine non prętereas. Salvi sint symmistam omnes, Leo, Carolst[adius] et ceteri. Berne, 25. augusti anno 33. Tuum minimum nummisma. Heinrico Bullingero, ecclesiastę Tigurino, fratri suo longe omnium charissimo.
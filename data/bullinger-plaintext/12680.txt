Gratiam et pacem a domino. Literas humanitatis tuę iamdudum accepimus, charissime Bullingere. Legimus singulatim omnia et schedam, quam reddi iusseras, reddidimus, si tabellarius fidus fuerit. Ioannes Pontasella Tigurum et precipue fidelissimos patronos et alumnos suos invisere statuit. Causam suam ipse coram enarrabit. Verumtamen a me literas petiit, quibus apud te testarer nulla illum levitate aut inconstantia motum hoc agere. Praepositus rerum monasticarum, qui bona illa ecclesiastica curat et dispensat, Ioanni gravis et molestus est. Qui, si permanserit immutatus, sese illius mores et importunitatem diutius ferre diffidit, etc. Equidem gravissime fero illum auferri a nobis; tamen ne ipsius commodo aut saluti obstare videar, consentire cogor, et rogo, ut illi, si fieri possit, succurrere dignemini. Nec audaciam meam egre feras, precor, qui illum, quem anxius postulaveram, iam reddere velim. Nam sic ferunt tempora subitas et inopinatas mutationes, ut saepius apud me demirari soleam, tam lubrica et inconstantia esse omnia. Tu illum commendatum habeas, oro. Apud nos nihil novi fertur, nisi quod legati ex Constantia et Lindavio ad nos venerunt comitia. Trium Foederum futura ad proximam dominicam visitaturi. Que tu certa habueris, ad nos scribere non recuses. Vale. Ex Rhetiae Curia, 19. die octobris 46. Salutat te Ioannes Blasius, et nos ambo omnes fratres, ecclesiae Tigurinae ministros. Tuus Iohannes Comander. Pietate et doctrina insigni viro m. Heinricho Bullingero, Tigurinae ecclesię episcopo vigilantissimo, domino et amico suo observando.
Gratia domini, charissime Bullingere. Ingentes ago gratias pro munere tuo. Mihi luculenter aparet, quantum et cupias et valeas etiam ecclesiae Christi ad solidam pietatem inservire. Dominus te servet et provehat. Catechismus vester admodum probatur. Qui enim non probem, quae pia sunt? Desydero quidem in expositione ministerii ecclesiastici non nihil, de quo alias. Nunc enim non vacat. Fide vivimus. Primum igitur in ecclesia, quod cum verbis tum symbolis proponitur, promissio est, quam ubi fide complexi sumus, per se consequitur nostri inter nos confęderatio. Quantum tamen ad me attinet, cum abunde videas vos ire eodem, quo omnes sancti, satis recta et haec vestra habent, ut cum prisca ecclesia velim nos omnes et ratione loquendi scripturae et caeteris congruere, deinde plebibus nostris omnia Christi sic tradi, ut ea, tanquam quae Christi sunt, recipiant et amplectantur. De Luthero, mi Heylryche, scripseram fuse, si libuisset legere, quid me in mea illa viri huius defensione detineat. Video, quam praeclare illo dominus meus ad gloriam suam usus est hactenus et adhuc utitur ad id praedicandum, a quo pendent omnia: «Iesus Christus est unus noster servator, et praeter hunc nihil potest saluti esse», praeclarius profecto ac etiam felicius quam non dico me et mei similibus, sed quibuscunque aliis in tota Europa. Video simul furorem prorsus intollerabilem hunc, quo ita furit et debacchatur in quoslibet, non qui ab ipso dissentiunt, sed quos putat dissentire, sicque devovet viros sanctissimos et qui ecclesiae Christi ad summam utilitatem servierunt. Quae sane causa sola me protraxit in arenam, ut in ista sacramentaria pugna nomen dederim. In ipsa enim questione ab initio videre mihi videbar, ut equidem nihil hic pugnassem. Sed quid faciam? Abiiciamne ilium? At dominus meus, qui quantum hic furor malum sit, et longe melius me novit et sectatur gravius, sicut dixi, praeclare utitur eo ad praedicandum evangelium suum. Quem iam Dominus tam insigni dignatur in ecclesia ministerio, egone deiiciam? Si non est meum illum deiicere, ut cum fructu hoc suo ministerio fungatur, querere debeo, ergo mala eius extenuare, dissimulare, tegere, bona magno studio adserere, defendere, praedicare. Ais: «Veteres non tulerunt tales. Maiorem rationem habuerunt sanctorum, qui iam labore suo pro Christo feliciter defuncti fuerunt. Non tulerunt furentes et debacchantes.» Talem et ego cupio non ferre Lutherum. Sed quo pacto istuc mali depulero damnando et reiiciendo Lutherum totum? Id non licet, cum dominus sic illo uti decreverit. Ubi illa nobis apud ecclesias Christi authoritas, ut Lutherum abiiciant nobis illum damnantibus? Hoc video, pro dolor, effecisse apud quam plurimos, Lutherum dum impugnavimus, ut cum Luthero totum abiecerint evangelium. Petit rixam a lasso. At quid rixando proficiemus in rem publicam Christi? Ut Lutherus agat mitius? At hunc qui petit, irritat crabrones. Ut alii inde meliores evadant? Nullus vestrum hoc sperabit. Caussa enim tota excussa est abunde et deffensi viri boni, quantum quidem possunt defendi a nobis. His ego sic includor, ut omnino devoranda putem, quae dominus Luthero permittit ut in reges, principes et neminem non, ita et in nos, lege, quae iam in Erasmum. Optime vale. Hic tranquilla sunt omnia. Utinam sic maneant. Sed valete. Vereor quosdam meditari bellum. Deus bene vertat. Argentorati, 9. aprilis. M. Bucerus. Scribis vos meos esse et petis, ut vester maneam. Ah, mi Heylryche, nihil in vita peto prius. Vere mei estis mihi semper observandi in domino. Alias plura. Nunc non licuit. Saluta et millies millies totum vestrum chorum et sanctissimum Leonem. Optimo Christi Heylrycho Bullingero.
Alles guͦts durch Christum und gott! Ewers fruntlichen, bruͤderlichen schreibens sag ich euch möglichen danck, dann es mich, wie billich , hertzlich fröwt, sonderlich ewer christlich empieten gegen mir und den meinen. Ich wellt ouch warlich, wa es die fäll zuͦtruͤgend, dergleichen gegen euch ouch thain, sollt ir mir gentzlich und aller ding trauwen. Das euch alls laid ist, das wir des k[aisers] gnad suͦchen müssend, truwen wir ouch gantz wol. Aber wie hat man im können anders thain? Non potuimus cum 10000 millibus occurrere illi, qui cum 20000 millibus venit. Es möchte in ain gottes versuͦchung gedeut werden. Der geb allain gnad, wann man unß etwas unzimlichs wider gott und unser seelen zuͦ muten wirt, das wir allsdann bestendig blybind und eh darob zuͦ trümmern gangind - wie dann nochmals der mehrtail, gott seye lob, gesinnet ist. Muͦsend wir sonst etwas zytlichs schaden lyden, so habend wirs ja ouch wol beschuldt. Möchten wir allain by dem rechten hoptguͦt belyben, hettend wirs nitt ubel geschaffet. Was man uns halten werde, das waist der lieb gott. Der wirt vyllicht bald ain gnedigs benuͤgen haben und ain end daran machen. Amen. Ach, bittend ymmer und beharrlich fuͤr unß, damitt wir by gott und in seinem schutz erhalten und nitt in zuͦ schwäre versuͦchung ingefuͤrt werden. Der ewern mittlyden habend wir wol vernommen. Der herr gott Zebaoth well euch vor sölichem und dessgleychen gnedigklich bewaren. Dann warlich, menschlich rechnungen haben in sölichen fällen weyt zuͦ gedencken by sölicher grosser geschwyndygkait unnd untruw, deren die gantz wellt voll ist. Aber der lieb gott, so wir den recht fuͤr die ougen bildetend, wurd aller wellt kluͦghait mitt seiner torhait gar bald zuͦ schand und nichten  machen, wie ers dann yewellten her offt an den seinen gwaltiklich bewysen und erzögt hat. Er gäbe uns hertzen, die inn forchtind und liebind, sich seines willens zum besten flyssind, sich im ergebind und zuͦ seiner gehorsame gelassen standind. Allsdann wellend wir wol aller diser wellt ze starck sein. Er machs aber mitt unß, wie er well. Hie in diser nichtigen zeyt und hinfelligen leben lasse er uns nun die seinen sein ewigklich! Amen. Die meinen all, min l[ieber] br[uͦder] und vetter, empietend euch all vyl, vyl guͦts und gruͦtz. Begerend ewers getruwen furpitts, sonderlich ouch mein liebe hausfrauw. Wellt ewer lieben hausfrauwen, kinden und allen lieb verwandten vonn mir alle christeliche truw und lieb mitt allem guͦtem sagen. Ewer schreiben an die Schönerin zuͦ Augspurg schick ich ir bym Lęt[o]. Hiemitt ain brieff an unsern Hallerum. Sollt ich nechermal geschickt haben. Byn ich gar uberylt worden, das ich vergessen hab. Wellt in von mir ouch gantz fruntlich gruͤtzen. Man schribt mir so vyl guͦtz von imm usß Augspurg, das es mich hertzlich fröwt, etc. Es ist unserm Thoman Buͦchmann von Nuͤrnberg her geschriben, das der kaiser neuw hoptleut annemm und sich schicke zuͦ ainem newen zug, und welle man achten, das etwas fuͤrnemmens seye wider die Aidgnossen. Allso sagt man ouch und schribt anderschwo her. Und hats ain guͦter mann diß tag, der weyt wandelt und von Ysne ist, ouch hie gesagt, es werde nunmehr den Aidgnossen gelten. So hat ain guͦter Turgöwer diß tag hie gesagt, wie unser bischoff fuͤr ain tausend guldin oder zway britter koufft hab disen summer her zuͦ seinem tiergarten zuͦ Öningen. Das habe ain böß ansechen,  dann es werde darnach gemachet und allso gefuͤgt, das man damitt uber Ryn brucken möge! Das zög ich euch nun allso an, dann was für mich kompt euch betreffend, will ich nitt verhalten. Es bringt etwan schlechte red und anzögung ain grosß nachgedencken in disen löffen, die voller gschwyndigkait, arglyst und verräterey ist. Laetus ist noch hie. Wartet all stund seines dieners von Augspurg, damitt er endtlich mitt dem Schertlin schliessen könde. Von Augspurg hab ich gestert schreiben empfangen, aber gar nichts sonders, dann das man schreibt, es seye ze schryben nitt sicher, und das der sterbet ye mehr und mehr einbrech. Die reychen fliechind vast all hinausß. Des alten churfürsten wirt, Lenhart Stöcklin, ist mitt weyb und kinden gen Memmingen geflochen. Hat dem churfursten das hauß gantz und gar gelassen. Man acht nitt, das man zuͦ Augspurg den reychstag enden möge. Wirt vyllicht dem kaiser gnuͦg sein, das er uff diß mal das concilium infedme und von mengklichem gehorsame erfordere und allso ansprach suͦche und finde, wa er sy gern haben will, wiewol der lieb gott wol allerlay zuͦ erstreckung des frydens der seinen einströwen kan. Dem seye es alles haimgestellt! Ego video nullicunde maius periculum impendere Germanię ecclesiis quam ex isto concilio, ubi nec persona iudicis nec iudicii forma talis sperari potest, ut hinc veritas eruatur, quandoquidem in suffragium ibunt indocti et inimicissimi nostrae caussae, quique suis praeiudiciis iamdudum, quę nos ex Christi spiritu sentimus, condemnarunt. Sed dominus ipse suam caussam iudicabit ac fortiter defendet. In eo, mi suavissime frater, ęternum vale. Constantiae, 2. novembris. T[uus] A. Bl. Meines v[etters] C[onrad] Z[wick] halber kan ich nitt anderst mercken an im, dann das er seiner kunst halber nun gern mit bederben stettleuten handlete, wie vyllicht vorhanden sein möchte, das es allain etwan im fall der not ain reddtung wäre. Meinem fürgeliep[ten herrn] und bruͦder m. Hai[nrichen] Bullinger, prediger z[uͦ Zuͤrich].
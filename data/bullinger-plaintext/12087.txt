Gratiam et pacem a domino. Libentissime misissem tibi Biblia Germanica, sed non potui in tota urbe apud ullum bibliopolam ulla invenire colligata. Unum modo erat venale exemplar, cuius figurae sive imagines cum essent illustratae coloribus, non minoris vendere volebat quam 7 Tigurinis aureis. Ego vero illud, licet sit pulcherrimum, quia magni erat precii, non audebam mittere. Quod si illud adhuc ille sibi mitti cupit, indicet aliquem, qui asportet. Quod si exemplum aliud cupit sibi colligari, significa tu mature, et parabitur. Contentiones illas inauspicatas maxime sopitas vellem praesertim hoc tempore, quo alias omnia fere convulsa et lacerata hiant. Non conciliat et adglutinat sibi magistratus plebem ferens huiusmodi certamina. Hactenus pro certa veritate venditata est doctrina, quam ex mandato magistratus accepit populus. Iam vero contravertitur; et putant se quidam exactiora invenisse. Hactenus ergo seducta est Bernensis ecclesia per doctrinam falsam; impositum est magistratui, impositum plebi. Receperunt Disputationem; iureiurando mutuo sese astrinxerunt ad conclusiones, quas falsas propediem ostendent, qui clamant contra papistas Bernae, non contra Lutherum esse disputatum. Iam ergo novam disputationem esse celebrandam, qua pro Luthero statuatur. Ego vero dico contra Lutherum magis quam contra papam Bernae esse disputatum. Nam Benedictus Burgouerus et Althamerus Lutherani fuerunt, non papistae; sed et argumenta, quales fuerint, ostendunt etc. Absolvi Responsionem contra Cochleum ante dies 16. Expecto quando Froscho[uero] commodum sit, ut typis excudat. Scripsit contra nos Lutherus librum furiosum de eucharistia, in quo anathematismo prolato omnes fulmine configit, qui non confitentur Christum in coena corporaliter et esse et edi. Ergo et Bernenses conclusiones damnat. Librum nondum potuimus assequi. Scribunt autem ita ad nos viri docti et pii, qui librum legerunt. Vadianus scribit se non posse satis mirari, quid viro huic venerit in mentem, quod seriam rem agat tam aniliter. Sed bene habet. Dei gratia et benignitate haec fiunt. Oculi multorum iam aperientur. Salutem dices domino tuo quaestori aerario, singulari amico meo, Hagio et reliquis. Valebis. Non nunc primum scribemus te in album amicorum; inscriptus es iam pridem et inter primos. Tu per gratiam dei permane, qui fuisti hucusque. Nostri omnes te salvere iubent. Tiguri, 28. novembris anno 1544. H. Bullingerus tuus. Eruditione et imaginibus praestantissimo viro d. Eberharto a Rümlang, fratri et amico singulari. Dem Seckelschryber zuͦ Bernn.
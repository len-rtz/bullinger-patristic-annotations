Erwirdiger, wolgelerter, fürnemer, insunders lieber herr und bruͦder. Die gnad gotteß durch Cristum Iesum, unnseren einigen erlöser, darzuͦ min früntlich gruͦß und guͦttwillig dienst, sig mit uch etc. Günstiger, lieber herr, ich danken üch üwers früntlichen berichtz der concordy, so ir mir zuͦnächst unnd jetz zuͦgeschribenn, zuͦdem üwers früntlichen erbiettens, so ir gegen mir thuͦnd. Gott well, daß ichs umm üch kön beschulden und ferdienenn. Es gefaldt mir auch vonn den fürsten und stendenn unnserer religionn jezig erlüterrenn, das sy unser antwurtt für guͦtt ufgenomenn. Gott mere für und für cristenliche einykeit etc. Ich han auch sunderlich gernn gehörtt, daß daß wortt gotteß in Enngelland so frig gebredigett wirdt, in hoffnug, so si eß mit liebe annemend und dankpar synd, gott werde fil guͦtz dadurch würkenn. Ich bitten auch üch, ir wellind nütt zürnnen, das ich üch zuͦnechst nütt geschriben hann; dan ich dozemal mit demm buw unnd anderrenn geschäfftenn beladenn, das ich nütt wil hatt. Wüssend auch, daß an fil ortten, so dem evangelium anhenngig sind in miner ferwaltunng, fon minen forfaren äben schlächtlich gehalten worden sinnd, dennen ich jetz wider, so fil mir muglich, hilff, alß nammlich mit teillung der pfargütter und ettlich caplanigenn etc. Fürer, günnstiger, lieber herr und bruͦder, üwer schriben belanngend herren stattschribers sun und min bäsly han ich im geschriben, was for gegenn einen anderrenn gehandlott, und so fer der selb fersähenn oder sunst welte abstann, gefiele mir die sach an demm ortt nütt übel. Ich acht aber, ich werd ongefarlich uff ein manett genn Zürich komen, so werd ich mit sampt der anderrenn fründen hilff und radt, waß müglich und zimlich sige, an die hand nemen und handlenn. Hiemit üch gott, demm herren, in ferharren göttlicher er ze fürderenn, befollenn habenn. Gruͤssend mir Meister Löwenn und all herren examinatores. Zuͦletscht han ich uff unruͦw gesteldt; in grosse unruͦw bin ich komenn. Gott ist meister, also daß er den mentschenn nüt ladt nach sinem willen handlenn etc. Geben zuͦ Rineg, sontag, den 20. octobriß im 38. Üwer altzit guͦttwilliger fründ und bruͦder Hanß Hab, landtfogt im Rintal. Demm erwirdigen, wolgelertten herrenn Meister Heinrichen Bullinger, minemm lieben herren und guͦtten fründ zuͦ hand.
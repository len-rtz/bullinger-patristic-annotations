Non tam fortunarum mearum tenuitas quam authoritatis tuae maiestas in causa fuit, quo minus ad te literarum dederim hactenus, vir doctissime. Fateor enim, quam par fuerit, negligentius me meis olim invigilasse studiis, ut et favorem tuum erga me patrisque benevolentiam et fovendi studium viderer amisisse. Illud autem, quidquid admittebatur, adolescentiae retuli acceptum, siquidem abhinc domino sic prosperante satis foeliciter, absit invidia verbo, profeci. Quocirca primum, quod oro, ut audias vehementer, velim, ut vel propter parentem meum me tibi commendatum habere digneris, quoniam me haud praeterit, quam nihil unquam facere potuerim, ut merito meo in clientelam tuam reciperer. Quodsi hactenus minime tibi me licuit adprobare, in postero tamen id enitar sedulo. Sed ne longius obtundendo seriis occupatum rebus animum diutius, quid velim, sileam, scias, domine venerande, circa festum celebre natalis domini nostri Iesu Christi visendorum parentum gratiam Bernam migrasse, cumque apud patrem aliquot diebus manerem, allatae sunt illi per Andream Rappenstein, civem Bernensem, abs te literę satis liberales, quibus tuam de parentis apologia sententiam aperis exquisitam interim missa quadam Ioannis a Lasco de coena domini epistola et capitibus summariis in librum de sacramentis Christi et ecclesiae nuper a te conscriptum, simul ultro pollicens curaturum te, qui rescribatur patri hic liber, si putarit sibi eum usui fore. Commendavit igitur pater abeunti mihi, ut ad te literas hac ipsa de re darem suoque plurimum rogarem nomine, ut tuum de sacramentis librum aut Tiguri describi curare digneris aut ad a me perferri, ut raptim ego describam, nisi commodius intermitti posse putes, si videlicet animus fuerit breviter eum sub praelum dare. Magnam te apud bonos gratiam initurum novi, si excudi eum curaveris. Fatescant mali calumniatores, quos nihil moramur! Nam sicut avis ad alta transvolans et passer quolibet vadens, sic maledictum frustra prolatum in quempiam superveniet. Reliquum est, Bullingere colende, ut esse, qui coepisti, pergas in domino convincens contradicentes sano et syncero dei verbo. Hanc gratiam largiatur dominus omnium, dives in omnes invocantes se. Vale in Christo. Datae in Sur, septimo idus februarii anno a nativitate domini nostri Iesu Christi supra millesimum 546. David Weberus, diaconus Aroensis, tui semper studiosissimus. Doctissimo atque integerrimo viro domino, magistro Heinricho Bullingero, ecclesiae Tigurinae pastori vigilantissimo, domino suo et patrono plurimum observando. Meyster Heinrichen Bullinger, predicannten zum großen munster zu Zürich.
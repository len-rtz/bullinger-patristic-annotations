Ich erfar onversechner sach, das H. Peter Wellenberg hie ist, und kan warliche nitt schriben in solicher yl. Sorgen, er entgang mir. Darum in hoͤchster yl. Wie der churfurst gerust sey und was der konig sampt hertzog Mauritzen fuͤr abgesagt find halten, ist hieher ouch geschriben worden, wie den ewern von Sanct Gallen. Obs gewisß, waist man noch nitt, aber um den churfursten stets gewüss noch wol. Der Turck soll in grausamer rustung sin, schreibt man für und für von Unger heruff; ouch von Venedig. Der wirt etwan den krieg schaiden. Fiat, quod bonum est in oculis nostris! Wir habendts alles wol beschuldt. Das die ewern so gnedigklich mitt den kriegern gehandelt, haben wir gern vernommen, dann wir daher uff kunfftig zeyt etwas guͦts im fal der not hoffen moͤgend. Doch alle hoffnung in gott grundt! Um uns steht es noch allso in. Syend noch allso wartend uff gottes gnad, was der geben welle. Der warnung allenthalb her ist treffelich vyl, sonderlich von unsern nachpuren. Yederman empeut sich ze handlen und das  best ze thain. Dann die nachpurn sorgend, krüg man unß, mussen sy auch verderbt werden, wie dann war ist. Die hoptleut Schertle und Marcell sind noch hie. Es ist ain frantzösischer legat zuͦ Basel. Vernym ich wol, das der ausß bevelch des konigs dise zwen gern dahin laichte, das sy yetz dem konig dienten, mitt treffelichen verhaissungen. Der grauff Friderich von Furstenberg, der von Landouw, herr Wilhalm Truchseß, landtcometer, abbt von Wyngarten, Uberlingen, etc., wolten gern all mitt ettlich andern underhandler sein gegen kaiser. Ich hoff zuͦ dem lieben gott, die unsern werden nichts unerbars oder unverantwurtlichs annemen. Da helffe uns der lieb und truw gott, zuͦ quem pro nobis ut sedulo interpelles, per Christum Iesum obsecro et obtestor. Es darff sin gar wol! Es steckt nichts guͦts in allen menschenkindern. Es wellend die conjecture ymmer zuͦsammenlouffen und ainander treffen, das der kaiser ouch etwas wider die Aidgnossen im synn habe. Es hat kurtzverruckter tag ain fuͤrnemer kaiserischer gesagt: „Es thuͦt denen von Costentz nitt unnot, das sy nitt glich wie ander in die ussoͤnung bewilligen konnen, dann ir gelegenhait ist darnach.“ Und under ander ursachen hat er ouch gemeldt: „Sollt inen der kaiser zuͦmuͦten, pasß zuͦ geben wider die Aidgnossen, wurde inen ouch on zwyfel usß vyl ursachen gantz beschwerlich.“ So ist der abbt von Wyngarten kurtzer tag zuͦ Hagnouw gewesen. Hette meinen l[ieben] bruͦder als sinen vetter gern by im gehapt. Der hat sich  kranckhait halber entschuldiget, etc., und im aber ain vertrauwten mann an sin statt geschickt. Dem sollte er sein mainung eroffnen. Zuͦ dem hat nun der abbt under anderm gesagt: „Die von Costentz sechind nun und henckind sich nitt an die Schwytzer! Dann sy haben nieman geholfen. Im was vor baß. Darzuͦ werden sy selbs ouch nitt unangefochten belyben.“ Nun waist er wol um all anschleg. Er ist ouch yetz ain kaiserlicher comissarius in den oberlendischen stetten. Soll, waiß nitt was, by inen usrichten, etc. Aber ir sollt den abbt kainswegs melden. Ist min ernstlich beger. Moͤgt aber soͤlichs den ewern wol anzoͤgen, das ain fuͤrnemer soͤlichs gereddt habe. In summa: Man hat im synn, alles under sich ze bringen. Vom landtgrauffen sagt man fuͤr und fuͤr, das er ganz still sytze. Jage und seye sicher, dan der von Peuren und der grauff von Solms handlind von seinen wegen by dem kaiser; und seye versuͤnt! Ists war, so wirt groͤsser ubel uber inn gehn. Aber ich hoff zuͦ gott, er lasß in dermaß nitt fallen. Es wer doch sonst ain grusamer, erschrocklicher fall. Ettlich wellends noch ymmer bestriten mitt gwallt, der kaiser seye tod und der, der sich yetz sechen und horen lass, seye es warlich nitt, sonder ime aller ding glich, aber doch stercker und gsunder dann der kaiser. Habend  vyl, vyl vermuͦtungen. Dann wisst, das der jung konig Maximilianus kurtzverruckter tag nun selbdrytt haimlich sich von Ulm verstolen und hinweg geritten ist. Hat ain briefflin hinder im gelassen in seiner herberg, darin gestanden, er ryte hinweg, und man solle inn nitt suͦchen, dann man werden inn nitt finden. Aber uber zway jar (lasse in gott leben) welle er widerum kommen. Allso ist man des briefflis zuͦ fruͤ gewar worden. Hat im nachgeylt und in etwan 2 mil wegs von Ulm ergryffen und widerum hinin gebracht. Was aber sein fuͤrnemen gewesen, lasst man nieman wissen. Allain gibt man fuͤr, er hab zuͦ seinem vatter dem konig gewellt und inn klagen um die muͦtter. Aber das rympt sich gar nitt uff das brieffli, wie ir merckt. Man hat vyl und mancherlay rechnung daruff und sonderlich aber, diewyl er wisse, das diser nitt der recht kaiser seye, hab er nitt wellen nach moͤgen lenger da sein. Hiemitt den brieff, so man dem Brentio uffgeschlagen zuͦ Hall an die kirchthuͤr. Man waist aber nitt aigenlich, wers gethan hat. Der Stadelman ist wendig worden, dann sin sach sonst ussgericht worden. Bringt mir yetz den brieff. Schick ich euch nichts dest weniger. Hab euch sonst ouch naiswas zeytung darinn geschriben. Ah, mi frater, admove, quam potes, auxiliares spiritus tui et sacrarum precationum manus nostrorum conatibus, ut ne in levando gravissimo istoc onere succumbant, sed constanter Constantes esse perseverent! Miris machinis satan expugnare conatur bonorum virorum pectora; quem utinam Christus sub pedes nostros conterat! Bene et ęternum vale, frater cordis mei et anima mea in domino. Salveat tua domus cum omnibus fratribus et amicis. Salutant te nostri diligenter seque cum caussa ista communi officiosissime tibi commendant. Constantiae, 19. februarii. Tuus A. Bl. Sed quo loco est, obsecro, Gvaltheri nostri caussa et Antichristi sui?
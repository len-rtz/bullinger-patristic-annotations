Reverendissimo in Christo patri, illustrissimo principi d. Hermanno a Weda, ecclesiae Coloniensis archiepiscopo, sacri imperii Romani per Italiam archicancellario, principi electori, Westphaliae et Angariae duci, domino suo clementissimo. Gratiam et vitae innocentiam a deo patre per dominum Iesum Christum. Non dixero facile, quanto exultarit gaudio non Tigurinorum dumtaxat, sed vicinarum quoque per Helvetiam urbium veritati faventium ecclesia, ubi nunciatum est etiam archipraesulem Coloniensem recepisse verbum dei. Magnas clementissimo patri agebamus gratias ac cum omnibus sanctis precabamur, ut animum tuae pietati, consiliariis et subditis largiretur, quo in gravibus huius mund[i] tentationibus firmiter perstares. Nec respuit prece[s] sanctorum suorum dominus. Superioribus enim diebus audimus et reformationem esse a piis et doctis compositam, oblatam ecclesiis et ab omnibus receptam ordinibus, solis cathedralibus, academia et civibus urbis reclamantibus. Novo itaque gaudio perfusi non cessamus precari dominum, et ut confirmet, quod coepit, et Coloniensi urbi alioqui clarissimae oculos aperiat, quo et ipsa salutare illud dei omnibus gentibus propositum videat et amplectatur ad incolumitatem animae et corporis. Tua certe pietas una et sola inter tot Germaniae, Galliae, Italiae aliorumque regnorum episcopos suo respondit nomini ac functioni coelitus per Christum dominum iniunctae. Voluit is tuam pietatem agere pastorem et vigilem ovium suarum, quas proprio redemit sanguine. Voluit, hoc redemptionis suae mysterium his maxime ovibus[?] innotesceret. Proinde summa fide et diligentia per illius gratiam curas, ut verbo pascantur veritatis, ut videant, intelligant, quomodo iustificentur ac salvi fiant. Sic autem plurimos Christo domino lucrifacis. Sic animam tuam liberas. Non enim ignorat tua pietas, quid apud Ezech. dominus. Quandoquidem ergo iuditia domini annunciari curas, bene res habet; liberasti animam tuam, servos et eos, qui tuae fidei crediti sunt. Relinquis exemplum omnibus aliis episcopis, quod cum gloria ac utilitate maxima imitentur. Quid quod in veneranda illa tuae pietatis senecta ad quietem inclinante et meliorem mox vitam velut promittente cum iustissimo virorum Simeone non sine iubilo cordis clamare potes: „Nunc dimittis servum tuum“ [Lk 2, 29]. Vidit enim tua pietas in veritate evangelica per fidem dominum Iesum. Certa et indubitata est doctrina, quam tradimus, evangelica; tametsi dicatur nova, tametsi insaniat orbis et pro haeretica ducat. Vincet illa; nam veritas manet in aeternum. Macte igitur virtute, praesul sanctissime, perseverando itur ad astra; sic placebit tua pietas pastorum principi Christo. Cui cum servierim ab annis iam 20 et hic me uti voluit ministro et praecone verbi sui, volui pro meo officio hisce literis gratulari tuae pietati simul et mea ei offerre obsequia. Si quo modo ei gratificari possim ac iuvare queam sancta eius in evangelio instituta, me praesto futurum. Promptissimi erunt et reliqui symmistae mei, ecclesiae Christi ministri, pastores et professores scholae nostrae, viri pii et docti. Cupivi ego singulari aliquo argumento animi mei benevolentiam erga pietatem tuam declarare; sed quia id nunc, ut volui, non potui, aliquod saltem studii erga tuam pietatem mei indicium depono exemplum commentariorum meorum in evangelium Ioan., quos hac aestate in usus piorum scripsi. Oro autem tuam humanitatem, princeps illustrissime, ut has meas literas una cum libro evang[elii] boni consulas et benigno recipias animo. Exosculor enim tuam pietatem et, quod feci, animo feci tui amantissimo. Dominus Iesus servet te suae ecclesiae ac nobis omnibus diu incolumem. Tiguri in Helvetiis.
Laus deo 1557 jar adi 27. november in Augspurg. Gnad unnd frid von gott, unnserm hailland und vater, wünsch ich euch sampt den eweren mit erbietung main ganntz willig dienst zuͦvoran, erwirdiger unnd hochgelerter herr. Herr Bullinger, wüst, ewer erwirdtt frauntlich schreiben ist mir auff 26 dito durch eweren lieben sun Khristoff überantwurtt worden mit sains inhalts vernomen. Fürwar, günstiger herr, ich hab ewerem lieben sun keinen sonderlichen eer oder fraundtschafft beweisen, sonnder bin noch urbilig, daselbig zu thuͦn, wo er meines dienst bedarff, soll er main nit sparen. So wais ich von im nichts anderst zu sagen dan allain alle zucht unnd erberkait. Gott der herr welle in unnd unns allen in sainer getlichen gnaden mit bestendigkait erhalten. Amen. Unnd wo ich von ime wenig oder vuyll ungschicklichait solte erfaren, wolt ich ims nit gestaten; dan es gebürtt ainem jeden cristenmenschen, das ainer den andren vom argen abmanen unnd zu allem guetem beruffe. Diser zeit wais ich euch nichts sonders zu schreiben, allain wo ich ewer erwird lieb unnd dienst kain beweisen, wellen schaffen unnd gebieten; bin ich jederzeit genaigt unnd guͦttwillig. Unnd eweren brieff, so gen Wien gehertt, soll mitt erstem dahin gesantt werden. Hiemitt gott dem almechtigen in sainer getlichen gnaden befolhen. Gunstiger herr Bullinger, ich hab an ewer erwird etwas zu bringen mit pit, ewer erwirdt welle dise einbeschloßen brieff mainer stieffschwester, so zu Zurich wontt, bei ainer schlarwürckeri, überantwurtten lasen. Die überschrifft laut an der Anna Barberüsin zu Zürich, unnd bei dem her muntzmaister ist si zu erfragen. Ist hierauf mein freunttlich pit an erwird, ewer erwirt welle zu Zürich erfaren, wie si sich halte, in hoffnung zu gott, si werde sich wol unnd erber halten; dan si ist von jugentt auff alwegen f(ür)sichtig unnd erber gewest. In hoffnung, gott der (herr) werde si noch lenger also erhalten, unnd helt (si) sich woll, so soll sis geniesen, wo nit, so s(ol si) mich nit für ain bruder E... Das alles will ich um ewer erwird widerum beschulden. E[wer] e(rwird) u(ndertheniger) w(illiger) Wilhelm Barberos, gewanndschneider.
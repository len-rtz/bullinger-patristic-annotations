Nec lingua nec calamo exprimere possum, Bullingere doctissime, quantum te absentem et facie incognitum amore prosequar; muti enim tuorum commentariorum apices inspirant quodammodo nobis tuae mentis adfectum. Nactus igitur grammatophorum adeo convenientem et humanum non potui diutius Angeronam seu Harpocratem reddere. Accipe igitur loco mnemosyni et incipientis, ut spero, amicitiae vincula duo: Primum, non aliter ac sus Minervam admoneo te subinde hoc verbum "allegare" improprie, si Hadriano cardinali De modis Latine loquendi credimus, pro citare et adducere posuisse. Zvinglius De magistratu hoc verbo eleganter usus est sic inquens: "Interpellandus eo crebrius est deus, ut nobis tandem Mosen aliquem alleget." Si haec admonitio tibi grata est, fac, uti librum pro verbulo accipiam. Secundum, promiseram Zwinglio tuo, imo nostro, in praesentia Carolstadii ac aliorum, qui nobiscum in suis ędibus prandebant, me lingua vernacula caesaris comitia descripturum. Has igitur naenias hactenus, non sine caussa, mihi et musis tantummodo cantatas, aut potius mussatas, tibi, qui vicem herois illius divini verbi incomparabilis obtines, mitto praecorque, ut tricas et apinas amici causa non asperneris. Ante biennium ducis Palatini parochus ac Bonifacius Augustae ecclesiastam agens extorserunt a me epitomen bibliae, amusoque cuidam typographo, qui nimium lucri gratia festinans multa omisit. Pervelim itaque te apud Christophorum Froschoverum nostro nomine paracletum agere, ut minimis typis formaque, qua novum testamentum anno 1533 in lucem edidit, in tres arcus, ut vocant, redigeret. Multi pii doctique indies conquerunt, ut hanc in pera secum ferre possint. Quamprimum vero opus ad umbilicum duxerit, centum exemplaria nobis, vel si tabellarius ad amarum fontem deerit, nostro nomine Martino Frechto seu Ionni Varnier Ulmam versus mittat; cuicumque deinde voluerit, suo nomine pecunia (nihil enim gratis petimus) numerabitur. Calendis maii venere ad nos princeps Hulderichus, dux Catorum ac civitatum primates cum Bucero, qui postridie fere ad horae spacium cum duce Catorum conloquium habuit. Eodem die principis nostri parochus me audiente rogavit Bucerum, ut postero die concionaretur. Id se facturum statim promisit. Verumenimvero compulsione facta Buceroque parato, spectatorem, non actorem (quid caussae fuerit, principes norunt) agere compulsus est. Porro vix concione finita Musculus, Bonifacius, Frechtus, Gervasius Scholasticus multique alii ad sacellum veniebant, cum quibus cibo sumpto Bucerus Eslingam versus equitavit. Rogandus dominus, ne Mandrabuli, quod dicitur, more concordia Isanaci Turingiae succedat. Vale. Ex phrontisterio nostro Göpingae, octavo idus maii anno 1536. Ioachimus Aberlin. Heinrycho Bullingero, episcopo Tigurino, s[uo].
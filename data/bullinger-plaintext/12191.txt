S. Ago pro literis tuis, quibus me de iuramento foederis nostri facis certiorem, ingentes gratias. Similiter de libello, quem dono dedisti. Oblectavit is me plurimum. Dominus Iesus reddat tibi bona coelestia terrenaque pro his, quę confers in me; sic etenim ab illo peto. Novi nihil habeo, nisi de persecutione, quę est in Belgis, non solum anabaptistarum, sed etiam vere piorum. Novi doctos quosdam, qui et ditissimi sunt, eiectos in exilium non ob aliud, nisi quod noluerunt consentire in effusionem sanguinis piorum. Reginam Ungarię dicunt nunc tertio repulsam a colloquio fratris, quod sustinuit concionatorem aliquamdiu verbi Christi. Scribit his diebus d. quidam ex Bonna cęsarem precibus ac minis a reformatione Coloniensis episcopi absterrere, et addit, quicunque aliqua suspicione relicti papismi laboret, discrimini proximum esse. Nec senes et iuvenes modo comburi, sed et mulieres vivas defodi. Misi per Gastium articulos cuiusdam Schaldeneckeri - stultiores, quam ut terrere debeant -, qui combustus est, homo septuagenarius, pauper et multorum liberorum pater; quos, ubi perlegeris, remittito. Non est enim aliud nobis exemplar. Contendit anxie Mennon quidam Simonis, anabaptistarum doctor, contra domini incarnationem, cui tamen respondet Ioannes Lasco Polonus. Quod dico nonnisi, ut videas, quam mirabiliter satan in membris suis se exerceat. Idem videri solet in toxico illo Genevensi, de quo nosti. Tantilla per ocium potui exponere. Vale per Christum cum tuis ad huius gloriam. Basileę, 22. aprilis anno 1545. Tuus Os. Myconius. D. Heinricho Bullingero doctissimo, in domino suo.
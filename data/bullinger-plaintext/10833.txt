Frit und gnat von gott unserem vater sy mit uns allen ann, lieber Meister Heinrich. Ich muͦß aber üch min an ligen wüß lan, namllich waß worden in Holtzhalben huß vergan syind. Item er hett mit uß ducken worden gert, wie Uͦrich Funck sellig daran schulltig syig, daß syn vater sinner schwester, die deß Cuͦrat Gullen selligen sun het gehan, ir guͦt heyg müssen uß hin gen. Item ouch gret mit uß drucken worden, Meister Löw heg daß afemyer nüit wellen beden, min hehen heigind inn muͤßen dar zuͦ zwingen. Item ouch hat er gret, es sytz niem aller lengst in burgeren dan die aller ermspen[?]. Item ouch hatt ßin junpfrow namlich die Magret, mit uß drucken worden meister Clauß Setzstaben gar wüst zuͦ geret, item ouch gret, die Chopfin heig der Löwinen vill chronen zuͦ ghallen gen inn einem drückly. Die ßelben chronen heg sy dem Wißenbach gen, die heg er verdan. Item ouch hatt sy meister Bertschy Negelly verspodet; die zwey wiber hantz dan, die frow und die junpfrow. Item dem Zennder vor dem Rüden verspo[d]ett. Item den Fellix Müller, den duͦch scherer. Item ouch han die zwey wiber deß Andereß [Sc]hmitz[?] schwester, die den jungen Stumpfen het, denn stein schinder[!]. Item ouch hat mir die [j]ungpfrow vom Jacob Holtzhalben geseit, wie er ein wüstee su syig mit drincken; ein chopff win duͤ im nütt. Item mit uß drucken worden gred, wie der vog Blüwller ein ferdruncker [vo]gt. Item wie Prosy Fry dem Lübolt Grebel sin frowen um hin chery. [I]tem am donnstag nach der allten faßnacht hand sy ein fysiering uff ckleibt. Daran ist [c]hüng Oswallt, ein chrutzyfyx und sant Ckadrina; oben uff dem güß der Jedyon, wie er gott [u]m denn sy batt, und wie die chnecht daß waser labidend. Item dem nach baß uß hin in der fasten 2 chillchen stuck genacht daß ein mit zweien san Johansen, inn dem anderen [c]hüng Oswallt etc. [U]nd by denen dingen alien sanen chan ich inn mir selbs nüd anderß finden, weder [d]aß eß ein bösy bradicken des bebschischen huffen sy. Nu so jenn ich allso dar zu, das das der war alit ungetzwiflet gloub ist, alit und nüw dhestenment bibischer gschrift und den doff [u]nnd daß nacht mall den heren, wie maß hie zuͦ Zürich brucht, und darneben ckein götzen [ha] n noch ckein meß. Gott, der her, der ferlich unns synn götliche gnat und mer unnß den glauben [d]urch sin ein geboren sun, unseren heren Jeßus Ckristuß. Amen. Und darum, wisee heren, frume, biderby lüt, ir, die da all ein lib sind und Cristus Jesuß unser houbt, so luͦgen inn das spill, dan schlechtz danen, die will und bebschler im rat sind, so mag unnser sach nüit guͦt werden, dan waß die für druckint, die am gotz wort sint, das schwellent die anderen, und darum so hent sorg, ir, die da Christum Jesum allein für irenn drost und heyland hand. Das ferllich unns gott durch sin ein gebornen sun, unserem heren Jesus Cristus. Amen. Alles dis ich üch verschiben han, dem ist aso.
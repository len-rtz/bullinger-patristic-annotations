Legi confessionem vel coniurationem potius theologorum Wirtenbergensium ac video illos paucissimis demptis recidere ad vomitum vel ad papismum; non aliter sentiunt papistae, quamquam magis accedant ad delyria Schvenkfeldii, dum disserunt de ascensione corporis Christi ad coelos etc. Video prorsus actum et desperatum esse de concordia syncera; vi enim errorem isti foedum in mundo retinere volunt. Iudicium ergo dei tam certo subibunt, quam certa et indubitata sunt pronunciata dei. Sicut olim deus exercuit ecclesiam persequtione gravi, dum inter se pastores altercarentur, ita nobis quoque fiet. Dominus misereatur nostri! Vale. Festinantissime haec scribo. 5. maii 1560. Tuus Bulligerus. Remitto tibi confessionem illam; sed si ullo modo fieri potest, ut aliud quoque accipias exemplar, oro, id mihi dare velis. Iterum vale.
Salutem et in Christo, servatore nostro, pacem etc. Dedi ad te mense iunio literas, quae utrum redditę sint, me latet, nam erat tabellarius michi valde ignotus neque michi certo promittere audebat, an hę ad te dari per eundem possint nec ne. Argumentum vero illarum et summa erat gratiarumactio, eo quod in universum omnes pariter, quibus commendatus eram et quibus non eram, me hominem ignotum ac indoctum omni humanitate exceperitis, tum denique, quod in his, quae michi erant scitu necessaria ac cognitu digna, vestra omnium opera valde sim adiutus, neque dubito, quin et eadem deinceps, ubi saltem literis significavero, semper me sitis adiuturi, pręsertim in rebus theologicis, quarum mehercle vos Tygurinos ecclesiastes ἀρχιερεῖς cognovi. Igitur eadem nunc scribens idem volo, quod superioribus ostendi literis. Fuisset quidem decum[!], ut non solum pro tantis erga me beneficiis haberem, sed et manu (ut aiunt) larga referrem gratiam; verumenimvero dubium non est, ex quo res non secus fert vel, ut poeta ait, voluntatem meam, cum vires michi desint, quin sitis laudaturi eamque boni consulturi. Pręterea egi tecum, vir observande, his literis superioribus, quo me tuis ac aliorum doctissimorum virorum lucubrationibus iuvares eo quidem pacto, ut apud compatrem tuum d. Christophorum Frosch[ouerum] pro me ad dimidii saltem anni tempus spondeas atque is ipse secum ad proximas nundinas Francofordienses, quae quidem in festo Bartholomei celebrantur, adferret ibique Ioanni cuidam, bibliopolę Witembergensi, michi allatum traderet. Quicquid autem pro his, omnibus inquam tuis scriptis, quae in lucem ędidisti, adiunctis simul et Bibliis, quae tempore quadragesimali istius anni instantis ędita sunt, poposcerit, bona fide ad illud tempus definitum, nempe ad festum Georgii, mittam certo ac fideli nuncio. Cuperem quidem michi et mitti opera d. Pellicani; tamen, ne existimes me multa optare, quae pręstare michi sint impossibilia, nunc itaque[?] his cariturum me duxi; non tamen dubito, quin et eiusdem viri opera, si modo vivam, sim habiturus. Caeterum me rogaverunt quidam studiosi, ut te orarem pro catalogo omnium pręcipuorum tamen virorum operum, ut hoc viso deinceps certis temporibus anni, quibus tum nundinę Francofordienses celebrantur, libros, quibus his maxime opus sit, adferri curarent, nam vetitum est Witembergensibus bibliopolis aliquid operum vestrorum Vitembergam palam adferre. Itaque, ne studiosi quamplurimi sane tuisque ac aliorum orthodoxorum scriptorum lucubrationibus careant, rogo ac enixe obsecro, catalogum descriptum michi mittere digneris; ubi ego vicissim tuę amplitudini gratificari potero, sit quacunque in re, una cum reliquo studiosorum numero, meam operam polliceor sedulo. Vale ac me commendatum tibi habeas. Datum Vitembergae, tertio calendas augusti anno virginei partus 1543. Martinus Heinczius tibi tuisque deditissimus. Salutato omnes, inprimis d. Bibliandrum meque excusato, cur nihil literarum ad eum dederim, item d. Christopho[rum] Frosch[ouerum], item d. Gvalderum, magistrum Ottonem Werthmiller etc. Docto et pio viro d. magistro Heinrico Bullingero, ecclesiasti apud Tygurinos, domino ac amico semper honorando.
O me terque quaterque miserum, qui toties polliceor proximo semper tabellione me responsurum, cum hoc ipsum nec iam faciam. Sed solus candor tuus me consolatur, deinde, quod non ignoras, quantum inter os et offam intervenire possit. Scripsit autem ad te consobrinus Thomas. Deinde non dubito, quin coram de multis tecum contulerit, praecipue quoque de praedestinationis sententia, deinde, ut sese res habeant in Wirtenbergensi ducatu. Hinc certe excusari possum, si non modo differam, sed totus cessem de hisce scribere, quorum ille te per literas et coram fecit certissimum. Deinde fieri potest, ut fratrem Chuͦnradum brevi videas apud Tigurum. Tum quoque pro mutis literis habebis vivas. Libellum tamen remitto, ne forte aegre isto careas. Responsionem expecta. Nunc, si me eneces, dare non possum. Unum hoc addo, Sympertum Memmingensem a Capitone et Bucero vocatum Argentoratum. Per nos eo profectus est. Causam vocationis ignorat, sed nisi me fallat nasus, non nihil olfacio. Sympertus tardior hactenus fuit in amplectenda sententia exhibitionis illius ipsissimę corporis Christi in coena, Bucero quoque non nihil restitit Memmingae; ergo Argentoratum vocatus esse potest, ut hanc sententiam imbibat. Deinde, cum Bucerus, certe honorantissimus vir, totus in hoc sit (quod suspicor), ut ecclesiarum aliquot Sveviae in unum coeant et iuxta oeconomiam ad Monasterienses scriptam reconcilientur, Sympertus vero non videatur accessurus, vocatus est fortassis, ut huius rei causa plenius instituatur. Interim absente Symperto Gervasius agit, quod illo praesente aut non posset aut non tam comode posset. Habet Bucerus Ulmensem Frechtum, habet iam fratres Augustanos, qui sese subscripserunt, si modo bona fide et ex conscientia. Ex Argentorato vero prodit lex. Quodsi Memmingam addiderit, de reliquis ecclesiis forte minus est sollicitus. De nostra ecclesia nihil est, quod speret. Ambrosium an habeat, plane nescio. Sunt autem, qui suspicantur Bucerum cum Capitone in Galliam abiturum, Sympertum interim facturum offitium Argentorati, cum Memminga illo non difficulter carere possit. Utcumque sit, brevi scivero. Orandus interim dominus, ne inducat nos in tentationem. Vale cum charissimo meo Pellicano et familiis vestris. 3. iulii 1535. Parce, obsecro, tam minime latinae scriptioni. Tuus Io. Zvick. Clarissimo viro d. Hainricho Bullingero, domino et fratri observandissimo.
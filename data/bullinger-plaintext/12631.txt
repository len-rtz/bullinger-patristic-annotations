S. Lieber M. Heinrich, umb kürtze willen blypt es by dem gottloben und üch ze ermanen aller gstalt, wie Rappenstein zuͦgschriben. Der bruͦff von gott sin, muͦß von menklichem erckent werden, so mitt wunderbarem ernst und gschwindikeyt ist vomm gegentheyl um diße saͤchs wuchen ghandelt worden. Darumb helffend gegen üwrem ersammen radt, gegen h[errn] Josen und allenthalb, das soͤlcher bruͦff nitt ghindert werde (ir wellind denn der kilchen zuͦ Bern eins ursach sin irs verderbens), das h. Jos ouch unverzogenlich sich hiehar verfuͤge. Trosts findt er gnuͦg: Die warheyt an yr selbs, ein einfalts uffrechts volk in der oberkeyt und by den underthanen. Allein syge offenbar und heyter einfalt mitt der leer und nitt poͤchig. Vergoume sich ouch vor suͤssen, glatten worten, darmitt man inn moͤchte anzepfen, das er da nüt verjachzge, biß er alles end wol erfare. Denn man ist gschwind, wie wir imm desß wol wyter wend, was uns begegnet, underrichten, etc. So vil die beyd, Batt und Sultzer, anhangs hend, ist allein uß einfalte der zuͦhoͤrer, die sy stetz beredent, sy leerinnd doch nüt nüws und begerend nüt denn fridens der kilchen zuͦ Bern, bscheltend darüeben unruͤwig und unfridlich, die inen nitt volgind, etc. Hieruff duͤchte mich nun volgender bericht h. Josen komlich sin (ich bitten üch, wellind yetzmal deß proverbii vergessen „sus Minervam“; ich thuͦns uͦß guͦttem yfer). So er allein oder mitt den andren von unßren gn[ädigen] herren anzogen, sy wettind fürhin deß langwirigen spans und zwytracht deß predigens, by zehen jaren gwert, enthept sin in ir statt und land, etc., damitt sich die zwen nitt moͤchtind wellen in die possesz setzen, als ob, der nun inen nitt glych predgete, für spaͤnig und zwytraͤchtig geachtet sölte werden, ja das her Jos sich also möchte in der possesz bhalten und antworten, namlich: 1. Unglycher verstand der gschrifft hette ye und ye span und zwytracht, ouch allerley irthumm in die kilchen bracht. 2. Deßhalb die erst apostolisch kilch das symbolum gsezt und hernach in den synodis nach demselben allwegen die spen und falsche leer abgleynet. 3. Sölichs heygend ouch unßre gn[ädigen] h[erren] zuͦ Bern erfaren und nach bestem vermoͤgen abgleynet beyde spaͤn und yrthum. Denn nach getrucktem und erstem ußgangnen mandat, das ein yeder predigen sölte, was er trüwte ze erhalten mitt nüw und altem testament, ward der span groͤsser in statt und land weder vorhin. Ursachen, das ein yeder die gschrifft verstuͦnd und uͦßleyt, wie es imm gfiel, nitt nach demm rechten richtschyt. 4. Desßhalb einikeyt ze pflantzen, so heygend unsere gn. h. mitt grosser gfar deß uffsatzs und kostens ein disputation bschriben und ghalten, ouch nach der wyß erster apostolischer kilchen und nachgenden synodis in verfaßten schlussreden mit h. gschrifft lassen erduren. An welichen ortt die gmeyn regel der christen, die 12 artikel unsers gloubens, verlezt sygind worden, heyge sich also erfunden in der ersten und andren schlussred, das der bapst den 9. artikel von der h. christenlichen kilchen gfeltst und sin gwalt daruß erzwungen mitt gwaltsammen der h. gschrifft. 5. Also heyge sich ouch erfunden in der 4. schlussred, das der bapst ein nebendartickel zuͦ den 12 gsetzt habe, den imm ouch Luther wellen helffen schirmen, etc. Denn in dißen zweyen stuͦcken stat unser span noch, das sy vermeynent, was die justification anträffe und das ministerium ecclesię, da sölle man glatt den worten glouben, nitt wyter fragen, kein verwentte red zuͦlassen. 6. Darumb sich ouch in der ußschrybung der disputation ein oberkeyt zemen verbunden uff kind und kindts kind, under alle nachkummen irthum und span in künnftigem ze vergoumen, by dem ze blyben, das also mitt h. gschrifft erfunden, anno 27. 7. Nach gehaltner disputation ein reformation gstelt, die zuͦ statt und land mitt dem eyd befestnet, wie etwan Ezechias und Josias, anno 28. 8. Imm fürtrag der concordi mitt Luthern in beyden synodis 36. und 37. jars heyter vorbhalten, in unßren kilchen nitt anders ze leeren denn wie bißhar, und soͤlichs von redt und burgern bstettet dozmal. Es ist ouch mitt der predicanten eyd bstettet worden. 9. In nachgenden spenen deß 42. und 44. jars hend unßre gn. h. raͤdt und burger zuͦ beyden malen versiglete erkanthnußen darumb uffgrichtet, beyden partyen diesaͤlbigen zuͦgstelt, ouch allen decanis und capitlen zeletst zuͦgschickt, unverruckt by loblicher disputation ze blyben. 10. Wer nun also (spricht her Jos), frid, ruͦw und einickeyt ze erhalten, by erhaltner warheyt und uslegung der h. gschrifft blyben, kein überlestigen gwalt der geystlichen noch nebendartikel deß gloubens infuͤren wil, aller gstalt wie es sich mitt h. gschrifft erfunden und von einer christenlichen gmeynd zuͦ Bern angnommen und noch erhalten ist und wird, mitt dem selben wil ouch ich ein stätten friden, ruͦw und einikeyt halten, kein span noch zwytracht nyenen anrichten. Wo aber yemans darwider understuͤnde ze handlen mitt leer oder thuͦn, prediger, schulmeyster, oberer oder underthanen, mitt dem und denselben koͤnd ich kein friden annemmen, sunder ich muͤßte die unwarheyt und unwarhafften, ouch also die unfridlichen und unruͤwigen, die ein einikeit der allgemeynen kilchen zuͦ Bern in statt und land zerbrechind, mit h. gschrifft widerfechten und abtryben mitt gottes hilff biß in min end, etc. Und darmitt (das ich min thorheyt bschliesse) blybend wir mitt sampt unser kilchen in der possess. Und muͤssend sy beweren, das von anfang har nitt warlich gleert und ghandlet sye, ee sy mitt irem fürnemmen fürfarind (und muͤßend nitt wir beweren, das ir leeren letz syge, denn sy das selb so wunderbarlich verquanttint, numme umm rosstreck), das sy yederman wend gnuͦg thuͦn. Sy hend ein hinderlapper munch ind wol gstelt (und ir seel zum pfand gstelt, ouch sich uff das letst gricht beruͤfft, er syge gleert, gschikt, etc.), mitt dem ein kilch zuͦ Bern versorget. Und ist aber derselb sovil ein groͤsserer idiota denn ich, das, wie inn Peter Cuͦntz, mitt imm harbracht, helffer ze sin, het er in iars frist (ongferd) wider uff ein dorf gmuͤssen, das er das diaconat nitt mocht versehen; das ouch guͦtte herren und burger wol gewüßt. Und darmitt die predicanten denselben unsren g. h. moͤchtind ufreden, hend sy sich uffs hoͤchst bezuͤgt, sy wellind wider ir reformation, etc., gantz und gar nitt handlen. Aber grad uff hüt hat Sultzer in der predig (Semen Abrahę sumus, Ioan. 8, [33]) von fleyschlichem ruͦm abgwisen und gredt: „Ruͤm dich deß herren (Ierem. 9, [23f]) und deß krützes Christi (Gal. 6, [14]); ja desß ruͤm dich du, das du inn h[eiliger] touff besprentzt bist mitt dem bluͦt Jesu Christi.“ Und redt das one alle erlütrung, über das er weyßt, das sich ein gmeynd ob sölchen reden unerlütret übel verlezt. Summa, darumb ich diß letst angzogen, sy begend sich für und für ze blyben, darmitt sy ein oberkeyt blendint. Haltends nitt, ist so vil dister besser, mitt standhaffte wider sy ze handlen. Vale. Bernę, 13. septembris 1546.
Credo vos omnes mei prorsus oblivionem cepisse. Tertia est haec, quam ad te scribo, epistola. Domino Pellicano et Bibliandro secundo scripsi. Hospiti meo, qui sarcinas meas huc transmittendas in se receperat, totidem, quot ad te, dedi. Ab ullo nihil accipio, nec possum satis mirari, qui fiat. Non enim neque hominum huc commeantium inopiam neque temporis paucitatem  neque quicquam accusare possum, nisi id in fortunam meam vel in negligentiam eorum, qui se mihi coram amicos esse dictitarunt, reiiciam. Id si (ut debeo) aegre fero, malo tamen in me esse commissum quam in alios a me, cum enim semper veritus sum, ne cuivis inoffitiosus esse videar, tum maxime erga amicos, aut saltem mea amicitia dignos. Talia officia negligere iniustum esse duxi. Hic iuvenis commodum se mihi obtulit, per quem ultimo id ad vos scriberem, dum video vos offitium meum ita aspernari. Dominus Iodocus dat tibi salutem. Dominis Pellicano et Bibliandro eandem meis verbis (si lubet) dices. Bene vale. Bernae, 21 octobris 1547. Tui studiosissimus Ioa. de Hotot. Clarissimo viro doctrina et virtute praestanti, domino Heynrico Bulingero, ecclesiae Tigurinae pastori. A. Tiguri.
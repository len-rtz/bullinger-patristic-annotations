Min bereydt, willig dienst bevor. Insonders günstiger, lieber herr, Anthoni Sprüngly ist beckantlich, das er gägen Peternn Graffen und Othmaren Widehuͦbren ettwas sich habe mercken lassen, das S. Gallen ettliche paner und Apptzel ettliche paner gewonnen. So habe er in einer chronicka (sye imm rächt) geläsen, das die statt S. Gallen amm Stooß ze Apptzell habe ein paner verloren. Sölichs könne er nitt lougnen, er habe es geredt, er habe es aber under vertruwten geredt und nitt vermeint, das es imm söllte einigen nachteyl bringen. So habe er liebere lüt nitt gehept dann Santgaller, züge er ann gott; dorumb er sömlichs inn ghein wäg ze schmach der statt geredt, sunder alein uß anzug und wie ein red die ander gäben. Hatt mich gar früntlich gepätten, denen widerumb, vonn denen mir die gschrifft fürckummen 12,, ze schryben und früntlich zuͦ bitten, sy wöllind verhälffen, das nützid uß der sach wyter gemacht, dann er es ye geläsen und uß gheinem argen geredt; wölle allwäg ein guͦter Sangaller sin. Dorumb bitt ich üch trüngenlich, ir wöllind inn der sach das best thuͦn; dann er sust gar ein redlicher, frommer, guͦthertziger xell ist. Lassend mich allter kundtschafft unnd früntschafft geniessenn. Hiemitt sind gott befolhen. Datum Zurych, 12. decembris 1535. Heinrych Bullinger, üwer gantz eygner. Dem frommen, ersammen, fürsichtigen unnd wysen h[errenn] Joachimen vonn Watt, burgermeisternn zuͦ Sangallen, sinem lieben herrenn.
S. Congratulor ergo nunc nobis utrinque, dilecte mi Bullig[ere], domino sic nobis propitio, ut inter nos ista tandem intercesserit amicitiae facilitas, qua semel liberrime quaeque licebit communicare. De te etenim (ut tandem dicam ingenue) nonnihil futurę aliquando amicitiae spe quadam constanti mihi auguratus sum semper. Legebam ego scripta tua et diligenter et foeliciter omnia non parum inde haud poenitendae frugis reportans mecum, unde et gratiis tuis gratias memini iugiter. Lectitans igitur tua mox deprehendi hac ipsa rerum imagine ingenium mite, animum candidum et iudicium perspicacissimum. Cum amiculis, ut fit, confabulans aliquando opinionem de te meam libenter exposui. Rogabant illi saepicule, de amicitia cum Bullig[ero] vel semel per epistolam periclitarer. Hic duo obstabant: alterum, quod ad ignotos ęgre semper ausim scribere, alterum, quod in hisce rerum turbinibus vixdum satis coniicerem, qualisnam in me tuus foret animus, maxime hercle, quod per id temporis mihi male metuendum haberem, fuisse quosdam, qui me fortasse apud Bullig[erum] non omnino sine infestis nominibus proscidissent obscurassentque, non quia in hac caussa communi mihi non optime conscius essem, Bullingere, sed quia tam mali essent dies illi. Nunc vero, quando gratia Christi ita dispensatum sit, ut Bullingerum coram et videre et audire licuerit, iam nihil non de eodem mihi polliceor confidentissime. Benedico dominum deum Israel, qui pacem dedit ecclesiis suis, quarum charitates augescere indies novimus pulchre. Audivimus plane, qua fide et dilectione in venerabili synodo vestra nostram egeritis caussam, adeo, inquam, ut de integritate vestra gaudium ingens factum sit piis omnibus apud nos. In ecclesiis nostris nihil fuci nihilque non candidum erga vos auditur in omnibus; deprędicamus enim fratribus vestram erga nos humanitatem quibusque officiis a vobis simus refocillati, dum Tiguri essemus vobiscum. Magnificant ergo dominum in cordibus suis, qui fidem et amicitiam inter nos tam sancte restaurarit sibi. Sultzerus, quo eruditorum per Germaniam sibi pararet consuetudinem, profectionem habuit bene longam. Rediit tamen salvus et incolumis multa variaque, dii boni, enarrans pericula. De ecclesiis et fratribus, quos nobis Germania fovet, libenter audires narrantem, qua charitate, synceritate et officiis refocillarint viscera illius. Ex his multi scripsere nobis simpliciter et pie ostendentes nobis pectora sua pacem et concordiam toto corde nobiscum anhelantes, cumprimis vero Lutherus ac Iodocus quidam Neobolus, vir cum pius tum doctus impense. Novi ego per epistolam amici cuiusdam Luthero Bullingeri dotes probari plurimum, unde nonnihil cogitabundus mecum demirabar, si quando scripsisses pręter scripta publica privatis etiam literis ad Martinum et anne is rursum ad te. Sed de his. Cesso prolixius fraudare musas tuas, charissime Bullingere; tu tamen non mali consules, scio, quicquid istud esse potuit officii mei, amici et fratris deditisimi. Vale. Expectabo anxius epistolam tuam. Saluta nomine nostro fratres, tuos symmistas, diligenter et amanter. Salutat te Sebastianus noster, Bullingero ex corde amicus. 26. maii anno 38. Idem Petrus Contzenus tui studiosissimus semper. Clarissimo viro d. Henrico Bullingero, Tigurinorum ecclesiastae piissimo. Zurich.
Statueram ad singulos vestrum scribere, patres in domino observandi, sed non patiebantur negotia quędam, quę hoc tempore me valde urgebant; itaque, quod unum potui, volui vos salutare et agere gratias pro maximis benefitiis vestris, quae certe, dum vivam, semper memori mente tenebo. Meae res adhuc sunt eo loco, quo erant, cum vobiscum essem. Ago apud principem electorem Coloniensem, senem plane pium; sed propter cleri et capituli molimina cogitur optimus princeps reformationem suam suspendere, et fit, dum mihi labor suspenditur, vigor et diligentia etiam perit. Habeo tamen, quae agam, abunde, sed nescio, ex offitio ne meo sint haec. Deus gubernet ecclesiam suam ad perpetuam suam gloriam. Surgunt quotidie hęreses novae, et veteres ab inferis resuscitantur. Caussa coenae vehementer fervet. Utinam tandem conveniat in eo, quod omnibus piis esse debebat non cognitum modo, sed usitatissimum etiam! Puto domini Zvinglii opera iam apud vos excusa esse; quae spero multis utilia fore. Et tamen habent suos etiam adversarios. Hortati sunt me quidam, uti vos rogarem, ne quid ad Luteri scriptum responderetis. Sed dixi caussam esse inspiciendam; quae, si bona sit, premi non debeat. Si quid desideretur, tamen prestare, ut ecclesiae censura proponatur. Ioannes a Lasco etiam cepit ob eam caussam non optime audire, sed perfert et obdurat. Misi mense decembri ad vos Epitomen ipsius, quam vehementer cuperem a vobis legi. Non potui tunc castigatius exemplar habere. Si non legitis, curabo scribi aliud. In eucharistia statuo vos idem docere; sed sunt de peccato originis, item de morte et pena Adae, de morte et Gehenna quedam, item de peccati unica perpetua remissione, de infantibus infidelium et similibus rebus quedam acuta, de quibus vehementer aveo scire sententiam vestram. Distinguit inter peccatum Adae et peccatum mortale, inter mortem eternam et Gehennam. Dicit non incurrisse odium dei ex peccato Adamum, non esse intentatam illi mortem Gehennae, quae tamen sequi potuisset et debuisset, si non restituti essent per promissionem. Putat infantes omnium nationum ad salutem pervenire, quamquam hoc mitigat, ut sane nihil prefracte asserit nisi ad ecclesiae iuditium. Est etiam magna conquestio et querela, quod non satis plene de sacramentis doceat. Oro, fratres, per nomen domini Iesu, ut, si ipsi non velitis de his rebus ad ipsum scribere, ut mihi sententiam vestram indicetis. Ego illi libenter indicabo; ita mihi omnia apud ipsum sunt libera, quae honesta. Et sane genus doctrinae mihi non improbatur, tamen, quoniam a consueta ratione ecclesiarum videtur nonnihil discedere, monui eum, ut, quoad eius fieri queat, servet receptam formam. De providentia Philippum sequitur et statuit contingentiam laxam. Non scio, an ea in scripto habeantur, quod ad vos misi; si non habetur ibi, mittam ad vos. Venit mecum nunc ad principem meum Coloniensem, qui libenter audivit optimum virum et vix post mensem totum dimisit; idque ea spe, ut, si volet deus huius ecclesiae reformationem procedere, id ipsius auspitiis et opera fiat. Quod et ego vehementer urgeo propter hu[ius] viri autoritatem, pietatem, prudentiam et dexteritatem. Tamen si qui essent in doctrina nevi, eos cuperem prius eradi, ne quam capitosis viris occasionem demus. Edidit hic libellum contra anabaptistarum antistitem Menonem Frisium de incarnatione domini Iesu, cuius ad vos exemplum mitto, ut videatis viri eruditam pietatem et piam eruditionem. Tamen et hic libellus morsum quorundam sustinuit, eo quod d. Christo videatur tribuere carnem peccato obnoxiam, hoc est, quae peccabilis esset; quod tamen mihi nihil h[a]bere videtur incommodi, modo candidus adsit interpres. Habebat de vocatione et baptismo reliquas duas partes, sed meo consilio hunc solum nunc edidit, ut periculum faciat. Eg[o] et propter summi viri opinionem et inprimis propter ecclesiarum incolumitatem etiam atque etiam rogo, iudicate scripti genus et ad nos rescribite. Anxie a vobis ad has nundinas expectat literas, et omnino spero vos scripsisse ipsi, aut si labores vestri hoc hactenus non sunt passi, tunc oro, ut quam primum ad ipsum adhuc scribatis. Si quidem reprehensio ulla in doctrinam ipsius cadere posset, eam mox mutabit, ut a vobis instructus erit. Furiosae anabaptistarum argutiae eum ad tale doctrinae genus propulerunt, quod omni scripturae anticimena conciliet! Et id se adsecutum esse sperat, habere scilicet se tale doctrinae medium, quod nulla pugnantia textus convellit. Et quidem statuo hoc doctrinae genus esse tutissimum, si modo recte id adsequamur. Qua in re quid ipse prestiterit, vobis, fratribus, submittit. Si genus doctrinae non adsequimini ex compendio, mittam ad vos Erothemata ipsius in totam doctrinam, quae apertam habent doctrinam. Spero illum in comitia venturum; id si contingat, adducam illum ad Bucerum et alios, qui cuperent illum plus tribuere sacramentis. Fortasse et alia quedam in ipso desiderant; sed ille cupit scripturis secum pugnari, imo pugnam nullam appetit, sed institui cupit etiam a minimo puero. Tu, mi pater Bullingere, tu, Theodore, tu, Megander, tu, Pellicane, tu, doctissime Walthere, si quid putatis mutandum, id libere indicate; nam opus est consentientem extare doctrinam. Instituit ecclesiam in Orientali Frisia, qualem vix alibi vidi hactenus. Et quidem disciplinae gravitas offendit multos; sed ille nihil movetur neque terriculamentis nec minis neque palpationibus. Parcit nemini, qui in ecclesia dat nomen. Id habet pessime: Plerosque exleges homines - quorum evangelium hactenus nihil aliud quam luxus fuit et petulantia -, apud hos optimus vir audit sacramentarius, hereticus, seditiosus, anabaptista, Davidianus et quid non, cum interim ab omnibus istis nemo mortalium longius absit. Quare vos iterum atque iterum rogo, si quid putatis iure carpi posse, id uti indicetis, priusquam aliud excudatur. Credit et confidit vobis ex animo. Idem me facere non dubitatis. Itaque rogamus, ne quid dissimuletis; nam res agitur non de asini umbra, quod dicitur, sed de causa eternae salutis et perditionis. Lutherani in illum velificantur. Miserat Epitomen ad ducem Borussiae, qui ipsum vocaverat ad suae ecclesiae institutionem. Sed ut visa auditaque est doctrina ipsius, mox cęptum est controverti a Vitebergensibus. In Frisia nunc ad mandatum aulae Brabanticae sectarii propelluntur; sed ea res in insontes etiam pertendebat, dum ipse mecum apud Coloniensem esset. Itaque illuc reversus est, ut innocentibus veniat suppetias. Caesar vehementer grassatur in omnes, qui a papa quoquomodo defecerunt. Nullus enim delectus est. In Frisiam Orientalem etiam extendit minas suas. Putat a vicino principe debere purgari regiones ab hereticis occupatas. Iam illa Frisia nostrae vicina est. Nostri vero agni ab illis lupis vehementer inquinantur. Intelligitis curam animarum. Certe ea maxima est apud illam aulam, quae nolit sibi ullum hominem perire, id est non subiectum esse. Et legibus conceditur vicino principi occupare terram vicinam, si hereticos alat. Postea vici[ni] erunt Westvali et ita Saxones. Ita demum animae salvabuntur, si monarchiam obtineat Brabantia! Ego, cum in Frisiam meam pervenissem, hereticus censebar. Itaque ne matrem quidem allocutus coactus sum tr[a]iecta Amasi mihi consulere. Ita ventilabro domini repurgatur area Inferioris Germaniae. Deus nostri misereatur. Adcurrunt quo[ti]die ex illa laniena ad nos miseri homines relictis rebus omnib[us], ut vitae consulant. Sed non omnes tam sunt foelices, ut fugae locum inv[e]niant. Iam enim ad fines omnes Brabantiae, Flandriae, Artesiae et Han[no]niae positae excubiae et insidiae, ne quis effugiat. Huc tot nostr[a] comitia, tot conventus et consultationes promoverunt! Interim, o deus, quantus monstrosissimorum sectariorum proventus inter has angustias! Et quidem sathan etiam ex suis martiribus aliquos dat in medium, ut cum illis pereant fideles. Ita Christus in medio latronum cernitur crucifixus. Opinor ad vos etiam ex hac fug[a] aliquos pervenisse, quare non opus habeo plura de his; alioqui volumen totum requirerent, et quis potest harum miseriarum sine summo dolore meminisse? Finem ergo faciam, si me et mea studia vobis quam diligentissime prius commendem. Dominus a Lasco rogat, si quid a vobis nunc editum sit, id ut habere possit aut certe, ut indicem scribatis, quo illud ex proximis nundinis nancisci queat. Vidit Theodori mei meditationes in Apocalips[in] et vehementer approbavit; vellet et illas et alia omnia ipsius edi. Putat indignum esse tantos thesauros diutius premi. Valete in Christo servatore. Bonnae, 1545, 23. mar[tii]. Vobis omnibus ex animo deditus A. H.
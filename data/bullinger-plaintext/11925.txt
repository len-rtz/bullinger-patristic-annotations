Sonders vertrauwter, freuntlicher, l[ieber] herr und bruͦder. Ich hab euch auff gestert diß ingeschlossen briefflin schicken wellen durch unsere metzger, die aber schon verruckt gewesen, und diewyl ich aber sonst kain bottschafft waiß und meines bedunckens vyl daran gelegen, hab ich euch disen aignen botten desshalb zuͦschicken wellen; dann ich mancherlay gedancken diß nacht gehapt, wahin diß sachen raichen mögind, soll diß offensiv hilff wider den Frantzosen fürgang haben. Dann, die stett bewilligind oder nitt, so wirt doch grosß grausam empörung in teutscher nation. Sollend dann ouch die aidgnossen sich auff des Franzosen beger, das sy inn by seinem land schützen und schirmen wellind, trennen, haben ir zuͦ ermessen, was args doruß enstehn müsse. Sollend sy dann, wie ich gedenck sy der erbainung halber schuldig sin, ainmütigklich mitt allem vermögen zuͦ dem Frantzosen setzen, ist aber lichtlich abzenemmen, was für ellend, jomer, bluͦtvergiessen und landsverherung folgen muͦß, wa dise potentaten dermassen all ir macht und vermögen an ain ander bynden werden, allso das es in allweg grosß auffsechens bedörffte, wie yeder gedechte, auff das best und lydlichst sich zeentschutten. Mir ist treffelich angst unserer fromen stett halber; dann der herren wort sind yetz treffelich süsß und guͦt; damitt lasst man sich etwan blenden. Und bitt gott von gantzem hertzen, das er davor seye, damitt sy darin nitt gehellind, wiewol grosse sorg daby ist, sy werdind sich kommerlich ausschlöffen, diewyl ouch die protestierenden fursten etc. in sölichs bewilliget habend. Ich hab gedacht, wann möglich were, das onverzug denen von Strassburg geschriben wurd durch den Frantzosen, wie inn sölichs anlange, und das sy bedencken wellten, was im und inen daran gelegen sey, das sy guͦte nachpurschafft nitt lassind zerrütt werden, wie dann die warhait ist, und man das selbig nach der leng ausstrichen köndt, es sollte treffelich guͦt und nütz sin; dann damitt und von sölichs schreibens wegen hetten die von Strassburg etwas entschuldigung irer gelegenhait nach gegen den anderen stenden. Ich hett ouch ausß vyl ursachen für nützer, das sölich schryben durch den Frantzosen dann gmain aidgnossen beschäche, wie wol, wellten sy ouch schreiben, mocht nichts schaden, wann es nun alles unverzug beschäche. Ich hoff, die gesandten der stett zuͦ Spir werdind söliche schwäre, wichtige sach nitt bewilligen on hindersichbringen an ire herren, allso das vyllicht an gemeldtem schriben, so es ylends bescheche, nichts versumpt möchte sein. Hinwyder waiß ich wol, wie man etwan ylt und durch posten die ding uberhuyet, das wol möglich, es seye zuͦ spat. So sech mich ouch gantz für guͦt an, das gemain aidgnossen minen herren von Costentz ouch auff sölich mainung schribind, wie sy anlangte, das inen solichs wurde zuͦgemuͦtet, derhalben sy bedencken welten, was auff solichem allem stönde, zuͦ was nachtail zuͦ allen tailen diß bewilligung raichen möchte, wie vyl an solicher guͦter nachpurschafft gelegen, wie man dann vyl und mancherlay fürwenden möchte etc. Dann allso, hoffte ich, möchten meine herren bewegt werden, sich des zuͦ wegeren, köndten ouch sölich der aidgnossen schreiben für ain ursach fürwenden etc. Ich wellt ye von gantzem hertzen gern, das diß jomer verhüt wurde. Ich darff euch nitt schreiben, was ich waiß; so wartet man yetzund alltag ander brieff, und sind vyllicht ettliche schriben vorhanden, darinn man blauw dunst sich understeht den ougen fürzeweben. So kan das menschenkind wunder über wunder, und seind der herren hochgeferbte, kluͦge fürgeben schmaltzig und süsß, das mir warlich myn hertz bidmet by denen sachen, alls übel besorg ich, man begang etwan ain torhait, sonderlich diewyl (alls ir vyllicht wol wissen mögt) diser statt teglich nitt gering beschwerden von den aidgnossen widerfaren. Es darff hytzigis senens und schreyens zuͦ gott, das er unsß auff seinen wegen behalte. Ich hab euch vormals von ainer grossen sach und kunst geschriben; da bittend gott von gantzem hertzen, das er den finder mitt krafft erhalte zuͦ allem guͦtem. Ich waiß, das euch diß hendel ouch, wie billich, angelegen, derhalb ich euch nitt underlassen mögen, diß zeschreiben by aignem botten, welchem, so ir den bottenlon nitt wisst usserhalb ewers seckels zuͦentrichten, hat kain not, so will ichs thain; aber diewyl ich lyden mag, das ir meinem g[nädig]en herrn burg[ermaister] Rösten sölichs ouch anzögind, und es ain gemain sach ist, gedenck ich, man entrichte den botten sonst on ewern schaden; wa nitt, so sollt ir ruͦwig sein, ich will inn zefriden stellen. Ir hapt vyllicht die zeytung vorhin; noch hat mich getrüwe sorgfeltigkait getriben, das ich allso mine gedancken und guͦte beduncken hab anzögen müssen. Alls bald dann andere schreiben weyter herkommend, will ich, sovyl mir möglich, allweg euch berichten, so erst ich bottschafft hab, oder wa die sachen allso groß und wichtig sich zuͦtragen wurden, by aigner bottschafft. Lasst unß in himel schreyen. Es thett nie nöter; es hangend zornige wetter doben. Der starck g[ott] verleych, das sy sich gnedigklich niderlassind. A[men]. Datum den 22. martii anno 1544.
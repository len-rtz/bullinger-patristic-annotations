Min früntlich gruͦs und guͦttwillige dienst syen u[wer] e[rwirden] allezytt bevor, erwirdig, fromm, wolglertt, gelieptt heren. Demnoch die caplanypfruͦnd zuͦ Pfäfficken, harruͤrrend von Herman von Landenberg alls stiffter deren, jetz sonder mir alls in nammen miner khinden, so disser stifftung und lechens ius patronatus gerächtigkheytt erbfällig, ze verlychen zuͦstatt, hab ich die selbigen uß demuͤttiger bitt dem wirdigen, wolgelertten herr Jacobs Frömd von Costentz, altem schuͦlmeyster zuͦ Arow, zeyger diß, ze verlychen zuͦgesagtt mitt der bescheydenheytt, das er hievor sich üwer e. presentyeren und vor iro examiniertt sölle werden, und demnoch er bestanden und u. e. ouch gefellig, tugelich und geschicktt beduncken, wird ich imme allererst min zuͦsag bestättigen und lychen etc. Und wan dan ich nun ouch von eim decan und capittell Arow sampt andren eerennlütten imme guͦtten willen ze bewysen erbetten, langett deßhalber ouch min früntlich bitt an u. e., sy welle gemellten zeyger diß ouch umb minettwillen bevolchen haben, günstigen und gneygten willen thuͦn. Das begär ich in glych umb sy ze beschulden, und hiemitt u. e. gott selligklichen bevolchen. Datum cinstag, ersten iunii anno etc. 40. U. e. guͦttwilliger Caspar von Hallwyll zuͦ Hallwylle. Den frommen, erwirdigen und w[o]lgelerten herren Meyster Hein[rich] Bullinger, ußkünder göttlichs w[orts], sampt andrenn synen mittarbeytter[en] im wortt und anderen dergly[chen] sachen fürgesetzten und verordn[eten] der statt Zürich sampt u[nd] sonders, minen sonders gün[stigen], lieben heren.
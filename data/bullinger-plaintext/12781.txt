Der allmaͤchtig, ewig gott woͤlle üch und uns ein glückhafft guͦt jar verlihen, desse anfang er uns ruch saͤhen last! Gott woͤlle sich unser erbarmen! Uwer trüw, früntlich schryben hab ich mitt leyd und grossem kumber verlaͤsen, deßhalb, das ich sich, wie so gar kein evangelium by denen lüten  ist. O deß consiliums, das der baͤpstisch keyser beruͤfft! Die religion uff ain soͤlich consilium stellen, ist sy gar verlougnen! Eventus probabit. Uwern halben hab ich noch den trost, ir setzend dran, was ir habend, ee dann ir soͤliche condition annemmend. Man hat doch vor dem krieg nitt mee geforderet, etc. Und diewyl üch und uns dise sach lib und guͦt, ja vilmer seel und eer beruͤren wil, hab ich üwer schryben ylendts minem herren burgermeister anzeigt. Der hatt sich darab ettwaz entsetzt, denn er allwaͤg die stett für redlicher gehept. Daruff hatt er den burgermeister Haben und die 3 obristen meister, m. Joͤrgen Muͦllern, m. Dumysen und m. Waͤgman, beruͤfft. Die sind von den gnaden gottes alle trüw, synceri et vere pii, eins sins und hertzens. Hatt denen vertruwklich ein summ uß üwerm schryben fürgetragen, darüber sy sich lang beradtschlagt. Daruff beruͤfft mich min herr. Heist mich üch zum hoͤchsten dancken, und daß minen herren dise sach zum hoͤchsten zuͦ hertzen gangen. Habind für guͦt angesaͤhen, das jetzund uff sontag zuͦ mittentag ir obrister meister, m. Joͤrg Muͦller, der morn uußryten wirt, zuͦ Stein alls ein obman der kylchenguͤter ankumme, alls ob er mitt dem pflaͤger ze handlen. Da ist ir früntlich pitt, das C[on-rat] Z[wick] dahin kumme, daß er ouch umb mittentag zuͦ Stein in ein herberg fare umb minder argwhons willen. Wil sich m. Joͤrg zuͦ imm schicken und sich gnuͦgsamm ersprachen. Da so, bitten ich umb gottswillen, daß Conrad Zwick nitt uußblybe. Der m. Muͦller ist so ein uffraͤchter, ynbrünstiger gottsfründ und ein so redlicher mann, alls wir inn hie habend. Demm darff er so vil vertruwen, alls wenn ich selbs by imm were. Die sach wil nitt beit haben. Ist mir gar nitt muͦglich xin, ze kummen. Thuͦnd alls trüw fromm christen, die ir laͤben und lib für das testament und vatterland setzend! Lassend üch nuͦt abschrecken! Lassend uns von hertzen gott anruͤffen! Den botten fertig ich hynaͤcht und jetzt zuͦ 5 ur uff der nacht. Hab inn gebaͤtten, bim monschyn ze gan. Was er willig. Hab imm geschenckt 12 Constentzer batzen. Sagt: „M. Ambrosy schribt mir, begaͤrt ettwas dur mich ze erfaren. Ist schier ze spaadt. Aber sind ir morn uff den nüwen jarstag zuͦ den 4 oder vor nacht zuͦ Constantz, ist es fruͤgnuͦg.“ Das schrib ich, daß ir üch gaͤgen dem botten wüssind ze richten. Und wie ich grad das geschriben hab, kumpt m. Joͤrg selbs und sagt: „Schrib dem J[uncker] C[onradt], ich werde morn noch biß gen Wintherdur ryten. Zuͦ mittentag uff sontag wil ich, wills gott, zuͦ Stein sin. So ryte er sontags fru, das er ettwan umb die 12 ynryt. So wil ich sin gewaren. Und  wenn er dann an die herberg ryt, wil ich imm ein botten schicken, zuͦ mir ze kummen und mitt mir ze aͤssen; ich sye grad erst ouch kummen. So sol ers abschlahen, sagen: geschaͤfften halb koͤnne er nitt; danck imm vast; muͤß wider hinwaͤg. So wil er den andern botten schicken und bitten, dann er woͤlle ouch bald hinwaͤg und schnell aͤssen. Dann so sol er kummen.“ Achtend gentzlich, daruff werde nieman nut gedencken. Gott wirts wol schicken, dann ich weiß, daß er uns nitt lassen wirt. Mitt guͦter nacht, datum Zürych, des letsten decembris ze 5 urn nach mittag ze nacht 1547. In yl. Die hand kennend ir wol. Salutant te consules et consobrinum. Sinem frünt[lichen, für]geliepten her[ren und bruͦ]der M. A[mbrosien Blau]reren, p[redicanten zuͦ] Cons[tantz].
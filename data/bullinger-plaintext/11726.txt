17. October in Antorff: 6. Octobris ist unser volck für Dury komen, 6 schütz thon, sprach gehalten, und nachdems durchs rathuß geschossen, ist concordiert und Dury uffgeben worden uff gnad und ungnad; habend muessen sechtzigtusend fl. geben, davon zehentusend gewendt sollen werden, die statt vest zů machen. 7. Octobris sind die grossen Hansen mit 400 pferden hinin geritten, haben den rat abgesetzt, ouch jung und allt schweren muessen dem hertzog von Braband und kaisser, muessend ouch 200 knecht halten uff iren kosten; der schultbaiß ist gewichen. Furter ist unser volck uff Gulch zogen, dazwyschen ain schloss uff 1 1/2 myl von Dury, haist Hambach; von dem schloss haben sy 1 1/2 myl uff Gulch. Hat sich die statt uff 10. ditto ouch uffgeben mit vorbehaltnuß lyb und gůts, wie die von Dury gethon haben; werden aber ouch ain grosse summa geltz geben muessen. Hambach aber ist das schloss, da der furst und die allt frauw hoff gehalten; haben sy halb offen funden, wyn und andere notturfft sampt ainem gschütz; waiß man nitt, ob sys verbrent habend. Aber all andere schloss und flecken, so den edlen zůgehören, die durch Brabant gezogen, haben sy verbrendt; ettlich hat man gebrandschatzet, nympt den ayd von inen, muessend furter victualia zůfueren für die knecht. Nur sind sy furt fuer Pergen zogen, lygt dry myl von Gulch uff Cöln zů; die werden sich von stund ergeben; so soll der ain huf vor Irrtordt ligen; wirt sich ouch uffgeben, allso das das land Gülch vast ingenomen. Wirt nun an das land Clef gon; da ist kain widerstand; dann unser volck ye lenger ye stercker, und das kriegsvolck wirdt sich disen wynter im land zů Gulch halten. Und mitt den stetten im land zů Geldern hat man noch kain entliehen bschaid, was sy thain wellen; man hellt taglaistung mitt inen. Die haimlichaiten des hertzogen von Gulch mitt dem Frantzosen sind gar an tag kommen. Er soll seinen schwecher, den churfursten von Sachsen, und landtgrauffen anrůffen; acht man nitt, das sy sich sin werden annemen; wurde sunst ain boser krieg. Mitt den Englischen und Schotten steht es noch allso: man hort nitt, das sy ainander geschlagen haben, allain sy seyen starck im feld. Der Schott begert frid; die andern wellends nitt thain. So sagt man für war, delphin seye tod und der könig krank. In Gulch sind 800 knecht und 300 pferdt; habend all dem kaiser schweren muessen; was aber für rüter daby sind gewesen, die mitt Martin von Rossa gewesen sind, denen wirts ubel gohn. Es ist vyl gůts in Gülch gewesen, das von Franckfurt, Lypsig und Augspurg kommen; ist alles uffgehowen und pryßgemacht; die knecht haben gůt peut gehapt; ist zů besorgen, seye taler und silber daby gewesen. Es sind yetzund die gellrischen stett hie in Antorff, handlen mitt der konigin; möcht noch vom frid ghandelt werden. Item so ist ein ammasat uß Hyspanien komen, namlich ain ertzbischoff von S. Jacob, mitt 200 personen und grossem triumph, soll handlen des hürats halb zwuschen deme kaiser und dem konig uss Engelland; acht man der hurat mitt des Engelenders tochter und dem kaiser werde sinen furgang haben. Sovyl usß Antorff. Uss Wien schribt man, das die unsern mitt spott und schand abziechind und byß in tusend mann am sturm vor Pest verloren habind; sind vyl knecht kranck, unnd ist kain gelt mehr vorhanden und das vorgend vergeblich usgeben. Gott erbarm sich unser sund! Nihil praeterea, mi Bullingere, licuit. Scribo hic sanctissimo Pellicano nostro de Io(annis) Z(viccii) morte, quę ita me conficit, ut vitę pertęsus valde cupiam et ipse me carnis istius vinculis et mundi colluvione quam primum relaxare. Saluta, quam potes amanter, meis verbis Gualtherum, optimum amicum, cui utinam, quam volo, tam possem etiam temporis beneficio scribere.
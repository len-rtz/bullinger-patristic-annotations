S. Adfuerunt a singulis capitulis agri nostri Germanici deputati quidam, quorum a quinque capitulis legati petiere disceptationem concionatorum nostrorum componi, a tribus vero veritatem in Disputatione evictam et obtentam ursere et, ne quid tale posthac contingat, iuramento omnes concionatores obstringi efflagitarunt. Dimissi sunt omnes cum hoc responso, quod senatus cum ducentis hoc negotium pertractandum suscipere velit diemque constituere, Iovis videlicet post Andreę festum, et quicquid ad hanc rem conducat, tunc universum audiri. Ad hunc ergo diem et scripta senatus vestri servantur, quę plurimum promovere neque parum Buceranos consternatos reddidere. Orabimus deum, ut eventum suę glorię condignum et nobis salutarem largiri dignetur. Valete omnes. Indignatur Sultzerus ob Megandri literas. Habete me commendatum. Datum Bernę, 26. die novembris anno 1544. Totus tuus Eb. a Rumlang. Integerrimo viro d. d. Heinricho Bullingero, ecclesiastę Tigurinę ecclesię primario, domino et patrono suo semper observando. Zürich. Meister Heinrich Bullinger.
Gratia et pax in Christo. Etiamsi iam mihi desit ad te scribendi argumentum, Domine et praeceptor observandissime, non deest tamen animus, qui tibi optima queaque praecatur. Fuit non ita pridem apud nos Dominus Froschoverus, qui Coloniae nostrae belgicae qualiacunque initia vidit, qui se tibi salutem meis verbis plurimam nuntiaturum recepit, at Optimus Paulus noster Knibbius, qui biduum apud nos haesit, fusius exactiusque quo loco sint res nostrae tibi poterit exponere, quem tamen hoc epistolio onerare volui, quo tibi constare posset certius, nos tui nunquam non esse memores, qui pro virili Deum patrem oramus, ut te Ecclesiae suae diu servet incolumem. Quo loco sint res Germanicae, non dubito quin ex aliorum literis iampridem didiceris. Grunpachius quidam Herbis polim nuper astu cepit, potius quam armis, qua re coactus est Episcopus ex Grunpachii praescripto pacis conditiones admittere. Alioqui vero omnia fere silent. Tres Principes, Wirtembergicus nimirum, Bipontinus et Marchio, aliquid moliri contra optimum Principem nostrum visi sunt, missa insulsa adversus ipsius Catechesin censura, quibus per te nonnullosque alios ita responsum et satisfactum existimo, ut Brentium Cum suo Schmedelino Seriphiis ranis similes futuros sperem. Voluit etiam Princeps noster, quid ego sentirem de Censorum scripto, intellegere, itaque dum sententiam meam Consiliariis offero, aliorum etiam iudicia perlegere iubeor, inter quae sane (syncere et ex animo loquor) tuum primum locum non immerito obtinet. Refutarunt etiam Censuram illam non infeliciter nonnulli superintendentes, itaque Principum unicuique sex diversae refutationes censurae missae sunt, quas si perlegerint, deprehendent sane quam toto caelo aberret ac ubique impingat ubiquarius Brentius. Puto te superioribus vernalibus nundinis vidisse Concionatorum francofurdianorum amarulentum contra peregrinos scriptum, quos odiose Welschen vocant, huic amicorum rogatu breviter germanice pro mea tenuitate respondi, cuius responsionis meae exemplar ut amicitiae nostrae pignus tibi mitto, quod ut tibi gratum sit obnixe oro. Si quid minus dextre aut pie dictum fuerit, huius quaeso me familiariter et libere admoneas. Caetera ex Paulo nostro intelliges. Valeas, vir praestantissime, ac Dathaenum tuum ut coepisti ames. Raptim Franckendaliae 23 Octo. 1563. Tui studiosissimus Petrus Dathaenus. Ignosces quaeso lituris, vix licuit relegere. Dominis Gualtero, Lavatero, Zimlero ac Juniori Zwinglio reverenter et officiose commendari cupio, quos in Christo veneror et amplector. Clarissimo praestantissimoque viro, Domino Heinrycho Bullingero, Tigurinae Ecclesiae Antistiti vigilantissimo, Domino et Praeceptori suo perpetua fide et observantia colendissimo. Tiguri.
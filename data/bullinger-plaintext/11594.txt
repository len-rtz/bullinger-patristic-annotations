S. Grynęus ęgrotat usque ad mortem. Orabis cum tuis omnibus pro eo. Pręterea scribit Iacobus Lemonius Helvetius, philosophię et medicinę doctor (equidem non novi) ex Bononia ad Episcopium his verbis: „Ioannes Rubeus Germanus, vir doctus et christianus non mediocris authoritatis apud Cosmam, ducem Florentinorum, sępe cum principe de nostra religione communicare solet. Gaudet enim dux, quia pius prae cęteris et humanus, de rebus novis audire. Quod si tu d. Oswaldo Myconio persuadere posses vel Bullingero vel etiam utrisque, ut ederent librum christianę reipublicae summam complectentem et eum Ioanni Rubeo dicarent - hac quidem re, ut sępe mecum Rubeus contulit perquam familiariter (communia enim studia hactenus secuti sumus), speramus principem in evangelii cognitionem perventurum, qui iam non ita longe a scopo est, et maximam nos apud eam gratiam inire confidimus, quia postea ea, quę in rem nostram fore senserimus, liberius ab ipso petere audebimus - quod si feceris, perpetuo tibi devincies Lemonium.“ Hęc ad Episcopium, qui ea mihi, ut legerem et haberem, descripsit. Quęsivi interim, per quem eadem ad te quoque dimitterem, sed nemo occurrit praeter has mulierculas. Unde non fuit ocium aliud quicquam addere per tantillum temporis, quo hic durarunt. Consilium tamen meum non dissimulabo: Nihil scribendum puto, nisi prius per literas simus cum Lemonio colloquuti praeter libellum aliquem alterius authoris, in quo, quę petit, continentur, usque dum reddiderit certiores adhuc apertius, quid sibi velit; nam subesse mihi videntur pericula quędam, de quibus nunc ob perturbationes de Grynęo scribere non valeo. Addit in literis, quod Helvetiorum est nosse: „Novarum rerum hic nihil habemus, praeter quod papa Perusiam destruxit et Ascanium subegit iamque nunc duci Urbinensi minatur.“ Hinc intelligis, quonam usurus esset militibus Helvetiis, si darentur. Aiunt ducem illum suspendisse legatum pontificium, episcopum. De quo cum rogarent primores aulę, quonam honore, an aliquo, deberent tractare legatum, dicunt respondisse ducem: „suspendatur“, et protinus suspensus est. Hęc potui, non plura, cum per tempus tum propter dolorem Grynęi. Vale cum tuis et Theodoro. Basileae, raptim, 27. iulii anno 41. Os. Myconius tuus. Domino Heinricho Bullingero, episcopo Tigurino, in domino suo.
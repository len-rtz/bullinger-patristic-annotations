Gratiam et pacem. Gaudeo valde, frater amantissime et domine in Christo colende, et tibi usqueadeo probari potuisse d. d. Alberti ingenium, nam revera Christum diligit et quaerit ex animo; hic illum servet in finem usque ad gloriam nominis divini et ecclesiarum incolumitatem! Relegi praefacionem d. Gvaltheri in opera Zvinglii, postquam ille discessisset, et revera video Gvalterum negotium hoc non immodeste tractasse, adeoque nihil prorsus de hac re oportere dici, si haec necesse sit expungi aut mutare; nihil itaque mutandum esse videtur. In describenda Zvinglii vita summam adhibebo diligentiam dei invocato auxilio, ne quid in laudem aut odium cuiusquam ullo ex privato affectu dicam, sed ut omnia vere et prudenter, moderate et recte dicam ad aedificationem bonorum. Tu ora dominum, ut adsit nobis et moderetur et ingenium et calamum. Ago tuae charitati gratias pro fraterna admonitione. De authore Speculi illius infoelicissimi secretum concreditum et apud me sepultum fore credas. Scribit d. Musculus eius Coniecturas Witenbergae cum risu esse explosas. Nec est, ut ores, ne te celem, quae Philippus ad nos dederit; nihil enim mihi tam secretum est, quod non sim fratri tibi charissimo et intimo revelaturus. Describo ergo epistolam, sed ea lege, ut tibi et fidis tuis serves: [......] Habes Philippi epistolam, ex qua facile licet colligere, quo animo sit Philippus; dominus servet illum! Lutherus vero non pacem, sed bellum perpetuo quaerit, quo pugnet pro sua, non Christi gloria. Saulino enim spiritum rapitur et multos viros bonos Davidis filium benedictum sequentes eiicit in exilium et persequitur, sed concidet tandem proprio (proh dolor) gladio superbum illud ingenium. Dominus misereatur eius! Nihil moderati habet hic vir; non curat infirmos, non curat ecclesiarum aedificationem, totus furiis agitatur. Rem autem facies gratam, si, quae huius acceperis, mihi miseris, quae videlicet ille contra nos dedit; nam Iusti Menii librum dumtaxat cum praefacione Lutheri habemus, scriptum contra nos praetextu nominis anabaptistici. Nosti et Cochleum Replicam (sic enim appellat) Responsioni meae opposuisse non indoctam modo, sed egregie impudentem. Paucis respondebo, ubi ocium fuero nactus. Undique et ubique bella et pugnae; sed alacres et tranquilla mente sumus in Christo Iesu, domino nostro, cui laus et gloria semper. Scripsit idem ille meus adversarius librum contra Musculum, amicum nostrum. In eo mire suggillat artes et nescio quae occulta consilia et acta a legatis ad Lutherum missis Francfordiae conscripta. Ego profecto doleo, si fraudulenter egerunt negotium concordiae profecto infelicissimę. Utinam quievisset Bucerus! Obiicit Musculo Cochleus, quae de eucharistia dedit in Matthaeum, ac me permovit, ut legerem et ego. Sed, o deus, quam vellem illum purius et circumspectius scripsisse! Totus bucerisat et nescio quae profert, quae nunquam ullis docebit scripturis. Quam frigide confutat orthodoxum et a temporibus apostolorum hucusque servatum verborum domini sensum et expositionem simplicissimam et tutissimam: „Hoc est corpus meum“ id est: est signum corporis mei, memoria corporis, significat corpus. Unde nobis profert alia quidem signa exhibitiva alia esse significativa? Quis veterum unquam exhibitivorum meminit signorum? Neotericum Buceri inventum est. Lutheri expositio non veteris ecclesiae est: „Cum pane datur tibi corpus Christi verum et essentiale.“ At bonus ille vir haec omnia habet in commentariis suis, quae malignus et maliciosus ille senex valde exagitat. Quaedam ego de his dabo ad Musculum, quem quo amo tenerius, eo magis doleo negotium illud simplex tractasse tam obscure et ancipiti quadam ratione in quibusdam sequendo Lutherum, in quibusdam Bucerum. Philippus autem cuperem ex hyenis et bestiis illis truculentissimis liberatum tutiore aliquo hęrere posse loco. Dominus illum eripiat! Pro eo oremus, quaeso, fideliter. Educetur aliquando Loth, ut superbia et fastus quorundam puniatur. Nescio, an Heidelbergae optimo viro sit consultum; sed dominus non deerit suis; ego tantum pusilanimitati eius metuo. Nepotem ex fratre cures, obsecro; adolescens est, qui admonitionibus eget et obiurgationibus, nisi animum mutarit. Ego me tibi et tuis vicissim obstringo ad paria officia. Schenkius vester est homo doctus, pius et modestus, quem amo ex animo. Salutabis illum et habebis commendatum. Amsladorff episcopus factus est, ergo episcopalia munera exercet. Alle bischöff müssend besässen sin mitt tüfflen; dorumb ist ers ouch. Multorum malorum author est in ecclesia; deus rependat ei! Fridens halben hatt der künig sine botten mitt credentz an die von Lutzern alls die obristen, die imm die knächt gelassen, geschickt und lassen verkünden, das imm ein guͦter frid gemachet. Der könig sol dem hertzog von Saffoy sin land wider lassen, sich by läben des keysers Meylandts entziehen, fürohin ein fründ und gsel des keyssers sin, alle gfangnen ledig lassen und sine panyten ynlassen; der keysser sol das ouch thuͦn, des königs fründ sin, die gfangnen ledig lassen, die panyten ynlassen und sin dochter gäben dem hertzog von Orlientz mitt sampt den Niderlanden untz an Rhyn. So sy fürsten by einandren habend, sol Meyland und graffschafft Burgund iro sin nach des keyssers todt etc. Das aber der Engellender nitt in fryden gewölt, zücht der könig hinab mitt allem sinem züg uff Buloniam, inn mitt schlahen, oder wie er mag, abzetriben; da wirts noch schnuffen gällten. Quid si? Caetera intelligis. Vale et Welserum saluta, cuius fragmentum hic una mitto; gratias ago. 10. octobris, pridie quam ante 13 annos Tigurini caederentur a Quinquepagicis, 1544. Salutabis omnes fratres. H. Bullingerus tuus. Clarissimo viro d. Ambrosio Blaurero, fratri incomparabili suo.
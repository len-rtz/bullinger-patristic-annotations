Mein früntlich willig diennst unnd was ich eerenn liebs unnd guͦts vermag, sye euch alzeit zuͦvor, früntlicher lieber herr unnd schwager. Ewer schrybenn der cleglichen verendrung, die sich verschiner zeit by euch so unversehenlichen zuͦgetragen, darzuͦ die groß widerwertigkeit, so euch und miner schwöster inn solcher enpörung zuͦgestanden, hab ich alles inhallts vernomen, unnd ist mir sölches alles inn trüwenn leyd. Ich hab ouch inn berürter hanndlung miner schwöster halben vil sorgelicher anfechtungen gehept und erlitten; dann ich alwegen besorget, das irn etwas untzucht und schmach von den unverwuͤtten lütten begegnette, das doch, gott sye lob, inn allweg verhuͤt worden. Nachdem aber euch hieruff uß göttlicher fürsehung dermassen ein christliche amptsversehung angevallen, zuͦ derselben thuͦn ich euch vil glücks wünschen, dann mir sölchs ein grosse freyd ist, inn guͦtter hoffnung, ir werden dasselbig zuͦ pflantzung götlicher eeren und zuͦ nutz der mentschen seelen versehenn. Desglichen wöllent ir mein schwöster alzeit inn trüwem bevelch haben, auch iren von minettwegenn vil guͦts sagen. Mein husfraw, die nun zwentzig wuchen ein bedtrys gewesenn, laßt euch und mein liebe schwöster gar früntlichen gruͤssen, mit hertzlichem begeren, ir wöllent gott den herren für sy und unns alle pitten, auch unns alzeit lassen bevolhen sein. Datum inn il uff den 18. tag juny anno etc. 32. Ewer guͦtwilliger Johann Adlischwyler, statschryber zuͦ Rynfelden. Dem ersamen wolgelertten herrn Heinrichen Bullinger, fryer künsten Meister und des wirdigen stiffts Sannt Felix und Regula zuͦ Zürch predicannt, minem früntlichenn liebenn schwager.
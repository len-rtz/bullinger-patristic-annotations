S. Sub nundinarum Francophordensium tempus ad te scripsi, mi d. Bulingere, quas meas literas per vestros typographos ad te perlatas arbitror. Et quamquam hoc tempore nihil admodum scriptione dignum haberem, tamen, cum hic civis isthuc proficisci pararet, ad te scribendum esse mihi putavi, ut responderem et tuae peticioni et meae promissioni in penultimis meis. Per quem tuto recribere poteris, si modo tua negocia tantum temporis tibi concesserint. In vestra Confessione legi de Campano, quem vobis scribitis prorsus ignotum esse, quod mihi sane mirum visum est; nam vel ex publicis rumoribus aliquid de illo errore ad vos pervenisse debuerat. Ego memini temporis, quo adolescente Coloniae se obtulit ad publicam disputationem contra meos Colonienses sophistas et mittebat pias aliquot propositiones, quae adhuc, ut puto, Coloniae inter bonos viros reperiri possent. Nunc vero, quantum in eo est, papatum libenter erigere vellet et in hoc totus est, ut purgatorium astruat, de quo volumen quoddam scripsit, quod est approbatum a meis summis amicis theologastris Coloniensibus. Eius mittam brevi, et ubi certum ad te habere potero, exemplo. Iam et brevitas temporis et occupationes plura scribere prohibent. Vale in domino et ignosce meis notulis. 18. maii 1546. Bonnae. Petrus Medmannus tuus. Ubi misero assertionem purgatorii, simul etiam de Campano copiosius. Clarissimo viro d. Henricho Bulingero, in ecclesia Tigurina professori sacrarum literarum diligentissimo, etc., suo modis omnibus s[alutem[?]]. Tiguri.
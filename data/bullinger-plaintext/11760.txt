Gratia et pax a deo patre per Iesum Christum. Charissime frater, adfui pro virili Erasmianę causae, qui coram senatum nostrum convenit, integritatis et honestatis sue celeberrimum testimonium nactus, neque id egre factum est, cum illius nomen nullo iniquo rumore apud nostros unquam denigratum fuit; sic innocentia tandem suis prodit coloribus etc. Ego tribus septimanis ingenti oculorum morbo laboravi nec adhuc plene restitutus; dominus faxit, ut restituar, si illi visum fuerit. Annotationes tuas in Matheum vel potius commentaria magna diligentia legi et iterum lego, ut que michi gratissima sunt, quia simplici veritate suffulta, aperta et solida. Dominus det per te nobis plura eius farinę scripta. Perge, mi Bullingere, ut coepisti, ut regnum Christi subinde magis illustretur. In propinquo dies est, quo revelabuntur cordium abdita. Fideles simus in tam sancto ministerio olim condignam (quia dominus promisit) recepturi coronam, quę nobis cum Christo in deo abscondita est. Ante biennium finivi pro publica contione epistolam ad Romanos, nunc scribo in eandem homilias, quibus multum laboris insumo. Ora, mi frater, dominum, ut, quod incepi, foeliciter finiam. Scripsi antea in eam epistolam commentaria Latina; ea nunc in homilias dissero Germanice. O mare profundum divine sapientię! Scripsi aliquot sermones Germanice de negotio eucharistię, quos Paulus Fagius habet prelo tradendos. Iam pro publica contione explico epistolam priorem ad Chorinthios; quę ubi finita fuerit, si dominus dederit, similiter in Germanicas homilias digerere tentabo. De Svenckfeldo, bone deus, ut perpetuo sui similis est chrestologus ille; veterum canit subinde cantilenam, odio gravat ministros verbi, rursus atrociter bonum nostrum Butzerum flagellat, nulli nostrum parcit, sycophantię notat omnes praedicatores levitatisque, quod nunc hodie dicant et scribant, cras vero diversum. Plenus calumniis est mira hypochrisi tectis. Dominus velum detrahat, ut retecta facie toti orbi conspicuus fiat. De comitiis Nurnbergensibus nichildum habemus. Adest Ferdinandus et dominus a Granvella; confluunt undique proceres imperii, utinam in domino. Reliqua ex fratre nostro Erasmo audies, qui tibi vice sit epistolę. Mitto, que de Butzero nunc Bonne laboranti ad me Hedio, Argentoratensis ecclesię concionator. Uxor cum liberis valet, tribus filiis et duabus filiabus. Uxor mea te multis simul et tuam costam in domino optime salvere iubet. Salutant te per me fratres omnes et symiste, simul et Funckius, consul noster. Dominus sit cum spiritu tuo. Gervasium, veterem amicum tuum, amare ne desinas. Datae Meminge, anno 1543, 26. ianuarii. Tuus Gervasius Schuͦler. Ornatissimo viro Heynricho Bullingero, Tigurinę ecclesie episcopo, domino, praeceptori et fratri in Christo charissimo.
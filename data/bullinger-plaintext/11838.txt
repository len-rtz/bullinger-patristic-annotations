S. Non me recte accusas negligentię, mi Bullingere; nam eo die, quo postremas tuas scripsisti, et ego meas ferendas ad te commendavi (quamvis descriptas a Leodegario tuo) per parochum vici ditionis istius Wald. Si nihil reddidit, requirito; nam omnia, quę novi certa, misi. Pręterea de Coloniensi quędam significarat Bucerus, quę continui, quia noram Bucerum ipsum scripsisse tibi per Froschouerum longe plura, quem nescio tamen, an redierit. Tribus agminibus proficiscitur cęsar in Gallum, qui pleraque oppida in d[itione] Lutzenburgensi cepit et incendit, nuper etiam Lutzenburgum ipsum. Superest Diedenhofen, quod oppidum si occuparit, in ea regione negocium erit cęsari. Hispanis et Italis nihil pertinaciter malignius. Dum transierunt per ditionem Coloniensis, hic clamor fuit: „Maza, maza Lutheran[os?]!“ Vastarunt omnia, pepercerunt hominibus tamen. Ex mandato, quod mittit Gastius, videbis impietatem cęsaris. Quamvis d[ominus] et amicus noster de Rischach mirabiliter hunc tueatur. Scripserat insuper M. Theobaldus Nigri et Cracoviam obsessam a Turca. Equidem spero meliora. Ea re terribilius nihil; nam sine negocio foret illa occupata aditus in Saxoniam. Et circumfertur libellus de proditione Italorum quorundam contra Strigonium. Captum adserunt et Stuͦlwissenburg. Hęc sunt tempora praesentia. Dominus tueatur verbum suum. Vale. Basileę, kalendis octobris anno 1543. Os. Myconius tuus. D. Heinricho Bullingero doctissimo suo.
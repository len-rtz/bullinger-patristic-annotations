S. D. Binas a tua humanitate recepi, quibus nihildum respondi. Et quamvis in iis nihil sit, ad quod respondere oporteat, volui tamen significare illas mihi bona fide redditas. Iocaris et rides, quod scribens ad Myconium Myconio dicere iusserim Myconium, quod tamen dixeram Myconio. Sed hinc potes colligere, quam implicatum me reddant multa eaque varia negotia. Quid vero de te dicam, annon et ipse rideam, cum legam postremas tuas 44. martii esse datas, haud dubie in anno aliquo primi sęculi, in quo putant nonnulli longiores fuisse menses et dies breviores. Verum agnosco erratum et scio 44. positum pro 24. martii. Et facilis quidem est lapsus in rebus huiusmodi. De Hesso nondum pronuncio. Aegre enim credo virum illum aliquid alere monstri. Quodsi fallit me mea spes, non fallet me tamen, quoad vixero, princeps aut homo ullus. Scripsit quaedam sub fide silentii d. Ioannes Pistorius, intimus meus, unde rursus bene sperare incoepi. Dominus sarciat, quae desunt nobis. Navis Indica videtur attulisse materiam uberem fabulandi (non enim dicam mentiendi). Quid enim negotii Carolo cum Indis? Sed ita magnifica crepunt mercatores, qui Carolum, putridum cadaver, adorant. Ego potius Indicis navibus advectas crederem multas pestes! Metuo, ne Argentina sese dediderit, sed expecto tuas literas. Anglum illum per te mihi commendatum coactus sum in meas recipere ędes. Aegre enim comodum hospitem invenit. „Coactus“ tamen dico ex phrasi; nam libenter et ex animo illum, quia syncerus esse videtur, recepi. Nanciscetur hospitem, opinor, d. Ioannem Jäckli, qui praetorem urbis agit, iam vero collegii nostri camerarius est, vicinus olim tuus ex opposito. Iam agit in aedibus S. Angeli ex opposito aedium Zvinglii felicis memoriae. Verum ante festum non migrabunt ad ipsum. Haec 28. martii totidem verbis ad me dedit d. Vadianus: „Nostri heri literas e Neroberga acceperunt, quibus significatur post cladem illam Rochlicensem Mauritii copias alio rursum loco profligatas octo milibus equitum et peditum desideratis. Ferunt et Bambergam occupatam ab electoris copiis. Certum est [in]structissimo exercitu electorem adorsurum caesaris exercitum, quantuscunque tandem sit futurus.“ Haec ille. Quod, ut verum esset, modis omnibus cupio, ita de veritate eius admodum dubito! Commendo tibi hos nostros adulescentes. Alter Buchteri nostr[i] filius est optimae spei. Divertent, opinor, ad herum Josiae. Tu ergo, si quid videris i[psos] peccare, veluti filios admone, etc. Vale. Tiguri, 4. aprilis 1547. Praestantissimo viro d. Osvaldo Myconio, fratri et domino suo colendo. Basel.
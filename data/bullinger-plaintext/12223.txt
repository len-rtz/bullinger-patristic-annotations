Cogor nunc per meas occupationes unis ad vos omnes literis scribere, viri fratres in Christo domino dilectissimi, idque paucis, nam tempus multa non permittit. Literas vestras forte fortuna, dum huc proficiscerer in itinere, accepi, mihi multo gratissimas; in quibus suspicari mihi videmini me de deserendis Phrisiae ecclesiis aliquid cogitare. Ego vero nihil huius cogito, sed aliis quoque operam meam ad tempus aliquod denegare non possum, idque permittente mihi mea ecclesia. Sic primo vere adfui principi Coloniensi ab illo vocatus, sic et nunc huc veni. Libenter ad vos usque perrecturus - quos ex animo videre cupio -, si quoquomodo licuisset. Sed neque Argentinam proficisci potui, ut Bucerum viderem. Et iam cogor rursum reditum ad meos adornare, iamque cras hinc solvo ad principem Coloniensem; illac ad meos rediturus. De mea constantia in eo doctrinae genere, quod vobis perspectum esse puto, non est, quod quidquam dubitetis. Ego extra certum aliquod verbi divini testimonium caecus plane - quod ad divina attinet - esse volo, neque tantum tribuo ulli humanae prudentiae ullive industriae, ut illi sine verbo niti velim. Scio me iudicandum esse olim non ab hominibus, quantumlibet prudentibus ac ingeniosis, sed a puro aeternoque verbo dei nobis a Christo domino per suos apostolos tradito. Huic itaque soli me totum pro mea infirmitate subiicio et dominum precor, ut vere regio sceptro hoc suo me regere dignetur ad gloriam sui nominis et ecclesiae suae aedificationem. Hic causa religionis negligenter tractatur et fortassis in alia comitia rursus differetur. Plura non possum. Opto vos omnes in domino recte valere. Raptim, Vormaciae, 9. iunii anno 1545. Vester ex animo, quantus est, Io. a Lasco. Doctissimis et pientissimis viris Chunrado Pellicano, Henrico Bullingero et Gerardo tom Camp Phrisio, fratribus et amicis observandissimis. Tiguri.
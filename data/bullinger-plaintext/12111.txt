S. Quem ad me dono misisti librum placet ut et prior, quem dedisti. Ago tibi gratias immortales; quod unum valeo, cum vires desint ad referendum, quamvis animus sit paratus ad obsequia simul omnia, quibus tibi possim aliquo gratificari modo. Cochleanum nihil vidi contra te unquam. Ante dies plus minus decem prandebam cum bonis quibusdam viris, inter quos erat, qui dicebat: „Iacet in ędibus meis libellus Cochlei adversus Bullingerum, qui est Butleri Angli; utinam esset tabellio Constantiam iturus, quo redderem Anglo, quod suum est!“ Ego protinus: „Commendabis mihi libellum; scio nuncium.“ Quod tamen non ob aliud dicebam, nisi ut viderem, quidnam ille contra te. Datus est mihi libellus; introspexi, vidi antagonistam plus nimio desipientem; nam inveni adhuc hęrentem in intercessione divorum; quales quoscunque invenio, miseros iudicare compellor. Theologus doctus, vetus, exercitatus etiam scribendo in elementis hęret etiamnum Christianę sapientię minimis. Valeat ergo propediem abiturus ad Eccios et Fabros reliquosque similis farinę doctos et sanctos. Libellum Lutheri, de quo totus clamat mundus, nondum vel extrinsecus adspexi. Hic fuerunt tres; ex his unum habuit Gastius, hac in re diaconus haud fidelis, sed mox dimisit. Similiter ait se fecisse civis quidam, cui filius est Witembergę, qui miserat. Tertius venit in manus dominorum, qui, postquam lectus est, in tenebras est coniectus, et cautum, ut ad senatum perferantur, quicunque deinceps huc perveniant. Misi ergo ad Argentinenses et precatus sum tertio, ut libellus detur ad me, sed frustra; rescripserunt enim et iurarunt sancte nonnisi exemplar unum esse in tota civitate. Ego apud me: „Fatale forsitan est, quod libellus iste non venit ad te.“ Similiter questus sum ante dies tres vel quatuor apud Gastium. Dixit is se suum repetiturum. Tum, si dominus voluerit, et mihi videbitur. Ergo iudicare de illo scripto non secus possum, quam ut audio. Neminem adhuc audivi, cui id placeat; aiunt apud Svevos quosdam esse, qui, dum hactenus steterunt a Luthero, nunc ab eo plane defecerint. Clamant omnes, quos ego novi: „O crudelitatem, o temeritatem, o insaniam!“; respiciunt autem ad audaciam iudicandi et condemnandi bonos, doctos et sanctos viros, qui aeque laborarint in restituendo christianismo ac Lutherus ipse. De eucharistię argumento tacuerunt, quotquot hactenus audire contigit; quid igitur sentiant, dicere non possum. Ego sententiam meam exposui iterum in die Nativitatis domini publice ex Confessione ecclesię nostrę impressa; stat sententia per dominum ita manere, quod ea mentem domini Iesu plane videtur exprimere; si quid erro, quęso, dominus parcat erranti, non pertinaci; ex verbis nanque domini pro mea tenuitate non possum aliter. Scio autem me in errore, siquis est, inventurum veniam, quandoquidem, dum erro, esto, ex verbis erro Christi simplici fide receptis. De legato Basiliensi nescio quid dicas; adeo clam nobis, quę sunt extra ecclesiam, aguntur omnia. Illud constat tamen: Magistratum nostrum pro lege mulctasse carcere et pecunia inobedientes suos omnes; et infimus praeter custodiam coactus est dare 3 florenos; quos si non habuit, in captivitate compulsus est per certos dies pane et aqua solis utendo persolvere. Pręterea, quia et ecclesiam dereliquerunt seipsos excommunicantes, impositum est, ut, si velint uti communione sacra coenę dominicę, se cum ecclesia prius reconcilient, peccatum libere confitentes, et ob id dolorem comprobantes animi et in posterum pollicentes et dominis et ecclesię iustam obedientiam. Quodsi coenam contemnere malint, ut ita reconciliationem evadant, extra ecclesiam constitutos iam potestati nos commendabimus, ut eos tractet iure suo; nam illa, quę sua non sunt, haudquaquam adtingit. Cęsar nos interim graviter divexat suis citationibus, quibus, quia propter foedus hucusque sumus reluctati, minę volant per imperium, maxime autem per viciniam totam Ba-silienses, ad obedientiam bello compellendos. De animo eius hominis iudico, qualiter didici ab annis fere triginta: Cupit Helvetiam hactenus indomitam a se domari. Equidem sum persuasus eam laudem ipsum desyderare prae Turcę victoria. Habet occasionem hodie, qualem vix deinceps comparabit, quantumvis Turcae immanitas et concilii institutio, vera an ficta nescio, remorari valeant. Proposito igitur, ni dominus prępediat, conabitur satisfacere. Petiit a Constantiensibus (quod nosti), ut partem copiarum Hispanicarum in civitatem suam recipiant; petit idem a vicinis nostris Alsatiensibus, vel saltem timent sic propediem (nam ita conqueruntur) petitum iri. Ad quidnam, nisi ut praedicto satisfaciat consilio? Proficiscens in Turcas non placet Turcas Helvetios post tergum relinquere. Hisce verbis Selestadię primores loquuti sunt coram viro Helvetio, quem Helvetium esse tamen ignorarant. Ita sunt turbarum, dissensionum, minarum omnia plaena. Age, adhuc graviora commerentur peccata nostra. Dominus misericorditer suos respiciat. Nisi Gastius me praevenisset, ego certis de comitiis te instruerem. Fuit apud me filius fratris tui, pellio, quaerens magistrum; quem dum in tota civitate non inveniret, occurrit nescio quis promittens sumptus, si secum Argentinam ire vellet. Ego postquam monuissem, ne quid inconsulte, digreditur hoc animo, quod commendaturus esset mihi literas ad vos. Sed, quid acciderit, ignoro; deincep[s] non vidi. Gratum certe fecit, quod me invisit. Invitabam, ut per noctem maneret apud me; verum propter socium renuit. Dominus ipsum tueatur et nobis omnibus spiritum sanctum suum largiatur, ut intelligentes, quę ipsius sunt, strenue sequamur ad gloriam dei. Amen. Vale cum domo tua, domino Pellicano et domino Theodoro in Christo semper. Basileae, ianuarii anno 1545. Os. Myconius tuus. D. Heinricho Bullingero, vigilantissimo Tigurinae ecclesiae antistiti, domino suo inprimis venerando. Z[urich].
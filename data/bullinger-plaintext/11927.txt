S[alutem] d[ico]. Inspexi pleraque, quae edidisti, ac degustavi. Sed enarrationem Iohannis fere totam perlegi. Nam cum de multis sententiis mecum sepe conferat quidam meus amicus, qui hic Iohannem interpretatur, subinde ad tuum scriptum redeo te quoque consulens. Amo enim ecclesiam et sepe sensi iudicia ecclesiae magnifacienda esse. Ideo et veterum et recentium sententias confero, ut simplicem, nativam, propriam ecclesiae doctrinam et ipse teneam et aliis tradere possim. Ac sepe testatus sum placere mihi enarrationem tuam, et quod vera dicit et σύμϕωνα verae ecclesiae dei ac salutaria. Multi interpretes alienorum operum ita expatiantur ac deerrant a suis autoribus, ut nihil dicant aut pauca πρὸς ἔπος. Tua enarratio immoratur proposito argumento et id illustrat. Quare non solum pro codice misso meo nomine tibi gratias ago, sed etiam publico nomine pro editione teque, quod facis, adhor[tor], ut de ecclesia bene mereri pergas edendis piis, utilibus et moderatis lucubrationibus. Vidi in Mattheo locum περὶ μονογαμίας, et defendi eam publicis scriptis. Utile est et pium. Et vellem dialogum excusantem πολυγαμίαν non esse editum ac meum iudicium ante editionem illis ipsis dixi, apud quos natus est. Nihil enim proderat eam camarinam moveri. Silentio potius obruatur res et hominibus alioqui bonis et bene merentibus quaedam condonanda sunt et mala nostra arte lenienda. Idem te oro de epistolis, si quae scribuntur ex his regionibus horridiores ab aliquibus, nos tamen reliqui foveamus consensum et animorum coniunctionem inter nos nec magis divelli nostras ecclesias sinamus. „Non tam“, inquit Basilius, „sinistrae opus est dextra quam ecclesiae concordia docentium.“ Facilius accendi et retineri bonorum studia, maiori gravitate disciplina qualiscunque defendi potest, si doctores et in docendo consentient et inter se mutua benevolentia coniuncti erunt. Ideo, quantum possum, astringere nostram coniunctionem, non dissipare velim. Haec simplici animo et candide scribo teque rogo, ut de tua voluntate rescribas. Domino Pelecano, veteri meo amico, salutem opto, cuius literas ad Marcum quendam scriptas ego cum casu vidissem, ad me recepi nec tradidi Marco, μὴ πῦρ ἐπὶ πῦρ. Bene vale. Die 25. martii, quo ante annos 5504[!] Adam conditus est, ante annos vere 154[5] conceptus est Christus, et ante annos 1511 crucifixus est Christus. Typographo pro missis bibliis ago gratias. Philippus Melanthon. Clarissimo viro eruditione, virtute et pietate praestanti d. Henrico Bullingero, pie docenti evangelium in ecclesia Tigurina, amico suo.
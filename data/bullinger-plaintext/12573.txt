S. Venerunt ad me hii duo cives Tigurini, Hanns Hug undt Meinrat Oggenfuͦß, ascendentes ex Moravia, enudati prorsus propter longinquam profectionem pecuniis, rogantes, ut vel aliquot saltem eis mutuo darem florenos. Ego ipse, pecuniis tam nudus ut nihil supra (quippe qui ante paucos dies Zollero 30 mutuo dedi florenos), nec eorum potui satisfacere petitioni, nec tamen volebam conterraneos (quamvis uterque eorum mihi hactenus nisi ex facie fuerit ignotus) inanes dimittere. Quia autem non unicuivis fidendum (hactenus enim toties ictus sum, ut, sicubi possim, caveam), dedi eis [unum c]orona[tum ad singu]lares, eo tamen praetextu, quasi d. archigrammataeus hos eis mutuo dederit, ut intra 14 dies tibi eos reddant. Huius contractus reliquerunt apud me chirographum suum. Si ergo tibi reddiderint, fac, obsecro, quam fidissime ad me mittas. Chirographum me iusserunt lacerare post acceptas pecunias. Vale. 5. augusti. Libros, quos in aliis petii mihi mitti literis, ex his solve; reliqua transmittito. Consules heri cum 100 ferme equitibus Werdam profecti principes excepturi. Item ammanus Voglerus eos secutus. Is dixerat se his mutuo daturum, sed relinquens eos profectus est Werdam; quod illos male habet supra modum. Tuus ex animo Hallerus. D. Bullingero, Tigurinae ecclesiae vigilantissimo pastori, suo colendo patri.
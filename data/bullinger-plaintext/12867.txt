Mein gantz willig, unverdrossenn dienst zuvor, erwurdiger, hochgelarter, großgunstiger, gepietender herr unnd geliepter in Christo. Ich hab ewernn wirden hievor geschriebenn, darinn ich mich zum hochstenn unnd vlissigstenn der mir beschehenn gutthatenn halbenn bedanckt habe, mit erpiettung meinem geringen vermugenn nach, wo ich kont, dasselbig zu verdienenn. Nun weiß ich nicht, ob ir denselbigen brieff empfangen. Do ir aber solchs nicht bekommen, wil ich mich nachmals zum vlissigstenn alles gutenn bedanckt habenn, mit bit, mir nicht vicium ingratitudinis zutzeschreiben, das ich euch nicht mehr geschriebenn. Inn was geferlichkeit des kriegs unnd sterbens wir inn dissem lande sitzenn unnd was weither furhanden, werdenn uch meine sondere guten freunde, Rudolphus unnd die anderenn, weither antzeigenn. Damit ir unnd andere, mine gunstige herren, auch min testimonium, wie sich dieselbenn ewer gesandten alhie gehaltenn haben, daruff geb ich uch bei miner warheit unnd trueenn zu erkennen, das sie die zeit, so sie bei uns gwesenn, mit irem studirenn gantz vlissig, fromlich unnd zuchtig gehaltenn. Wolt gott, das unsere studiosi anders nicht dann sie studirten unnd inn zuchtigem lebenn auch also hieltenn! Dann ich vonn inen nie kein unmessig zechens oder einigen uberfluß in anderm hab vernemen konnen. Got geb inen furter sein gnade, das sie also seiner gotlichen m[ajesta]t zu ehrenn unnd dem nechsten zuu guten furtfharen mugen. Wil derhalbenn gantz dinstlich gepetenn han, wiewol ir solchs ohne das thun werdet, sie inn gunstiger guter furderung unnd bevelh zu hann, etc. Das alles ich uwern wirdenn dinstlicher guter meinung nicht wollen verhaltenn. Bit, wo ich etwas ungeschickts geschriebenn, mir solchs, als einem jungen gesellen, dasselbige zu gut zu hann unnd im bestenn zu verstehen. Dann uch unnd denn uwernn nach meinem geringenn vermugen zu dienen, bin ich gantz willig bereit, unnd thu mich hiemit ewern w[irden], als meinem herren, bevelhenn. Datum Marpurg, denn 20. februarii anno, etc., 47. E[wer] w. dinstwilliger Lorentz Blanckenheim s[ubscripsit]. Wo es e. w. nicht beschwerenn wolt, dominum meum Gvaltherum zu salutiren, mit antzeigung alles guten, desglichenn d. Bibliandrum unnd andere mine herren, so bei uns gwesen sindt, so bitt ich vlissig, inenn dasselbige antzutzeigen unnd mich als irenn diener inen bevelhen. Clarissimo et ornatissimo viro Henricho Bullingero, apud Tygurinos divini verbi ministro, domino suo nunquam non colendo.
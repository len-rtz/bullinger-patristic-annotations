Ut pactis stem fidemque redimam, ornatissime Bullingere, ea de causa poscis, quia libellum de monasteriis Germaniae veteribus meum tibi et Froschouero nostro daturum promisi. Fateor sane, promisisse me atque hac inprimis de causa sollicitum in dies magis ac magis, ne non, quod sum pollicitus quodque non sine gravi mei nominis odio dabo, quam commodissime in lucem edatur. Nequit autem fieri, ut proximis nundinis edatur, cum aliis de causis, quas referre nihil attinet, tum illa maxime, quod certum habeo, senatum nostrum hoc mihi non daturum, ut in lucem exeat, ego vero committere nullo modo ausim, ut ipso vel invito vel ignorante chalcographo vulgandum traderem. Dabitur autem haud dubie nobis occasio brevi, ut longe opportunius edatur id quicquid est operis, quam in praesentia posset. Velim autem, tibi persuadeas sic animatum esse, ut, si istaec mea velut cessatio quaedam aut verius formido iuvandae pietatis esset obfutura, ut eo non edito damni quicquam dari ecclesiis vel nostratibus vel exteris Christum uno spiritu et una fide nobiscum colentibus existimari posset, profecto vel invito magistratu nulloque periculi ullius respectu me vobis obsecundaturum; modo cum sim certus nil necesse esse, ut ulla vel levi causa praecipitetur, interim autem, ut res sese senatus nostri et Antronii nova cottidie molientis habent, non sine gravi aliquo vel publicae rei vel privatae meae incommodo et iactura in multorum ipsum manus venire posse. Insequor enim illic alia monachismum, maxime Benedictinum, tanta libertate, ut demonstrem, haud admodum bonum fuisse vel illis saeculis, quibus eum Germani cum admiratione quadam coluerunt et auxerunt, ac inde si(c) inertiam, ruditatem, barbariem, ad haec et ambitionem et avaritiam cum veterum tum etiam recentiorum monachorum ex certis vetustis et novis indiciis, monumentis argumentisque expono et pertracto, ut nec ferendam amplius nec tolerandam facticiam illam religionem tot abusibus dedecoratam et perditam efficacibus rationibus convincant. Laudo interim veteres quosdam ritus et studia minime impia; sed sic laudo, ut ea laudatio magis ad principum curam et diligentiam, qui monachismum quam integerrimum esse cupiebant, quam ad monachorum vel sobrietatem vel abstinentiam redundet. Quomodo autem a me laudari putas monachismum, quem auferri et tolli de medio suadeo? Proinde, ut pluscula vel maxime commendem, tamen sic quae reiicio et damno praeponderant, ut, licet idem argumentum et saepius his annis et a doctissimis viris tractatum sit, tamen ego odii coronidem non parvam arbitror, ubi opusculum edetur. 3. Kal(endas) Iunii 1540.
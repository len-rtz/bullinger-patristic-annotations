Gratiam et vitae innocentiam a domino. Scripsi, quae mandaveras, vir colendissime, per clarissimum Ioannem Habium, praefectum Ryneggensem. Si quid amplius est, quod per me fieri velis, ero paratissimus. Literae tuae duplici nomine me exhilararunt: Principio quod audio libros illos de collegiis non abiisse in spongiam. Perge modo religionem veram iuvare et illustrare, immo asserere ab erroribus; dominus coronabit illam tuam doctam diligentiam. Deinde gratissimam rem fecisti, qui res exteras tanta annotasti diligentia. Prosunt mihi plurimum; RÃ¶ystio recensui, qui te plurimum salvere iussit. Perge, quaeso, scribere, si quae certa habes. Ego maximas in Germania turbas oborituras metuo, idque propter peccata nostra. Dominus misereatur nostri. Munsteri versionem mittit Froschouerus. Videbis, quae praefatus sim in sacra Biblia. De iis vero et quae scripsi de origine erroris, cupio tuum audire iudicium sunt qui putent, utraque a quibusdam infestis excipienda fore animis; verum ego deo et veritatis studiosis placere malui quam morosis quibusdam, quibus nihil, nisi quod ipsi fecerunt, probatur. Vale et me ama. Tiguri, XI. Martii 1539. Heinricus Bullingerus tuus. Clarissimo viro D. Ioachimo Vadiano, consuli Sangallensi, domino suo colendissimo.
S. Misces in tuis lęta et tristia. Lęta tamen mihi lętiora quam tristia tristiora. Dominus adsit verbo suo, ut nimirum aderit nobis fideliter precibus intentis. Perfidia C[aroli] V. inaudita debebat omnes homines in odium eius concitare. Millies dixi talem hypocritam nunquam me esse expertum. Dum adulatus est omnibus, instituit, ut ex omni parte nobis sit paratus hostis: Ex Italia, Hispania, Ungaria, Belgis, Germania. Nunquam se sic instruxisset contra Turcum. Misit legatos Argentinam et ad alios, et obtulit pacem cuivis et commoda multa, modo adsint ipsi rebelles punituro. Rebellio in hoc erit, si respuas concordiam religionis, quam ipse voluerit instituere, nimirum secundum articulos Lovanienses, et qua restituatur in integrum papa. Stultus vir nondum videt impietatem Lovaniensium, quę tamen vel sole patet clarius. Lantgravius de hoc tanto periculo (et in caput eius praecipue parato ceu cordi foederis Smalcaldici) 20. huius nihil adhuc solide novit. Vide cęsaris impiissimum et superbissimum astum et vulpinum animum! Rumor fert exercitum, qui fuit apud Anglum, ab eo (lantgravio) recipi; id quod olim veritus est cęsar futurum. Scripsi de Lucernano legato. Significabis per ocium, an res ita habeat. Quod tu scribis de 7 Romanensi nobilitate (ni velis intelligi, quos superioribus mensibus convocarat et Suevis, Francis, Alsatia, etc.), non capio, quid scribas. Dubium verbum quoque de Bavaro: „Er well sich geburlich halten“, etc., equidem non interpretor in malam partem: Vicinus est Augustanorum, quorum amicitiam perdere incommodare posset illi. Verum miror deinde, quod tantus amicus Caroli et tantus evangelii hostis apud Carolum sic ausit loqui. Ex hoc responso nimirum illud est, quod dixit tabellio ex Lantsperg Bavarum se adiunxisse protestantibus. Dominus Iesus, cuius res agitur, brachium suum excelsum extendat in hostes sui verbi et largiatur nobis constantiam fidei in finem usque. Vale cum bonis omnibus et oremus sine intermissione. Raptim, Basileę, 29. iunii anno 1546. Tuus O. Myconius. D. Heinricho Bullingero doctissimo, fratri ac domino in Christo observando suo.
Der herr aller stercky stercke uns zuͦ diser zitt der nott und mere den globen in unns. Amen. O Bulliger, mir dis zitt ansechens onbekantt, so eß gott zuͦlast, als sinem ellenden werchzüg, sol ich üch sechen. Zuͦ diser zitt wil ich üch, wie ich vor gott schuldig bin und das on falsch, so war ich der säligkait beger, also nementz an, vor falschen bruͦdern und gaisternn, die alle crütz flüchend und nach zitlichem ruͦm, glüsten und gytz stellend und, so inen der stab in die hend wirtt oder inen nit gat nach irn glüsten, das crütz komptt, us irn toben köpffen - wie ogenschinlich ist - wütend gift uswerfend, lügend über die, so sy gliept habend, und vorhin vollen glisender, falscher lieby sind, die aber, gott syg lob, usbricht an allen ortten; und warlich kain bruͦderlich lieb in inen steckt, sonder sich inkoffend, bys sy gefrissend. O Karolstat oder Bodenstain, gott wirtt in treffen und offnen etc. Daß ferstond ir, lieber bruͦder, wie üch Lienhardy Wirtt, der getrüw, war, guͦter zügny üch fertruwenß wis ettlich artickel berichten, und ich in harum zuͦ üch abgefertigt hab zuͦ warnen. Von dem wellend ir ja ja halten, dann min beger, och sin und andrer, alle bruͦder zuͦ warnen, sonderß och ain frome statt Zürych etc. Der herr waist eß, ich red on hass. Warlich, warlich, gomend üch. O Martine Luther, du hast in fil weg on zwifel fil müg ghept! Gliepter Bulliger, ich bin jetzemal ain pandit angesechen, aber hoff, nit lang. Stat och - gott sy lob - wol, doch mitt fätterlicher fersuͦchung. Gruͤssend mir den onbekanten schulthais von Bremgarten und ander, so ir fertruwend. Gott erhalte uns! Waß nüws oder wie es stand etc. beger ich truwenß. Min herr und bruͦder, Doctor Fadian, hat mir zuͦ gschriben, daß fergangen Strasburg, Ulm, Costentz, Basel - als im gsagt - zu Bern gsin etc. Bittend gott für mich und unß alle. Ich wolt von des gaistz wegen minem hernn und bruͦder, dem statschriber, gschriben han und gewarnt; so wais ich nit weders wäger, aber was üch und Lienharten och maister Hans Briner, dem ich och by geschriben, das thuͦnd, als obs hierin begriffen, och andre. Behuͤt üch gott, lieber Bulliger, und ferlich üch, sin wort recht zu fuͤrnn, zuͦ buwen. Amen. In welchem hus ir sind, wondert mich. Actum im land Appenzell, uff mittwoch nach Sebastiani anno 31 jar. Uwer armer diener Hans Vogler. Um kürtze willen hab ich maister Hans Briner uf dis gschrift gewisen, by üch zuͦ hörn, ze warnen etc. An min geliepttenn im hernn, Hainrichen Bullinger, prediger der gemain der statt Zürych, minem günstigen herrenn etc.
Gratiam et pacem a deo patre per dominum Iesum Christum. Perpensa tua erga nos humanitate, vir doctissime, et consideratis condiccionibus, quibus per te admoniti infelicissimo non recipiendo Interim, non possumus non tui semper esse memores, presertim cum tot pericula, de quibus per te avisati, cottidie cernimus ingruere. Heu, quantus piorum eiulatus! Sacramenta, presertim baptismus, adempta. Christi verbum sincerissime hactenus predicamus; speramus fore, ut cenam dominicam, maximo attamen periculo, brevi celebraturi simus. Machinantur crudelia in nos papiste, invertunt nostros sermones, defferunt nos, nugantur, excogitant more suo[?] infanda in nos quibusvis nos insimulantes, ut tandem ex urbe protrudant. Nostre partis zelo dei ferventes plures, gratia deo, habemus, qui in hisce erumnosis casibus ardentiores effecti omnem metum exuerunt, qui oppetere mortem mallent quam infelix illud Interim pati. Paucissimi sunt, qui missam adeunt. Sermones papistarum fastidiuntur ferme ab omnibus; omnes sapiunt sibi strui insidias, tendicule, quibus irretire simplicium animos sattagunt, perspecte sunt in universum singulas[!], illuduntur, spernuntur. Nemo, qui honorem eis exhibeat (ut parr est). Id cernentes miseri papiste minantur nobis cesaris indignationem, urbem presidiariis occupaturum, e medio quosdam gladio ex nostris sublaturum; siciunt sanguinem nostrum; manent, si res pro votu suo successerit, nos horrenda mala. Sed nos freti dei nostri benignitate meliora nobis pollicemur etc. Varii sparguntur hincinde rumores: Cesarem grandem parare exercitum contra Helvecios et patriam nostram; ferunt quidam eundem brevi Argentinam cum Hyspanica sua fece venturum et istic consulturum, quibus racionibus possit adoriri negocium. Dominus dissipet consilia eorum et convertat corda nostra ad se, uti penitencia scelerum nostrorum ducti resipiscamus iramque suam propellamus! Hec sunt, que pro mea erga te gratitudine te scire volui. Vale et me tibi commendatum habe. Saluta meo nomine Theodorum cum ceteris fratribus meis. Ex Lindaugia nostra, 12. octobris. Rescribe, si liceat, vel saltem tribus verbis, si quid habes. Tuus ex animo Iacobus Fer. Pyetate et multiiuga erudicione prestanti viro domino M. Hainrico Bullingero, suo Mecenati colendissimo.
Gratia domini tecum. Scio te non aegre laturum, optime Bullingere, pro tua singulari humanitate, quod ego, obscuri nominis homuntio tibique prorsum ignotus, meis ineptiis interturbo te, hominem non modo christianę religionis antistitem celeberrimum, sed gravioribus etiamnum offitiis occupatissimum. Ea spe fretus scribo non meo, sed magis nomine ecclesię nostrae, quę in dies adolesceret in Christo, modo constituti essent pii et ludi et ecclesię ministri. Atque ut intelligas, quid velim: Multis iam diebus quesivimus ubivis fere gentium ministrum, qui eruditioni pietatem adiunxerit, ut ecclesię in Folckelsheim haud procul a monte Brisaco praeficeretur. Verum frustramur. Adhoc quibusdam pagis ludimoderatores praefecimus, sed homines vanissimę vitę, quos nunc (ne ecclesiam amplius offendant) satrapę principis nostri dimittentes ablegarunt, nec sunt, quos substituamus. Scripsi et fratribus Argentoratensibus, nec illi inopiam nostram levarunt. Bedrottus significavit mihi per literas integrum ac eruditum virum esse, cuius nomen tamen non indicavit, apud Frauenfeldium in Turgoia, qui ilhic non diu ob pręfecti impiam tyrannidem conditionem et locum sit habiturus. Is si tibi cognitus est, confer cum Erasmo Fabritio, qui ecclesię nostrae primas, an ei reipublicae christianę aptus sit necne; novit enim faciem ecclesiarum in nostro agro, tum et de stipendiis et locorum situm. Varii rumores miręque feruntur practicę: Bavarus apud nos equites conscribit occulte idque salario percharo; in quos, ignoramus. Gregarii milites per antesignanos contrahuntur a Gallo et caesare. Trepidat Germania. Civitates protestantes comitia post quindenam habebunt Francfordię; reliquę, [quae] Christum non confitentur, nuper fuerunt Eslingę, quae veredarium ad caesarem miserunt; cuius rei gratia, ignoratur. Argentoratenses vicinos Selestadienses ac Colmarienses nuper ad se in concilium vocarunt. Latent omnia. Putant multi veredarios ex Hispania reversos vel pacem vel bellum nunciaturos. Lis inter episcopum Argentoratensem et comitem Wilhelmum a Furstenberg composita est, nescio quam diu. Bucerus ex Hassia rediit a principe Cattorum honorifice dimissus. Colloquium habuit cum anabaptistis, cui dominus adfuit, ut multi resipuerint. Deinde fuit cum Luthero et Philippo; Lipsię egit cum Wicelio. Barbarossę perierunt in mari non minus quadraginta. De Turca sunt, qui metuant etc. Tu roga dominum cum tuis fratribus ac ecclesia, ut ista omnia dirigat ad sui nominis gloriam, ne nos tradat in reprobum sensum ob impia facinora nostra. Quod et pro te facturi sumus cum nostris. Salutabis meum, meum inquam, Megandrum et Leonem, apud cuius sororem nuper fui in Bergheim, quę illi filium propediem missura est. Spero eam cum viro ac omnibus suis ad nos migraturam, ut eripiatur ex Babilone etc. Dominus adsit tibi suo spiritu ac roboret ad sui nominis confessionem diutissime. Tu ista boni consule; alias meliora. Raptim, ex Richenvilla, 5. die februarii 1539. Tuissimus Matthias Erbius, ecclesię Richenvillę minister. Ornatissimo cum pietate tum eruditione viro d. Henrycho Bullingero, ecclesię Tigurinę antistiti vigilantissimo, suo fratri.
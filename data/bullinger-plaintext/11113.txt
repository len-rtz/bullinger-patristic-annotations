Gnad und frid in Christo Jesu und min früntlich, willig dienst zuvor, hochgelerter, fruntlicher, furgeliepter herr und freund. Uff eüwer schriben von wegen der geprästen der kilchen zuͦ Bern hab ich ouch sunst verstanden, das die selb kilch etwas unruw ze besorgen hatt, und wie ir, so hab ich ouch bedocht bey mir, das nüt bessers were, dann die kilch zuͦ Bern und anderschwo zelernen einfeltig nach unser gemeinen bekantnuß, wie ir dann wüßt, das solichs uff letsten tag by unß einhällig beschlossen, ja aber das gemelte bekantnuß nit allein uff papir geschriben sye, sonder ouch dem volck geprediget und also gelert werde. Darumb, gott hab lob, wir by unß zuͦ statt und land frid haben, diewil unß uff der selbigen inhalt unsere predicanten trüwlichen leren, und haben auch kein scheu deßhalb ab dem, das eben derselbigen inhalt zuͦ Bern wider erfrischet worden, sytenmol etwas zweiung sich under den bruͤderen zuͦgetragen. Wo man spännig ist, muß zwar bestendig mittel fürgeben, do by man bliben, und diewil wir die bekantnuß nit allein gepruchen gegen anderleüten, sonder sy in unser kilchen ingefuert und ins werck geprocht haben, tragen wir kein sorg ab erfrischung eben desselbigen inhalts, ob er glich wol mit andren worten geredt wirt. Das aber euch für gut ansicht, das doctor Bastion geendert wurde, der alt und kybig sein soll, lieber herr, der [!] alter bringt vyl unrath, wie ich by mir wol befinde, und ob die jungen, die noch nit alle ding wussen (wie sy bedunckt), wichen und ire reden nit bald verachteten, were ir eer vor gott und aller erbarkeit, vorab einem so alten, gelerten mann. Ich aber, domit ir verston min einfalt, h[ab] mer sorg, das Eraßmus sich mit doctor Bastion nit vertragen möge, weder das sich Megander inlassen werde; dann Megander ist verständiger. Welcher Eraßmus warlich unrüwig by unseren lieben eidgnossen von Schaffhusen uffgetriben und einen schweren anstoß der herlichen kilchen daselbst hinderim gelassen hatt. Und diewil ir entlich meinen, das es zum friden wol dienet, das doctor Bastion hinweg komme, hab ich kein zwyfel, das ir eüwerem hohen verstand und kunst noch die sach besser bedencken mögen dann ich schlechter ley, der wol die sachen gern guͦt sache, aber nit alles verston, das mir wol von noten were, und vorab in endrung solicher leuth. Es ist mir alle endrung schwer; aber diewil ir söliche not anzöigen, wil ichs nit in vergesß stellen und etwas nochgedenckens haben, wie doch der sachen zethund were, und achte, das ich einem vertrüwten freund des rats zuͦ Straßburg werde schriben etlicher moß uff inhalt eüwerer schrifften, an dem wil diser handel ston, aber on meldung eüwer. Daby aber wolte ich, das Eraßmus ouch hinweg were, der von vylen frommen ein anfänger der unrüw gehaldten würt. Dann warlich vil meinen, es sye der kilchen zuͦ Bern (ob glich wol doctor Bastion hinweg keme) nit geholfen, es sye dann zuͦvor Eraßmus hinweg. Hiezwüschen aber mochten ir (diewil uff euch Megander billichen syhet) inen, den lieben mann, ermanen, das er uff gemeine Baßler confession flyssiger sähen wölte und die kilchen aller schrifftlichen worten (die in den sacramenten geprucht werden) wol berichtet, uff das die confession nit allein in worten stünde. Mir bildet nuer in, wie die Straßburger flissig gesaget, das unsere kilchen uff inhalt der bekantnuß geleret werden müsse, sonst werde kein concordi sein, und das wir erfaren haben, wie solicher inhalt das volck so wol vernemmen mag, wann man es trüwlich leret, wie by unß gehalten ist etc. Sovil hab ich eüch yetz uffs kurtzest uff eüwer schriben antwurten wöllen, mich eüwers gemuͦts wyther verständigen; dann wo ich gemeiner kilchen etwas zuͦ nütz und wolfart dienen, solte man mich (sovil der herr gnod verleicht) willig finden. Eüch hiemit dem herren trüwlich bevelhende. Gruessen mir Meister Löwen, Pellicanen und die brüeder gemeinlich, ouch den herren Laventher und den alten herren von Wettingen. Ist es eüch gelegen, mögen ir mir by disem botten wyther schriben. Wil hiemit eüch der gnod gottes trüwlichen bevolhen haben. Datum Basel, den 26. novembris anno etc. 37. U[wer] Jacob Meyger. Dem ersamen und wolgelerten Meister Heinrich Bullinger, diener des worts der cristenlichen gemein zuͦ Zuͦrich, minem furgeliepten herrn und freund.
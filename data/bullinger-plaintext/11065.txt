Salus. Quod de commutatione Episcopicellensis scribis, charissime Bullingere, mihi non arridet. Iam enim res illius boni viri, ut audio, ceperunt habere melius. Proinde difficillimum esset optimo viro tanto itinere tantoque familiae onere peregrinari. Adde talem illum habere uxorem et liberos, quemadmodum a bonis amicis intelligo, ut consultius sit manere apud suos. Sed hoc non nisi ad te scriptum velim. Ipse forsan acceptis Theodori literis secus respondebit. Fiat domini voluntas, non nostra. Tu vale; nam nec ego habeo, quod praeterea scribam. Libenter audio ad vos vocatum fratrem; spero hunc non defuturum tam candido sodalitio. Iterum vale cum matre, uxore, liberis et tota domo tua. 18. iulii 1537. Tuus totus Io. Zvick. Eximio viro d. Hainricho Bullingero, Tigurinae ecclesiae pastori, domino et fratri suo observando. Zurch.
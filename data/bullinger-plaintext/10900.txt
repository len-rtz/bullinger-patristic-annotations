Gratia et pax a deo per Christum. Wolgelerter, ersamer, lieber her gfatter, es hett her Caspar zuͦ Bern nit zit gehept, üch ze schriben, sonnder mir bevolchenn, üch von mund ze sagenn, das er sinen radtschlag, von Bern zuͦ ziechen, geendert hab, sonnder welle noch also beharren bis zuͦ herpst. Verhofft, die kilch zuͦ Bern sye wol versächen, deßhalben er dannethin werde understan, mit fuͦgen dannen ze stellen; dann er hab sin gedächtnuß mit untraglicher arbeit in grossen abgang bracht. Annderer hendlen halb hat mir her Caspar unnd Tremp anzöugt, das sy in statt unnd land des willens sygint, aller herren muͤssig ze gon. Sy habint ouch mit dem küng des gewunnen lands halb kein vertrag, das sy im deshalb nützit schuldig sygint. Sy sagent ouch, das sich der keyser mit sinen gschrifften gantz früntlich gegen inen erzöug. Caspar hat mir ouch anzöugt, das vil in Bern, so vormals minen heren von Zürich nit günstig gewesen, sy jetz hoch lobint; vermeinent, sy habint wyßlich gehandlet in abschlachung der paß. Wiewol denocht her Caspar allwegen sorgsam ist, unnd klagt sich vil von unstandhaffti der Berneren. Sy habent der tagen einen Solothurner houptman, so inen die iren uffgeweyblet, ze Murten gfangen unnd berechtet, aber ledig sub conditione ußgelassen, daran Caspar ein groß mißfal hat. Es ist ein houptman der landsknechten im heimryten mit mir geridten, ist des küngs diener, ein Franck, ist ein wolberedter, wolbeleßner man, latin unnd tütsch, im evangelio wolbericht; der seyt mir, das der margraff von Salüssen vom küng zum keyser gfallen sye. Unnd hab der künig noch keinen rechten züg. Er hab etwan 6000 eydlosen unnd 6000 landsknecht; die sind gar nit ems, unnd sye das läger voller huͦren unnd buͦben. Er sagt, sölle dem Franckrych etwas glücks widerfaren, so muͤsse es gott von eines wybs wegen, der küngen Navarre, des küngs schwester, thuͦn; dann die seib von wegen ir gloubens, liebe, wyßheit unnd tugent nit gnuͦgsam mög geprysst werden etc. Wyter verstand ich vom selben, das die pratick des küngs on unnderlaß unnder unns gat. Dann als ich im seyt, die Berner weltint nit kriegen, do redt er, die Berner werdent noch dem kunig 12000 man geben, unnd redt wyter, ir werdend wol innen, was mit der zit geschächen wirt; daby seit er, der küng us Engelland welt dem Frantzosen 30000 man zuͦschicken etc. Gott welle alle hendel zum besten schicken. Es gruͤtzt üch Caspar, Rellican, min bruͦder unnd ander guͦt gsellen. Datum ze Cappel, am 8. tag julii 1536. Petrus Simler. Dem wolgelerten, ersamen heren Meister Heinrichen Bullinger, predicanten Zürich, minem lieben gfatteren.
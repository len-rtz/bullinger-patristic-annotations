Graciam et pacem a domino, vir ornatissime. Tabellarium nactus adeo ydoneum paucissimis tecum agere placuit, quod denique superfluum videbatur, cum ipse coram viva voce com[m]inus melius cuncta enarrare posset. Pro ipso tamen et puero commendatitias darem literas, rogat. Quid? num ignotus notiorem commendare poterit? At puero si quid meis literis prodesse potero, libens faciam. Filium suum unice charum studii gratia ad vos ducit cupiens illum tua ope alicui pio ac docto viro in convictum dare pro annuo pretio, non quod parsurus sit sumptui, saltem ut, quod studium et morum integritatem attinet, bene provisus sit. Puer bonae indolis est, integer, placidus et studiosus, dignus plane, cui diligenti cura provideatur, ut in coepta institutione pergat et ne aliqua corruptorum hominum contagione vitietur. Vale, vir humanissime. Ex Rhetiae Curia, quinto kalendas maias 46. Tuus totus Ioannes Comander. Praestantissimo doctissimoque viro M. Heinricho Bullingero, Tigurinae ecclesiae antistiti dignissimo, domino suo ac amico primario.
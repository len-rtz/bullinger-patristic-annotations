S. Cum iam itineri nuncius accinctus esset nec amplius ullam facere moram possem, non potui te celare, charissime frater, id quod palam per omnes circumfertur vicos, nempe 5 pagicos Glaronensem petiisse communitatem atque huic iam ex omnibus pagis aut ecclesiis congregatę proposuisse, quomodo ab illis exigant, quatenus et federa servent et in antiqua cum ipsis religione perstent, id quod hactenus, etiam sępius polliciti, non fecerint. Nec quippiam in hac re periculi esse. Nam et Tigurinos tantum pollicitos, ut paulo post tempore et ipsi pristinam revocaturi sint religionem. Apud Bernenses omnino simile sperent. Glareani vero nullo dato responso legatos amice amandarunt mox responsuri, cum maturo consilio singula perpenderint. Rumores hi tam certo feruntur apud nos, ut nihil certius, at quod tui quid polliciti sint, multi credunt esse imposturam et mendacium, quo pios Glareanos circumvenire et persuadere velint et possint. Obsecro igitur apud tuos perscrutari velis, num illis constet de legatione illa Antroniorum. Nam quod ad me attinet et de vobis referunt, nullam penitus habeo fidem. Sed ut certius multorum ora obstruere possim, obsecro, responsionem tribus absolve verbis. Urgent enim cordatiores et amici tui optimi, ut a te certiores reddantur. Bremgartinis tuis 100 librę nostrę monetae dono datę sunt numerata pecunia, et certe plurimum tibi referre debent. Tuas enim literas et consuli et Hagio, quaestori ac cęteris ostendi, qui bonos viros commiserati reliquos quoque permoverunt. Sultzerus nondum rediit. Tua post pasca omnia remittam. O mi Heinrice, quam in magno periculo nostra est respublica! Wingarterus ob fornicationem amotus est, deinde 5 alii, et duo sunt penitus valetudinarii et senes. Octo itaque addere senatui oportet. Sunt plerique prudentes senes et auctoritatis alicuius, sed quibus Christi negocium non facile fiditur. Sunt deinde iuvenes, pii quidem, sed imprudentes, avari et nullius auctoritatis. Nisi dominus suam bonitatem in electione magistratus super nos effundat, actum erit facile de nobis. Ora deum, oret et ecclesia tua pro nobis. Prima aprilis fit electio eorum, qui diacosios et senatum eligunt, 2a fiet electio diacosiorum, 6ta consulis, 4 pandaretorum, 7a senatus minoris. Iam vale. Solum hoc deest: Num liceat fratres defendere etiam armis et illorum causam vindicare, qui sunt alterius magistratus aut pagi, illęsa christiana charitate. Rursum vale. 30. martii, raptim. Nun lass mich nitt on antwurt, by lyb. Salvi sitis omnes. Tuus Bert. H. Heinrico Bullingero, Tigurino ecclesiastę, fratri suo charissimo.
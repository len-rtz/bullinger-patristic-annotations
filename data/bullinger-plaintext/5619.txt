Vir clarissime. Illustrissimus Prussiae dux, dominus meus clementissimus (sequor enim usitatum dicendi morem), commendavit mihi de meliore nota eum virum, qui has litteras perferet; pro quo cum hic fecerim, quantum licuit, faciam quoque apud te, quantum potero. Commendo eum tibi, quantum possum maxime, ut eum scilicet tua consueta humanitate suscipias remittasque nobis incolumem, ut possim ego hinc ad illustrissimum Prussiae principem statim remittere, ac non dubito, quin eius celsitudo sit tibi eo nomine gratias habitura. "Da pacem, domine, in diebus nostris", quod rogo. De toto meo statu Weigelius coram pluribus; nihil addam amplius. Vale et salve cum tota ecclesia, schola atque familia, nosti meum hunc fuisse morem. Pater coelestis augeat omnibus suos divinos thesauros, spiritum et fidem per Christum dominum nostrum. Tubingae 20. februarii 1563. Vergerius tuus. [C]larissimo viro domino Henrico Bullingero, fratri honorando. Tiguri. Commendatitiae Weigelio datae a Vergerio, mense februario 1563.
Mein fruntwillich dienst, liebster Henrice. Wiß, das ich, dem herrn sy lob, sampt meiner husf[rauwen] und frunden in guter gesontheit bin. Des selbige mich alle tziet van dyr und den deynen erfrewt zo vernemen. Die boecher, myr lest zogeschickt, habe ich na außwysong diener schrifft untfangenn. Das Vadiani Compendium, hette ichs gewist hie zo bekommen, wuld dich dairmit neit beschwert haben, wiste auch neit, das eß so groeß waer, und bidden noch wie voir mehe: Wanne das du myr sulchs adir deroglychen aberschicks, enbiede myr, was ich dairgegen mocht schicken, adir was gekost habe; wils goetlich verrichten. Lieber Heinrice, weyß diß maels neit newes zo schrieben, dan der Munstersche handell ist genochsam verbreyttet. Was verhofft, dairvan solte etwas in druck außgangen sien, sulchs wollte ich dyr zogestalt haben. Es ist gewiß, das die statt mit verreterey erobert; wie und was, kan ich neit eygentlich schrieben. Die dair inne gesyen, synt alle umkhommen, und synt etliche ußkommen, moessen sich gar heymlich halten. Man duldet sie nyrgent. Men spricht, ir verfoerer, Stuten Bernt, sige dairvan khommen und noch ime leben. Der bisschoff hait ouch noch ime leben gefencklich Johan van Leye, den newen koninck, und Klypperdollinck den alten. Was endes das sie nemen werden, ist lichtlich zo betrachten. Ouch so ist eyn groesser tzoch itzt voirhanden thuschen den van Lubeck und dem hertzoch van Holtsteden. Sulchen niddertzolagen synt vill forsten und stede in vlyssiger betrachtungh versamlet, als man sagt, zo Koppenhagen. Unsere van Cohen halten sich noch allermaeß wie voir. Got gebe, das theutsche nation widder zor eynongh im glauben und ceremonien khommen moge. Der Adolphus, myn bewanter freundt, wonet zo Wittenbergh, haet eyn hueßf[raw] und gehet im wohl, hie hait mich gebetten, dyr synent wegen gesontheit zo wunschen. Hy mit dem almechtigen befohlen. Datum zo Cohen, altera septembris anno 35. Theodericus Bitter Wipperfordensis. Dem eirsamen und wolgeleirthen Meister Heinrichen Bullinger, meinem geliebten freundt, zo handen. Gen Zuͤrich. Gebdt dussen brieb Christophoro Froschouer.
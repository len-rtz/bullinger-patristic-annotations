S. Ago tibi immensas gratias pro libellis missis. Germanico libello Lutherum exacerbabis; nam mihi non videtur tecum consentire in omnibus, etsi christianissime tu omnia dicas et scripturis argumenta tua stabilias. Libellum Cognato Latinum mittam; nam in singulos dies illius fratrem expecto, qui ad me scripsit se hac hebdomada adfuturum. Blatterus in ludimagistrum summi templi electus est, non ab academicis nostris, quia caret fastuoso titulo, sed a deputatis et a senatu approbatus. Magistellus iam suo defungitur officio. Frendent dentibus universales nostri, conantur impedire istud institutum, sed nihil deo volente efficient. Iam apparet, cuius gratia titulos affectarint: quo asininam ruditatem commodius tegerent. Erit, neque dubito, mutatio harum rerum nunquam sperata; nam senatus olfacit illorum technas. Vale in domino. D. Henrycho Bullingero, optimo amico. Zurich.
Gratiam et pacem. Accepi fasciculum literarum abs te, Erbi charissime, missum, et pro fide, diligentia et charitate tua maximas ago gratias. Interea mole negotiorum et scribendis literis ita adobruor, ut non possim, quod libenter vellem. Tu ergo paucula haec boni consule et nihilominus brevi et crebro rescribe. Sunt enim omnia tua mihi longe gratissima. Augustam misimus doctum et pium adolescentem d. Ioannem Hallerum. Hic ab Augustanis receptus est magna cum gratulatione. Ora dominum, ut ministerium eius fortunet. Video in diem disputationem de Resurrectione admodum esse necessariam, cum ubilibet terrarum greges erumpant Epicureorum. Bene ergo facit, qui his repugula obiicit. Sis autem fortis in certamine Christi. Haec nostra est vocatio, ut certemus cum sathana et impuris hominibus. Toties adierunt Moses et Aaron regem rebellem; toties repulsum passi sunt; toties redierunt. Extorserunt tandem populum. Agimus cum populo durae cervicis et rebelli, cum populo novissimi temporis corruptissimo. Nuspiam ergo cessandum; subinde et perpetuo urgendum. Sumus ministri, qui a domino nostro missi a colonis fructum postulamus. Wirt uns dann der koppff drab zerschlagen, so gadts erst, wie es hoͤrt. Sis ergo fortis et inpavidus. Ora dominum. Non deerit hic tuis conatibus. Gaudeo valde Muntbelgardianam ecclesiam esse restitutam. Dominus confirmet ipsam. Consilium Tridentinum 2. sessionem celebravit 4. februarii. Mox citabit ex Germania hereticos. Dominus detegat bestiam multicipem et atterat impietatem et idololatriam cum doctoribus superstitionis et magiae brevi. Amen. Colloquium, magnis sumptibus coeptum, exiit in risum. Id quod ex aliis intelliges. Utinam vel nunc nostri sapere incipiant et aversentur homines illos iuxta praeceptum apostoli 2. Timoth. 3 [5]! Der Hoffmeister wil erwysen und war machen, das er ein raͤchter, warer hoffmeister ist, wie sy an der herren hoͤffen in narren kappen erhallten werdent. Diewyl er dann ein hoffmeister ist, zücht er gern der herren hoͤffen nach. Caesar recalcitrat contra stimulum. Experietur olim duritiem petrae. Utinam resipisceret! Ego hactenus ita novi hominis inflexilem et superbam cervicem, ut non arbitrer ipsum facile cessurum, sed prius experturum omnia, donec cum pharaone medius mediis fluctibus submergatur. Valde gaudeo Palatinum ad Christum esse conversum. Vereor tamen, ne is excelsa non plene demoliatur. Lutherizat fortassis et cum principibus Israelis Baalis templa diruit, sed excelsa Lutheri nondum odit. Dominus aperiat mentem illustrissimi principis! Tu, quaeso, diligenter scribe, si quid certi vel ex aula vel ex Argentorato audieris de eius reformatione. Mitte ea, quae ad me dare velis, Basilaeam ad Ioannem Gastium. Is probe curabit omnia ad me perferri. Quid vero dicam aut iudicem de Viti scriptis? Miseret me hominis. Alia ab eo expectaveram. Ineptissime et affectatissime imitatur d. Lutheri Thersiticam dicacitatem, ac ita se prodit simiam esse illius plus quam ridiculam. Nostra frigide asserit atque confirmat. Adversariorum argumenta frigidius dissoluit. Multis praeterea verbis paucissima dicit. Meminit Schwermerorum. Nisi viro ipsi Schwermeri sint omnia miscentes et nullo ordine disserentes iusto, ego quid Schwermeri sint, ignoro. De adoranda eucharistia ita ineptit, ut suis pariter nostris et adversariis materiam ridendi suppeditarit. Verum domini bonitas et iustitia huiusmodi doctores nihil non sibi tribuentes ita detegit. Dominus misereatur nostri. De rebus nostris nihil aliud scribo quam res gratia domini bene habere, nisi quod d. Erasmus confectus hydropisi iam laborat in extremis. Mira est hominis patientia; admiranda fides et spes. Pręmittemus ergo illum brevi, non amittemus. Nos sequemur propediem. Orate pro nobis. Vale cum tuis omnibus, inprimis d. Taurino, scriba, Rhegio, Geroldo et reliquis. Salutant vos fratres omnes. Tiguri, 19. februarii anno 1546. Pro libro Viti magnas ago gratias. Cuperem tuam ad ipsum epistolam videre. Bullingerus tuus. Non licuit per negotia haec relegere. Praestantissimo viro d. Matthiae Erbio Rychenvillae Christum prędicanti, domino et fratri semper colendo.
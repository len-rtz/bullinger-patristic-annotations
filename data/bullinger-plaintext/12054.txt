S. Literis tuis ista temporis angustia paucis istis respondere licuit. Fagio significavi, quę scripsisti, qui magno desiderio expectaturum se affirmat tuas literas; demigravit hinc Argentoratum ab ecclesia, quę illic est, et senatu revocatus; quod utinam illi tam bene cedat, quam nos habet male! D. d. Albertus ille Hardenbergius plane talis est, qualem tu, qualem Bucerus, qualem denique Vadianus noster hunc nobis depinxistis. Deus bone, quam erudite, quam pie, quam expedite, quanta cum gratia de omnibus solidae religionis nostrę capitibus loquitur, quanta illi morum suavitas, quanta humanitas, quam alienus est a Sorbonico isto supercilio et monachorum superstitione, ut monachum certe fuisse nullo prorsus indicio deprehendere possis! Dominus dona illa sua, quę tam benigne in ipsum collocavit, clementer in eo conservet et novis subinde adaugeat incrementis. Erit profecto vir ille, si quisquam alius, ad proferenda regni Christi pomeria longe appositissimus et felicissimus. Augustam nunc abiit, unde Ulmam atque inde rursus Argentoratum proficiscetur. Oremus dominum, ut electum hoc glorię suę propagandę organum ecclesiis suis quam diutissime conservet. In cęnę Christi negocio non fuit, ut vel frater meus vel ego hunc confirmaremus; nobis enim de augustissimo illo mysterio recte ac plane orthodoxe loqui et sentire visus est. Vestra omnia miris laudibus vehit et operum Zvinglii ęditionem candide interpretatur; quid in illa fieri velit, non ignoras. Profecto, quod ad Lutherum ipsum attinet, iniquum valde sic illum quidvis in quoslibet expuere; contra vero nemini licere vel tuendę veritatis studio, quod illitum est, abstergere. Sed publicę tranquillitatis ratio, quanta potest maxima, habenda est, ut certe habituros vos, nihil prorsus ambigo. Tibi vero, mi venerande et charissime frater, quum, quod nuper ad me scribebas, vitam Zvinglii conscribendam susceperis, omnia sic erunt exactissima diligentia moderanda, ut ne, non dico Lutheri et suorum, sed vestratium potius animi gravius hinc iritentur; nosti, quanto odio apud multos pagos vestros huius nomen laboret, quos adducere tamen potius ad dei regnum et Christo lucrifacere conveniat quam novis subinde rationibus magis absterrere. Verum de tua modestia in iis omnibus valde sum securus nihil te extra decorum admissurum. Authorem speculi istius Georgium Laetum, archigrammateum Augustanum esse, coniecturis nonnullis adductus, facile crediderim. Valet ille nonnihil carmine, deinde omnia Osiandri probe tenet adeoque intus illum et in cute novit, praeterea scriba fuit Neobergę id temporis, quando nonnulla, quę hic commemorantur, illic sunt acta. Postremo misit ipse ad me exemplar nudius quartus cum epistola, unde subodorari me authorem facile existimo. Sed hęc tibi; nolim enim optimo et amicissimo mihi viro meas coniecturas apud quemquam esse fraudi. Optarem vero hoc ipsum quod tu: Horas istas plausibiliori cuipiam argumento tributas fuisse, quum prorsum nemini conducat istos iritare crabrones. Philippus quid postremo ad vos scripserit, ne me cęles. Utinam illum W[ittenbergensis] eiiciat, quo honestam occasionem Heidelbergam se conferendi habeat! Nulli autem dubium est, quin bona pars W[ittenbergensis] scholę hunc sit sequutura, et forte singulari domini consilio ista fiunt, ut diluatur nonnihil hominum quorundam, quibus plus iusto tribuitur, authoritas, et clarior elucescat veritas in gloriam dei. Nepos tuus ex fratre curę mihi erit; invenit hic artis magistrum. Pollicitus illi sum omnem meam operam; nihil enim prius habeo quam tibi per omnia gratificari. Schenckius noster humanitatem vestram pleno ore depraedicat. Utinam sit aliquando, unde vicissim vobis respondeamus! De Ambsdorfio ita ad me Georgius ille Laetus: „Amsdorfius, episcopus Siticensis, ex Philippi libris plures centum articulos excerpsit, quos errores Philippicos appellat, eosque duci Saxonię electori sub delationis forma obtulit. Articuli vero plęrique, ut accipio, in re sacramentaria sunt propositi, ubi Philippus symbola illa appellat, ut nemini parcituri sint isti, qui Philippo non parcunt.“ Hęc ille. Mitto Musculi literas ad te et Gvaltherum nostrum scriptas, quas tempestivius missurus fueram, si tabellarios non desiderassem. Xysti Betulei epistolam nudius tertius accepi; non convenit illius cum aliorum nonnullorum, qui Augustę sunt, iudicio; quocirca certior fieri cupit, quid alii docti viri hic sentiant. Tu si quid rescripseris ad utrumque, huc mitte et redditum illis quam primum puta; nam identidem Augustam scribere soleo. De pace, quę inter caesarem et Gallum coiit, valde apud nos variant rumores, ut ex te certius aliquid cognoscere vehementer aveam. Welserus Augustanus nudius tertius ita ad me, quemadmodum ex fragmento hocce leges, ubi tui quoque mentionem facit; unde intelliges me libellum tuum bona fide ad illum misisse; remittes autem fragmentum. Saluta totam tuam domum cum omnibus fratribus et amicis. Germanus meus frater cum Zviccio multum se tibi commendant teque in domino officiosissime salutant. Bene vale, mi anime, et servatori Christo sanctissimis precibus tuis perpetuo nos insinua. Dubia plane sunt tempora; quo magis nobis ad certissima praesidia christianę veritatis et sacrarum precationum confugiendum. Iterum vale. Constantiae, 8. octobris 1544. Tuus Ambr. Blaurerus. Eximio valde viro d. Heinricho Bullingero, fratri in Christo longe colendissimo. Tiguri.
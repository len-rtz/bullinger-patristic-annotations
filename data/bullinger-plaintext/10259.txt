S. Cum Bucero nobis 120 congregatis convenit quemadmodum vobiscum. Egimus de abrogatione legis, de eucharistia, psalmorum cantu atque aliis. Nihil diversum nec a vobis nec ab illis auditum est. Quomodo in Christo peccata agnoscamus et similia pro declaratione synodi praeteritę inducta sunt. Tandem, ut Bucerus aiebat, ex Leonis et tuo iussu attentavit tollere simultatem inter nos symmistas. Quam facile potuit, cum Megander ad nos redierit. Diximus alter alteri in faciem praesente Bucero, quid in eo desideraret. Utinam sic simus corde uniti veluti ore, et perstet inter nos fęlix concordia. Sed de his tuam prae omnibus desiderarem praesentiam. Nam cum absens literis toties me consoleris, mentem meam ad se revoces, quid fieret, cum ore ad os cogitationes meas, simul et fratrum et ecclesię faciem effunderem? Cęterum literas has S. Gallum mittas, ubi primum nactus fueris nuncium fidelem. Proinde non cesso «importune et opportune» [2 Tim 4, 2] precari pro commentationibus tuis in Ioannem. Vel explicatam mitte, dum aliter fieri non potest, primi capitis primam partem usque huc: «Fuit homo missus» etc. [Joh 1, 6]. Vale. Nimis sero percępi nuncii abitionem. Cogitat senatus noster, quomodo Premgartensibus subveniat. Medium ubi didicero, tecum communicabo, tametsi in hoc totus sim, ut absque tuis et Glareanis nihil attentent. Rursum vale. Non potuit Bucerus satis commendare ministros Tigurinos, maxime Bullingerum, quem non nihil timuerat veluti adulescentem pertinacem aut praefractum, sed nunc expertus hominem pie doctum docteque pium, similiter et humanissimum, id quod satis praedicare non potuit. 29. maii. Saluta Pellicanum, Leonem et alios. Tuus B. Hallerus. Heinrico Bullingero, fratri suo charissimo.
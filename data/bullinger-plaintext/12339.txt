Gratiam et pacem a domino. Laboravimus iam aliquandiu, venerande pater, pro pio, fideli et docto ludimagistro, qualem et recipiendum suasisti (qualemque te nobis, si posses, missurum pollicebaris; pro quo omnes boni merito tibi gratias habent). Sed omnia incassum! Vicit enim illorum improbum studium indefessaque sedulitas id, quod semel decreverint, perficiendi. Recepit senatus noster illum, quem ministri ecclesię Bernenses promotum voluerunt. Maxime hoc negotio perturbarer, nisi certo cognitum haberem id non sine numinis voluntate factum. Proinde non est, ut posthac de ludo nostro sis in hac parte solicitus, ut vel quemquam mittas, vel in quoquam commendando labores. Receptus est ille. Expectamus iam eius adventum. Civis est Aaroviensis. Avum habet senatorem. Caeterum qualis sit futurus, certo iudicare non possum; talem tamen fore iudico atque esse a quibusdam audio, quales illorum sunt discipuli. Non enim ovum ovo magis simile quam hi omnes suis praeceptoribus. Dominus omnia ad nominis sui gloriam ecclesięque incolumitatem vertat infringatque omnium hostium veritatis consilia et conatus. Quae de landtgravio scripsisti, pergrata fuere; incertus enim rumor quaedam ad nos pertulerat, adeo tamen diversa, ut, utri parti credendum esset, in dubio maneret. Vale et me tibi commendatum habe ecclesiamque nostram. Aarovię, 21. novembris 45. Salutat vos uxor mea. Tuae humanitati deditissimus Christianus Hochholzer. Clarissimo viro d. Heinrycho Bullingero, Tigurinę ecclesię antistiti fidelissimo, domino suo tanquam patri plurimum colendo. m. Heinrychen Bullinger.
Salutem in domino. Literas ad me 18. iunii datas, doctissime Bullingere, per Vilhelmum accepi non sine magna admiratione, quod ad tam tumultuarium aspernandumque epistolium tam graviter dignatus sis rescribere. Sed ita oportuit, quo certius charitatis et humilitatis in te argumentum haberem. Quod autem mentionem facis meę gratitudinis, quam ego non agnosco, visus mihi es studio pręoccupare voluisse, ne quando (quas debeo) gratias agerem. Si vero tibi hac in re satisfeci, certe mihi minime satisfeci. Non adulor, Bullingere! Non enim, ut ipse recte iudicasti, numarium pretium doni tui estimavi, sed donantis animum et rem ipsam, quam exiguum illud donum secum fert, pręterea etiam suspiciendam in te, viro tanto (absit verbo foeda palpatio), facilitatem, qua me in tuorum gregem recepto mox ita familiariter mecum agere cępisti idque ita profecto, ut tradito epistolio facti me poenituerit, quod tam leviter attigissem, quę sine magno dedecore omitti non poterant in ea epistola, quam tibi proxime post tuam primam acceptam rescripsi. Sed postquam huc ventum est, eiusmodi nunc missa faciam. Nec enim epistola illa tua prima (quod valde doleo) ad manus tum fuit, nec adhuc est, ut ordine ad singula rescribere possem. Oportuit enim eam me persecutum cum reliqua suppellectile aliis relinquere, nec scio, an unquam sim recepturus. Porro, inter cętera hoc etiam nomine doleo epistolam tuam mihi esse interceptam, quod singulorum nomina, qui me singuli salutarunt, non teneo, ut nominatim a me resalutarentur. Deinde miror, Bullingere, quid tibi velis, quod pro beneficio habere te scribis ad tuas me respondisse, quasi vero non potius ego pro beneficio ducere debeam, quod tu meas ita benigne excipis audaciamque meam, qua te compello, imo et sancta eximiaque tua negotia interpello, boni consulis. Non debeas ita me antevertere, nisi voluisses hac ratione me mei admonere officii ac ad debitum pręstandum sic civiliter provocare. Sed scio te id genus nihil querere. Malo igitur tibi habere quam agere gratias pręsertim pro sponte oblata tua opera studioque mihi commodandi professo. De rebus meis, ut se habeant, adhuc nihil peculiare habeo tibi, ut cupis, significandum, nisi quod hic non satis quidem idoneus et dignus in ministerium verbi et eorum, quae hoc habet annexa, id est sacramentorum, etc., inauguratus mihi concredito talento nonnihil domino lucrari studeo pro mea tenuitate. Dominus laboribus aspiret et omnes suos ab opinionibus frivolis et novis pręservet, sicut tu pie recteque adnitendum mones et precari videris mihi, ob id tibi gratias agenti. Hęc ad tuam proximam rescribenda duxi, quandoquidem ita vis, ut mutuo sibi iunctis animis non desinamus porro amicis invicem literis salutare, licet ego ex animo me hac vicissitudine cum imparem tum indignum ingenue iudicem et agnoscam. Hęc igitur eo tantum dare libuit, ne parum gratam et iucundam mihi fuisse hanc tuam humanissimam provocationem putares. Sed nunc ad alia. Cives vestri duo, quos secum adduxit Vilhelmus, dies aliquot hic hęserunt propter improvisos illos tumultus imminentiaque pericula, deliberantes de peregrinatione in Moraviam suscepta. Tandem navi conscensa perrexerunt. Dominus eos feliciter reducat! Ego 14. iulii Znoymam scripsi Vilhelmo per illius civitatis accolam quendam (cui amplius navigio descendere eo non licuit), illos moneret, ne redirent, nisi prius ex tabellario illo didicissent, quam tutus esset ubique transitus et qua via quam securissime possent redire. Quinta huius iterum Znoymam scripsi meis, inter cętera et de his bonis viris mihi rescribi iubens, et circiter huius mensis finem responsum me habiturum non dubito. Si quando scribis ad Hallerum vestrum nunc Augustę agentem, huic me sedulo commendes, amanter oro, ac ut deinceps me illi commendatum esse tua authoritate intelligam; id quoquo velit modo, eum curare iube. Deinde etiam fratribus omnibus, qui tecum sunt, me diligenter commendare singulisque quam officiosissime ex me salutem dicere velis, plurimum rogo. Imprimis autem d. Chunrado Pellicano, viro spectabilissimo, nunciabis me etiam in eorum esse numero, magno profecto, qui gratias illi agunt ingentes pro susceptis pręclaris arduisque laboribus in concinnandis in biblia sacra commentariis. Libellum (de quo in capite huius epistolę) in Bohemica Moravia piis doctisque obnixe flagitantibus aliquot fratribus reliqui, qui magna gratulatione mox coeperunt eum quam plurimis diligentissime commendare et quam latissime evulgare. Et, ut spero, curabunt optimi illi fratres, precipue Benedictus Optatus inter reliquos ob donorum gratiam primas tenens, parochus Pratensis (zur Wyß) prope civitatem Tryglau sub ditione baronis de Trebitsch, ut in Bohemicam etiam vertatur linguam, quę nimium favet antilogiis; nam et Bohemicam et Germanicam perinde illi apprimeque callent. Bene vale in domino Iesu cum fratribus omnibus, symmystis precipue, quos ex animo salvere iubeo. Dominus vos confirmet et quam fortissimos reddat in sanctis pręclarisque vestris laboribus! Huius auxilio freti inconcussi pergite! Ego eum sedulo deprecor, ne unquam frustraneos esse patiatur vestros pios conatus, sed ubique illis et locum et effectum concedat. Pręterea typographo vestro Christophoro Froschauer significabis eum apud me merita dignaque sua laude et gratia haudquaquam frustrari propter adhibitam curam in excudendis bibliis sacris, etc. Deinde, quoniam et ego Bavariam patriam agnosco diligoque, eum etiam ut conterraneum salutabis mihi, cui Neapolis castellum, unde oriundus ille, bene notum est, quoniam propinquum Veteri Öttingę, ubi ego quondam hypodidascalum aliquando egi, matrem habens Landeshutam. Valete iterum omnes mei in orationibus memores. In tumultibus illis gravissimis et periculosissimis non dubito, quin hoc argumento quasi nunc primario ad pęnitentia dignos fructus, ad orationem et divini auxilii invocationem ecclesias hortemini. Ulmę, 5. augusti anno, etc., 46. Leonhartus Söerinus. Nova. Etiamsi de rebus ecclesiasticis et theologicis nos scribere magis deceat plusque delectet quam de bellicis et id genus aliis, me tamen gratificaturum tibi putavi propter amicos, quos procul dubio habes non paucos, si et de hisce nonnihil adderem. Habes hic Somnium fictum Ioannis Schradini, ecclesię Reutlingensis in verbo ministri. Titulum Piscatorius noster fecit. Adnotationes marginarię sunt doctoris Nicolai Francisci Statii, syndici Monasteriensis, etc., legati electoris Coloniensis, etc., in comitia hęc Ratisponensia. Hisce diebus ex officina nostra Varnyriana prodibit Apologia electoris Saxonis et Cattorum principis Philippi, qua perduellionis crimen falso sibi obiici testantur et demonstrant, etc. Sed quum hęc secundo iam sint ędita, volui expectare putans te pridem fortasse iam vidisse vel ipso Hallero procurante. Frechtus noster Dillingam et ad alia diocesis Augustanę loca ad predicandum evangelium et instituendas ecclesias a magistratu nostro missus est. Ioannes Piscatorius concionator castrensis factus est et ad salarium (quod amplum profecto habet de conditione, cui in urbe pręfectus est et cui gratis satisfacere nos oportebit, donec ille foelix, quod deus faxit, redierit) singulis mensibus aurei Rhenani addentur 24. Filio, quem famuli loco secum duxit, dabuntur 4, et uterque pedes est. Hoc die aut certe crastino Saxo elector et Cattus simul in propria, ut dicitur, persona ad exercitum nostrum Suevicum in Donauwert collectum (qui 55 vexilla habere fertur) venient sequentibus militibus 24000 peditibus et 6000 equitibus, inter quos certo scribunt esse 24 comites principes (gefürst grafen) preter reliquos comites et barones multos canos et quam gravissimos. Hos omnes ibidem excipiet dux Wirtembergensis. Sunt, qui etiam mox adfuturum dicunt comitem Palatinum electorem. Aiunt caesarem secum habere Ratisponę 4 vexilla militum Germanorum, quos sacramento adigere non potest, quandoquidem contra patriam Germaniam bellum institutum esse intellexerunt. Idem etiam de multis aliis ferunt. Dirimat dominus Sebaoth pręlia, ne tam multa ledantur corpora et animę intereant. Amen, amen. Clarissimo viro d. Heynrycho Bullingero, Tigurinorum ecclesię episcopo dignissimo ac de omnibus theologię candidatis optime merito, preceptori ac fratri suo in Christo domino dilecto plurimumque observando. Zürch.
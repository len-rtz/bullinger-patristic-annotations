Domino Heinricho Bullingero Rod. Gvaltherus. Gratiam et pacem a domino. Scholarcharum nostrorum decretum, humanissime pater, ex Ammiani literis intellexi. Curabo, ne illorum sententiae immoriger fuisse videar, et quamprimum per occasionem potero, Basilea abibo nec diebus plus octo illic commorabor idque d. Butleri caussa, quem Frankfordiam usque comitem habiturus sum. Nolim tamen, id cuiquam indices, donec a Frankfordia Butlerus redierit; nemo enim ne Basileae quidem illum praeter me solum discessurum novit. Sunt, proh dolor, Anglorum res in novaculae acie, quod aiunt, constitutae. Venit ad eum Anglus quidam hisce diebus sua causa ex Anglia huc missus, quem statim literis datis ablegavit; ipse sequetur nunc Frankfordiam usque, ubi nonnulli (ut opinor) Angli illum convenient, viri pii et mihi non ignoti, quos certe exules esse metuo. Hęc sunt, ut vides, mundi et principum exercitia. Tu tamen vel mea causa hęc nemini patefacias, ne mihi hęc exprobrandi occasio oboriatur. Tibi soli hęc scribo, quem patrem mihi fidelissimum cognovi. Interim tamen hoc animum meum non mediocriter angit, quod patronus Ammianus mihi datus sit. Causam mirando consequi nequeo. Vir bonus est, non tamen tam mihi familiaris, ut patroni officium illi tam libere quam tibi committere audeam. Faciam tamen, quod velint. Hoc solum rogo, ne tu parentis animum erga me exuas. Te enim solum rerum et fortunarum mearum refugium agnosco, quod si mihi negaretur, certe nec literis nec patrię operam dare posthac iuvaret. Sed, quoad te mihi patrem videro, curabo, ne alicuius culpae insimulari merito possim. Salutat te d. Myconius et Gryneus. Salutabis nomine meo totam tuam familiam. Velim certe, mihi credas, iuvenes Abatissani collegii meliore morum civilitate instrui, si apud exteros laudem per hos consequi statuitis; sed hęc per me tibi significata esse nolim quenquam scire. Vale, humanissime pater, et me tibi commendatum habeas. Basileae, 17. calendas iunii 1540. Clarissimo viro d. Heinrycho Bullingero, Tigurinae ecclesiae antistiti vigilantissimo, patri suo imprimis colendo. Z[ürich].
Gratia et pax a domino. Accepi tuas literas una cum iis, quorum in iisdem facis mentionem, quibus supra modum ut ante crebro delectatus sum. Sed vereor illa, que Franfordiam miseris, egrius ad me perventura, eo quod desit, qui meas tradat et tuas, ut constitueram, reposcat et referat. Nam ille, quem subornaram, interea, quod sororiis nuptiis in patria intereram, insperato citius discessit. Solet is cum libris venalibus singulis interesse nundinis inque eodem cum Tigurinis versari hospitio, si vera mihi relata sunt. Posthac, si deus vitam dederit, rectius curabitur. Dedi ad te in mense augusto proxime elapso literas cum quodam cive Coloniensi, qui mihi sancte recepit easdem ad tuas manus perlaturas [!], quibus petieram, ut annotaciones tuas [!] in Epistolam Ioannis secundario mitterentur. Nam priores fraterculo cuidam concredidi, qui eas non reddit, nec prostant adhuc Colonie ut nuper. Alioqui huius gratia te minime gravarem. Commentarios in Epistolam ad Hebreos anxie cum charissimis tuis scriptis adhuc expecto, et si, ut spero, non assequor, nemini quam mihi ipsi imputabo. Congratulor sane de successu et pace ecclesie vestre precorque, ut idem nobis quandoque liceret scribere. Nam nobiscum, qui evangelio et glorie Christi favent, clam faciant oportet. Ita pharisaicis constitutionibus undique, ut nosti, vallati sumus. Condonandum sane meo iuditio rudi popello, qui optat summo conatu deo servire et ea, quae facit - aliud enim non docetur -, unice putat deo placere. Nihil igitur principio mavelim quam evangelium pure admitti. Tum enim indubie ceteri abusus quique facile paulatim marcescent et interibunt. Tu cum vestris pro nobis oretis dominum. Apud nos nihil novi est. Ea, quae sparguntur de imperatore et Turca, incerta adhuc sunt. Ut fertur, brevi publicus habebitur conflictus, cui in propria affuturum se scripsit imperator. Sit gloria domini in secula. His vale et fratrem meo nomine salutes. Colonie, 13. septembris 1532. Theodericus Bitter tuus. Dem ersamen unnd wolgelertenn Meister Heinrichen Bullinger, meinem geliepten frundt zon handenn. Gen ZuÍ¤rich.
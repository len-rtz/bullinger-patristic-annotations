S. Lieber bruͦder Heinrich. Es hett mir zuͦgschriben venner Hanß Hugi von Soloturn ich sölle verhelfen, so verr möglich, das Paulus Rasdorffer mitt Zeiger diss brieffs gen Dornegg uff das schlosß keren welle; der habe in siner vogty ettlich pfarren, so noch nitt versähen, und so Paulo gefellig, begärend sy inn also in irem biett ze versähen. Dann die von Soloturn habend ob 35 pfarren, sind nitt über 12, da man meer mess halte, und bedörfftind eins sömlichen. Er hatt ouch mir zuͦgschriben, der vogt uff Dornegg werd imm die zerung abtragen. Hab ich dir nitt wellen verhalten. In unserm biet ist noch nitt möglich, inn ze versähen, dann wir noch meer stat und land kind hend, aber so er möcht ein ingang han, in Soloturner biet ze beliben, wär mir träffelich lieb, in hoffnung, wo die andren bruͤder ein sömlichen gehilfen hettind, wurde gottes handel träffelich fürdren. Hiemitt bitt ich dich umm gots willen, schrib mir, und bi gwisser bottschafft, wie es stande aller dingen halb. Datum in II, 23. ianuarii. Tuus Berch. H. Er mag allein hinab keren und alle ding besichtigen. Ich welte inn nitt gern verwysen. Si frustra ierit, expostulabo cum Solotur[ensibus]. An den getrüwen Heinrich Bullinger, prędicanten ze Zürich.
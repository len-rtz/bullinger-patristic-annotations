S. Hodie ad octavam horam antemeridianam literas recenter allatas Augusta et ad senatum nostrum scriptas consul praelegi iussit. Inde senatui placuit, ut, quoniam me ad te scripsisse et meas certo nunico iam nunc daturas significassem, oratus sum, ut sensum illarum a scriba utcunque extractum meis includerem et itidem ad te perferendum in scheda curarem. Legati Lindaviensium redierunt, diram Caesaris voluntatem cum atroci mandato coniunctam afferentes; sed surdo canitur fabula. Perstant enim, et quo coniunctior esse animorum consensus posset, celebri festo dominicae coenÄ™ sese domino addixerunt. Dominus illos iuvare dignetur; nam urbium partem maximam succumbere infirmitate audimus. Adeo saeviunt minis et poenis papae Germanici. Plures enim habemus, inter quos potissimi Granvellae gnarus, praesul Tridentinus et caput abominationis, cardinalis Augustanus, quibus licere aiunt, quicquid libet. Vigilandum nobis plane, ne subitus aliquis Typho et nos nil tale cogitantes obruat. Vale. Sangalli, III. die Iulii, anno XLVIII. Ioachimus Vadianus. Domino Henrycho Bullingero, urbis Tigurinae episcopo, suo.
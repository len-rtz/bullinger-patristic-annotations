S. Post obsignatum nostrum epistolium literas tuas 19. aprilis datas accipio cum Laelii centonibus, pro quibus tibi gratias ago; nam valde mihi musa ista non propter solum argumentum arridet. Mittam exemplaria iis, quibus sunt inscripta. Remitto praeterea libellum scholiorum in paternam pontificis admonitionem, quem a plusquam charissimo filio meo Iacobo Funcklio accepi, qui scripsit ea lege hunc a te mihi mittendum se impetrasse, ut quamprimum remittam. Non potui aut citius, quod defuerit nuncius. Ah! Quanta gravitate, quanta veritate praeposterus iste Silenus, Romanus pontifex, ab optimis pariter et doctissimis viris explicatur ac caesari suis depictus coloribus ob oculos ponitur! Et tamen videns ac prudens nescio qua sua infelicitate, ut ne quid gravius dicam, dissimulat - ut surdo fabulam, quod dicitur - quicumque monstrum hoc vel dictis vel scriptis produnt. Tanta est peccatorum nostrorum atrocitas, ut tantum non deplorata sint omnia, quo magis nobis Christus, unicus salutis nostrę et certissimus autor comprecandus, ut sub alis suis securis nobis esse liceat utque se vindice victoriam aliquando de suis simul et nostris hostibus referre possimus. De Isnensi doctore quisquis ea, quę tu nobis scripsisti, dixit, vana dixit. Quod Mezlerus recte se gerit, volupe est audire; sed tu ne cesses mores et studia illius diligenter observare. De Gastio expectabo, quid porro sis scripturus. In alio negocio dominus sedulo precandus, ut rationem aliquam istuc felicissime conficiendi clementer commonstret. Sed abiturientem adulescentem, quem diligentissime tibi commendo, remorari diutius non debeo. Bene vale, optime et charissime frater, cum omnibus tuis. 27. aprilis, Constantiae, 1545. Tuus A. Bl. Venerando charissimoque Bullingero suo, Tiguricensi episcopo.
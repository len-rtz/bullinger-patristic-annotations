Iampridem magno desiderio expecto literas et tuas et tuorum symmystarum, vir doctissime, quas Gerardus noster, qui vobis istic adfuit, Daventriae cum sarcinulis forte suis reliquit, putans fore (quoniam ipse in Brabantiam iter instituerat) illae prius quam ipsemet huc pervenirent. Has porro cum nondum acceperim, respondere tibi ad tua nondum possum et tamen facere nolui, ut d. Pellicani nostri filium sine meis ad te literis dimitterem, qui iam iter suum diferre amplius non potuit propter nundinas Francfordienses. Vidit is incompositam adhuc ecclesiarum nostrarum faciem et quorundam intemperias audivit, qui doctrinae nostrae consensum perturbare adhuc conantur. Ego cogito in hoc nobis admixtos esse, ut nos exerceant atque ad tuendam doctrinam veram magis sollicitos faciant. Vincimus illos, quantum possumus, mansuetudine et patientia et precamur illis mentem meliorem. Interim tamen indies plurimi ad nostrae doctrinae consensum accedunt, sed rursum magistratus negligentia non pauci a nobis ad sectas deficiunt. Ego rursum paulo minus hinc propellebar instigatione aulae Burgundicae, ubi ex Germania Superiore rediissem. Sed iam iterum conquieverunt omnia. Vehementer male habet theologos Brabanticos, quod multi indies ad nos se illinc conferant, nomenque meum consilio huic suo praetexant. Agunt itaque modis omnibus, ut hinc propellar. Metuunt enim, ne Gronyngana ditio et Frisia occidua mea hic praesentia in hęresim nostram pertrahantur. Optimi enim quique pastores utriusque huius ditionis relicta sua idololatria ad me confugiunt et mea opera hic nostris ecclesiis praeficiuntur, aliosque secum non paucos adducunt et assiduis praeterea literis ecclesiis, quas reliquerunt, detegunt idololatriae et impietatis magnitudinem, quam illos deserere oportebat. Ita ego reus sum omnium, et me propulso omnia haec cessatura esse putant. Sed princeps nostra est forti constantique in hac parte animo, etiamsi sit foemina. Itaque postremam hanc quoque tempestatem in me concitatam iam compescuit. Interim tamen indies affluunt fratres profugi, quos recipimus et pro virili nostra sublevamus. Confessionem vestram percurri potius quam legi, lecturus adhuc diligentius, simulatque libellus compingetur. Sed in cursu illo lectionis deprehendi quędam acerbius paulo dicta in Lutherum; quam re vera voluissem. Toties enim illi ascribitur effrenis dicendi libido, impudentia, arrogantia, vanitas, ut non in hac solum sacramentaria controversia, sed in tota propemodum illius doctrina fides hominis in dubium vocetur. Non nego nimium sibi in iaciendis in vos nominatim conviciis indulsisse Lutherum atque fines christianae charitatis longo intervallo transiliisse. Sed hoc illi propter praeclara alioqui illius in Christi ecclesiam merita condonandum erat et cavendum, ne ad eundem lapidem - qui id in Luthero reprehendimus - ipsimet impingeremus. Utut enim leviter impingere nobis videamur, culpa tamen non caremus, si etiam leviter impingamus. Praestabat errata indicasse (quod quidem pulchre mihi praestitisse videmini), sed citra contumeliam, qua nihil aliud efficimus re vera, quam quod et doctrinam ipsam et ministerium item evangelii in nostris ecclesiis apud adversarios infamamus. Satis erat dixisse: Mea sententia hic fallitur Lutherus; hic praeter meritum nostrum invehitur; et id genus multa, quae nostram tueri innocentiam possunt, si approbentur. Interim tamen non labefactant cuiusquam alterius nomen atque existimationem. Dabis autem veniam, vir christianissime, quod haec pro mea libertate ita ad te scribam. Afficior ita erga vestram ecclesiam, ut erga nullam fere aliam magis et proinde cuperem nihil haberi posse, quod in vobis quisquam iure aliquo desideret. Vicistis modestia Lutherum, fateor, sed tamen illius quoque fines superegressi mihi nonnihil videmini. Neque hoc meum est tantummodo iudicium, sed et plurium aliorum, qui interim doctrinam vestram sequuntur et vobis alioqui optime volunt. Novi ex viris principibus quosdam, qui et vobis et causae vestrae bene volunt, et videntur hoc esse curaturi, ut ad institutum doctorum, ut scitis opinor, colloquium vestri quoque advocentur. Id si fiat, vellem ne recusaretis aut venire aut mittere. Scio, quid sit humana consilia de rebus divinis instituere; sed posteaquam instituuntur, praestat illis quam plurimos pios adesse, ne tyrannis tyrannide - quod multum metuo - commutetur. Vale, vir integerrime, et fratres nostros communes verbis meis saluta. Raptim, Emdę, 25. augusti anno 1545. Ex Bibliandro cognosces plura. Iterum vale. Tuus ex animo Ioannes a Lasco manu propria. Doctissimo et fidelissimo Christi ecclesiae doctori Tiguri d. Henricho Bullingero, fratri et amico observandissimo.
Die pfruͦnd hat in aller sum nit mer dan 32 stucke Der kilchen guͦt ist minem herren und vogt, meister Hansen Blüwler, ouch anderen minen herren wol bekant und ze wissen. Salus per Ihesum Christum etc. Ersamer, wiser herr und mitbruͦder, ich thon üch ze wissen, nach dem und wir miteinandren gereth hand, von wegen der pfruͦnd ze Humprächtikon, wie der ze helffen were, zeigen ich üch an, das ein gnediger herr ze den Einsydlen vor dem Cappeler krieg haut mir von dem zechenden geben, so er ze Humprächtikon hat, 14 müt kernen, 4 eimer win und 1 malter haber. Aber nach unserem onfal mir söllichs abgebrochen und geschwecht, und git mir jetzunder 9 stucke vom zenden, die der pfruͦnd dienend, und das zechend stucke, das er ouch gipt, nympt die kilch oder die kilchenmeyer ze Humprächtikon. Das ist non nit versiglet, aber sust verschriben, das dise stucke allein mir söllend werden, so lang ich ze Humprächtikon belibe, und nit eim andren. Darumm, lieber herr Meister Heinrich, wo von Einsidlen üwerer pfruͦnd, so unseren gnedigen, wisen herren ze versprechen stat, an dem ort nit witter mag geholffen werden, weiß ich witer keinen ingang. Item unsere gnedigen, wisen herren, namlichen meister Petter Meier, meister Uli Stoll, meister Hans Blüwler, unser herr und vogt im ampt Gruͤnigen, sind von einem ersamen, wisen rath verornet worden und ze Stefan von der pfruͦnd und miner narung halb gehandlet und den kilchenmeieren geseit und denen, so bi inen gesin send, daß si mir uß dem kilchenguͦt söllent acht guldin geben zur besserung, wann mir ze Humprächtikon der pfruͦnd 14 müt kernen, 3 kopff kernen und 2 fiertal kernen von den puren ist abgelöst worden. Und als unsere lieben herren, ein erwirdiger, wiser herr burgermeister und ein gesessner rath, der gmeind ze Humprächtikon einen brieff hand zuͦgeschickt, das si mir dise 8 g[uldin] söltend geben, und namlichen lutet der brieff, all fronfasten 2 g[uldin], hand si darüber gemeindet und gereth, si habentz nit und vermog es die kilch nit, und wann sis miesend gen, so miestend sis uß irem eignen gilt gen. Darum so were das deß Hans Krawers rath, der non fast der elst in der gemeind und ein eegomer ist, das mir ein gemeind sölle urlob geben etc. Dem hat man gefolget und hand mir die puren hinderem vogt, onwüssend minen gnedigen, getrüwen, lieben herren, jetz in die Phylippi et Jacobi urlob geben umb der ursach willen der acht guldin und darbi vermeint, si siend herr über die pfruͦnd etc. Uff söllichs begeren ich, das man mich ußstelle und censsiere und och von den puren venemend, warumb si doch söllichs gehandlet habent. Bitten Lich ouch, lieber Meister Heinrich, deß gelichen Meistern Löwen, ouch andere getruwen mitbruͤder und foran mine gnedigen, wisen herren umb der eren gotes willen, das ir mich etwan weilend verwechslen oder vertuschen oder mich etwan an eim andren ort weilend versechen, bitten ich alle mitbruͤder durch gotzwillen. Ouch was mich mine herren heisend, deß gelichen ein erbar synodus, das wil ich gütigklichen annemen und minen gnedigen herren von Zürich inallweg wie bishar ondertenig und gehorsam sin. Datum 7. tag mey anno 1536. Von mir, Conradus Spörli von Sant Gallen, ein armer diener des wort gotes ze Humprächtikon. Gott sye mit uns allen. Amen etc. Disser brieff gehört Meister Heinrichen Bullinger, ouch allen andren fromen und gelerten mitbruͤderen deß gantzen capitels, uff nechsten zinstag, nündten tag mey, ze verhören etc.
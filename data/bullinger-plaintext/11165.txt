S. D. P. Recepimus a Froschovero humanissimas tuas literas ad nos scriptas una cum fasciculo (ut vocas) literarum ac librorum ad regni nostri heroas, humanissime praeceptor, ex quibus facile intelligimus quantopere nos tibi devinctissimos devinctiores reddere studueris. Arctiora certe jamdudum sunt illa vincula quam ut speremus hac nostra etiam vita interrumpenda; tamen abest ut unquam hic tui oblivisci nos posse credas, nec libenter ferimus hanc tuam parenthesim (si modo sic dici meretur); nam nisi stipites et impii esse velimus, non possumus non ut summa et maxima beneficia illa tua aestimare. Quis enim nisi impius parvi ducit in pietate (ut alia infinita beneficia sileamus) recte institui? Impietas sit non illis semper totis praecordiis velle respondere, nedum boni consulere. Quod praeterea scribis, ipsissima humanitate dictante scribis. Nos idem abs te multo justius et abs tua integerrima familia precamur; et idem ex animo quoque pollicemur, quod quoad vixerimus, toti tui erimus, et nobis ut tuis perpetuo uti licebit. Quod scribis de filiola tua Elizabeth, nobis cum tuis omnibus carissimis vix sine lacrymis perlegimus: speramus revaluisse. Castissimam uxorem tuam ac piam matrem tuam una cum tota familia tua vicissim nostro nomine quaeso diligenter salutes. Quod injunxeras ut de regni nostri statu certiorem a nundinis ac de rebus nostris faceremus, hoc lubentissimo animo nos semper facturos recipimus. Rainerius noster ad has nundinas non venit, quod nuper, ut audio, e vivis excesserat uxor. Scripsit ad nos; illas literas dabit tibi Froschoverus: nolui hisce includere, quod a D. Butlero ac Treherno legi prius cuperem, qui Argentinae agunt apud D. Sapidum; maxime vero a D. Gryneo, quod is imprimis hoc a nobis contenderat, nempe de statu regni nostri aut nostris aut aliorum certior fieri. Meminit Rainerius in literis suis ad nos et etiam ad Froschoverum scriptis Angli cujusdam, a quo voluit nos omnia plenius discere; at nullus talis adhuc quod scimus huc venit. Germanus quidam, ex sodalitio illorum mercatorum qui agunt Londini, mira nobis narravit de divis nonnullis qui prius fixas habuere sedes et immotas procul a Londino; jam equitasse Londinum, illicque stupenda in maximo coetu edidisse. De barbata imagine Kantiana crucifixi (nostra lingua vocatur The Rood of Grace prope Maidstone) ita nobis retulit: eam, episcopo Roffensi ad crucem divi Pauli Londini concionante, in frequentissimo coetu nobilium ac aliorum, ligneis ac lapideis diis nonnullis celeberrimis praesentibus, rotasse caput, volvisse oculos, spumasse ore, lacrymas per genas fudisse, quod ita intonasset prius episcopus adversus has imagines: satellites illi divi Kantianae imaginis non multo dissimilia fecere. Sperant brevi etiam Walsingamicam virginem, ac D. Thomam Cantuariensem, necnon alias imagines eodem loci sua quoque edituros miracula, quae cujusmodi sint satis opinor intelligis; retecta enim ars pessimorum nebulonum ita publice in illa imagine crucifixi, ut omnes fremerent adversus hos monachos et hujusmodi impostores, ut execrarentur imagines et imaginum cultores. Faxit Deus ut vere ex animis omnes idola ejiciamus! Tu memor sis nostri semper, in precibus maxime ad Deum. Salutant te ac tuam familiam sodales nostri Wodrofus, Petersonus, Finchius, qui una nobiscum in Angliam profecturi sunt. Salutabis nostro nomine D. Pellicanum ac D. Leonem et D. Theodorum: excusabis nos, si opus fuerit, quod illi non valedixerimus; certe non possumus non optima et faustissima illi omnia precari, qui de nobis tam optime semper sit meritus. Tu optime vale in Domino, una cum tuis omnibus. Frankfordiae, 12 die Aprilis. Tuus, NICOLAUS PARTRIGIUS Vigilantissimo Tigurinorum episcopo, D. Henrico Bullingero, tradantur hae.
Coelius Secundus Curio s[alutem] p[lurimam] d[icit] per Christum Iesum. Literas ad te, Bullingere doctissime atque sanctissime, mense (ni fallor) decembri scripsi misique Bernam ad Petrum Gironum, senatus Bernensis archigrammateum, rogans, ut ad te perferendas quamprimum curaret, quod et bona fide eum fecisse credo. Iis ego te literis orabam, ut ad Camilum Renatum, qui Tirrani in Valle Telina habet, virum cumprimis doctum et bonum, rescriberes neque ad eum solum, sed etiam ad Renatam, ducis Ferrariae uxorem, virorum bonorum patronam et miserorum profugium. Ad Camilum cupiebam te scribere praeter ea, quae tuopte ingenio velles, quid de contubernio eius adolescentis Tirranensis, de quo tecum praesens egeram, constituisses et quanti illi staret contubernium et apud quem. Ad reginam vero illam literas dares adhortatorias ad evangelii synceritatem, quibus admisceres aliquot pareneses de optima christiane familiae constitutione, praesertim de non facile delatoribus credendo et assidue cum doctis et bene erga pietatem evangelicam affectis viris consilia conferendo. Quae omnia puto te aut iam fecisse aut (si minus per istas tuas occupationes licuit) propediem facturum sedulo spero. Nunc, cum hac iter faceret hic frater noster et se ad vos usque perventurum nunciaret, sine nostris literis eum dimittere noluimus. Ego et uxor et liberi valemus, quod de te, uxore liberisque tuis omnibus confidimus et oramus. Laboravit peste aliquamdiu civitas haec, sed tandem dei maximo munere penitus a tali est contagio liberata. Utinam tam bene ab animorum morbis quam corporis immunes essemus! Afflictantur enim vehementer nostrae ecclesiae (quod sine gemitu et lachrimis non scribo) falsorum prophetarum motibus; hinc distrahimur variis opinionum ventis, illinc obruimur pene delationum et calumniarum undis. Dominus suae adsit ecclesiae, imperet ventis et mari, atram hanc tempestatem in serenitatem tranquillam convertat, molliat animos et temperet iras. „Ni faciat maria ac terras caelumque profundum Quippe ferant rapidi secum verrantque per auras“, ut poeta ait. Video enim exitium nostris ecclesiis imminere et haec omnia propter nostra scelera, nec tamen resipiscimus. Populus contemnit evangelicum[!] et disciplinam odit bonam, adhuc ollas et carnes Aegiptiorum somniat. Prophete ipsi, cum ab uno aut altero recesseris, omnes domini opus negligenter, ne dicam dolo malo, agunt, omnes suam, non ecclesiae rem augere cupiunt. Non ista unquam mihi in mentem de tanto nomine ecclesiarum venire potuerunt, quae nunc video et sentio. O nos miseros, o caecos, qui tot et tanta patris coelestis beneficia non agnoscimus! Et in his putas ne nos lętos agere posse? Non, si Pactolus aureas nobis arenas fundat et Indiae myrmecia nostris in aedibus scateant. Velim igitur, mi frater, ut nos non solum vestris precibus, sed etiam sapientissimis consiliis iuvaretis. Nihil enim unquam de vobis audimus, nulli a vobis ad nos, nulli quoque aut bene pauci a nobis ad vos commeant, tanquam ingens sit inter utrosque chasma, cum tamen simus animis coniunctissimi. Parum hactenus veteres illos imitati sumus, quorum epistolae declarant, quot quantaque essent inter eos consultationum mutua consilia, quam pro ecclesiae concordia, pro dei gloria et pro regni Christi amplificatione amice conspirarent. Quare te ego, Bullingere frater, imprimis oro atque obsecro, ut ad nos aliquando scribas, nos horteris, moneas, consoleris, idem quoque ut faciant caeteri fratres doctrinis et oratione praestantes. Nos quidem ea in re operam sedulo dabimus, ne aut negligentiae aut socordiae iure condemnemur. Hunc tibi et caeteris isthic fratribus fratrem commendo; nuper ab oleastro abscisus est atque in sanctam oleam insitus. Audies hominem et, qua tales soles, caritate accipies. Saluta d. Pelicanum, Megandrum, Bibliandrum, Gvalterum et Gesnerum optimum et alios meo nomine. Salutant vos omnes fratres, qui hic sunt, et imprimis Viretus meus. Saluta, oro, coniugem tuam, foeminam sanctissimam, et liberos ad unum omnes meo et uxoris meae nomine. Ego primo quoque tempore literas expecto tuas, quae me de omnibus certiorem faciant. Vale per Christum Iesum. Lausannae, 4. nonas martias 1543. De bibliis vestratibus, siquidem impressa sunt, vellem ad me quamprimum mittas, una cum Stobaeo et opusculis Gesneri, pro quibus omnibus statim pecunia mittetur. D. Heinrycho Bullingero, ecclesiae Tigurinae antistiti sanctissimo pariter ac doctissimo, fratri in domino observandissimo. Tiguri.
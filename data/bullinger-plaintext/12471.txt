Gratiam et vitae innocentiam a domino. Putavi iam pridem, frater in domino colendissime, ita me tibi charum et fraterna amicitia iunctum, ut nullo scires tibi exordio esse utendum, interim tamen exordio te insinuas et deprecaris, quasi non loquaris in cor fratris. Scias itaque me totum esse tuum, nec aliter loquendum mihi quam tibi ipsi. Doleo Diabolandrum novas excitare turbas sparsis dissidii seminibus. Vestrum erit iunctis Tossano copiis fideliter iuvare certantem. Recte vero tu putas privatum illud examen per ministrum faciendum nullo vel mandato praeceptum vel exemplo apostolico relictum ecclesiae. Exturbandum ergo ex ecclesia et exturbatum numquam admittendum. „Probet seipsum homo“ [1Kor 11, 28], inquit apostolus. Sed et dominus Iesus prima illa et in perfectissima coena non examinavit quenquam. Publice docuit et admonuit, sed et Iudam admisit, prius tamen admonitum et obtestatum. Ideo vetus ecclesia verbi praedicatione purgavit et non privato examine. Hoc privatum examen mox reducet nobis confessionem auricularem; imo aliud nihil est quam auricularis confessio. Serviet hoc examen ambitiosis ministris ad confirmationem tyrannidis, libidinosis ad explendam libidinem, avaris ad res suas conficiendas. Ecclesiae oberit, non proderit. Recte autem facitis, qui auxilia aulicorum imploratis. Nam cum ministri non sapiunt, sapiunt autem principes, a ministris appellandum ad principes. Fecerunt hoc prophetae et apostoli. Ezechias et Iosias magis quam sacerdotes paesa restituunt. Haec oportet nobilibus et bonis viris ingerere et inculcare. Nos orabimus dominum, ut res bene fortunet. Dominus Erasmus in magna patientia et fide fervida confessione, denique et invocatione nominis Christi placidissime excedens migravit ad dominum. Vidua autem eius relicta lectis tuis et auditis meis accepit benigne rem et mittit hic tibi quitantiam, quam vocant. Denique magnas agit gratias tuae humanitati et tuis laboribus et commendat se et liberos viri optimi tibi tuisque et precibus fratrum. Plura ipsa scribet Rhegio. Dominus Erasmus ita mortuus est, ut sancte sit obtestatus se hospitae per omnia satisfecisse, ubi tamen Cosmas quidam secundo solvere coactus fuit. Cosmae causam referet ad fratres defuncti mariti, et benigne respondebit Cosmae. Vitus Theodorus scripsit inepta, impia et incongrua scripturis de adoratione eucharistiae. Ignorat, quid sit adorare. Didicisset vel ex 1. decalogi praecepto et 2., vel saltem ex verbis domini Ioan. 4, [21-24], et historia evangelii Ioan. 9, [38], Acto. 1, [3-11], et 10, [25f], capitibus, Apocalip. 22, [8f]. Sed placent illi homines sibi valde. Dominus misereatur ipsorum. Caesar revera monstrum alit, nec aliud quam occasionem expectat pro sua vafricie Hispanica. Ubi dabitur et occasio et facultas nocendi, ita se impigrum et truculentum geret, ut omnes sint admiraturi. Man wil in Tütschen landen das Spangoͤlerly noch nitt raͤcht kennen. Zuͦ besorgen, man werd es der tagen eins erfaren. Dominus protegat et servet suam ecclesiam! Palatini initia prava et corrupta sunt. Plus negotii bonis inepta dabit reformatio quam manifestus antichristianismus. Nemo vult in reformandis ecclesiis apostolicam spectare ecclesiam, quasi vero ea fuerit imperfecta. Quia ergo nostra magis quam dei sequimur consilia, merito ea non assequimur, quae deus obsequentibus promittit. Oro, ut mihi semper diligenter perscribas, si modo certa habere potes, quomodo res in Palatinatum et reliquis inferioris Germaniae ecclesiis gerantur. Audio Bucerum contendisse Heydelbergam, damit das er doch Peterly sye in aller kost. Si audieris, quid principes Heydelbergae decreturi sint, fac sciam obsecro, etc. Excessit Lutherus, et utinam feliciter! Funebris illa pompa mihi displicet. „Ne quid nimis“ tradunt vel gentilium sapientes. Plangebant pii et Stephanum, sed usque ad sobrietatem. Instauramus multa, quae fere ceciderant; revocamus quaedam, quae eiecta fuerant. Profuit in multis ecclesiae Lutherus, sed rursus obfuit multum. Videamus quid tentaturi sunt eius sequaces et successores. Scripsi Melanchthoni et adhortatus sum illum ad studium pacis. Expecto, quid sit responsurus. Colloquia illa semper mihi displicuerunt. Colloquti sunt iam toties sumptibus inaestimandis et nullo cum fructu, sed ne nunc quidem ullus apparet colloquiorum finis. Piscator ne ictus quidem sapit. Tribuo hanc pertinaciam uni et alteri, qui, quae cogitant, optima et irrefragabilia putant. Laudo Lutherum mortuum, qui istos conventus nunquam probavit. Monachus Colmariensis, conversor mundi perversi, se dignos aedit fructus: „Lassend dantzen, dantzen“; sic se produnt. Nova apud nos nulla, nisi quod Augustae res ecclesiasticae pulchre valent et procedunt. Domino gratia! 27. martii sub aurora Neoburgi parricidium inauditum venit. Nam Doctor Alphonsus Diazius, iudex Rotae apostolicae, intra paucos dies veredarius, Neoburgum ad Danubium venit, ibi reperit quaesitum fratrem suum, doctorem Ioannem Diazium, Hispanum, quem audivit deficere ad evangelicos. Egit cum illo per dies 14, promisit episcopatum, sed, cum nihil proficeret, discessit. Rediit mox clanculo et submisso ministro curavit Cain Abelo fratri caput securi diffindi. Aiunt parricidas in vincula coniectos esse Isbruggii. Badenae convenerunt Helvetiorum legati. Quid conclusuri sint, nescio. Foedus Schmalkaldicum misit ad ipsos legationem de non traducendo exercitu Italico aut Hispanico, si quis futurus esset, qui per Helvetiam velit transire in Germaniam. Certissimum est Tigurinos, Bernates et reliquos, qui pontes omnes obtinent et traiectus, nunquam permissuros. Wir woͤllend ee vorhin mitt inen ein vordantz haben mitt gottes hilff, etc. Salutabis fideliter d. cancellarium, scribam, Geroldum, Regium et omnes fratres. Salutant te omnes fratres. Festinanter, Tiguri, 16. aprilis anno 1546. Valebis aeternum. Non licuit relegere. Bullingerus tuus totus ex animo. Praestantissimo viro d. Matthiae Erbio Rychenvillae Christum praedicanti, domino et fratri suo charissimo.
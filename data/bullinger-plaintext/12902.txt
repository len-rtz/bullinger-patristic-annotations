Furgliepter herr und bruͦder, ich hab euch uff frytag nechst geschriben. Achten, euch worden sein. Sydhar haben wir nichts gehoͤrt, das sich verloffen, dann das uff necht ain burger von Ulm her kommen. Hat ainen bruͦder hie. Sagt, das gwysse kuntschafft gen Ulm kommen seye, das Lypsig vom churfursten gar erobert und sonst ouch naiswas mitt dem find gehandelt seye; er moͤge aber nitt wissen, was. Wellen wir bald vernemmen. Er sagt auch, daß alle frommen zuͦ Ulm ymmer unser statt Costentz guͦtz wunschind, fuͤr sy bittind, sagind: „Ach das sy gott behuͤt, das sy an unß sechind, und nitt ouch in ain solichen friden kommind, da es inen in allem unfrid nitt wirß gehn koͤndt.“ Er sagt ouch, wann alles froͤmbd volck hinwegg were, das gwisslich von stund an ain uffruͦr wurde und der gmain man die all, so schuld an diser sach habend, erwirgen wurd; aber es wirt allweg ain starcker zuͦsatz da sein. So ist erst frysch volck hinin kommen, der alten vyl hinweg, und handlend die yetz erger dann die ersten. Ouch hab der kaiser, so noch zuͦ Noͤrdlingen, inen empotten, er welle bald selbs widerum by inen sin. Auch ist der stattschriber von Memingen necht herkommen, dann der herr Sebastian Schertlin hat etwas mit im ze handlen. Sagt, das man inen yetz ouch welle 3 fendle knecht in die statt legen. Klagt sich uber die maß sehr. Es habe der kaiser zuͦ Kempten, Bibrach, Ysne, Memmingen, etc., umgeschlagen. Nem gern vyl knecht an, aber hab über vier nitt moͤgen uffbringen. Daby er den guͦten willen wol spurt! In summa: Die sach steht, das yederman des kaisers matt und muͤd ist, und man syn gern ab wer, köndte man nun. Lieber herr und bruͦder, wellt mich berichten, was Jochim Schwartz fuͤr ain mann sye. Soll im Berner piet zuͦ Wangen gewesen und euch wol bekant sein. Man will sagen, er soͤll ain lychtfertiger kund und boser mensch sein. Habe ain kind neben der eh gehapt, etc. Er ist yetz zuͦ Kempten. Sollt ain prediger da sin! Item es ist yetz ainer gen Ryckenbach im Turgoͤw kommen und pfarrer worden (dahin durch den Hans Vogel, der dann der thaimherren schaffner oder einzycher ist). Soll aber das evangelium predigen, wie dann bysanher  zuͦ Ryckenbach allweg gottes wort predigt wirt. Sind die kirchenpfleger by mir gewesen. Sagend, man seye sin beschwert; er seye gar jung. Nempt sich Hans Gyslinger. Soll ain stipendium zuͦ Zuͤrich gehapt haben und aber darnach gen Friburg in das papstumb gezogen sin und da wyter gestudiert haben. Er kan gygen. Und sagt man, er mache den jungen gesellen und tochtern etwan weyt in die nacht zuͦ tantz, etc. Wisst ir etwas von im, lasst mich wissen, und wie im ze thain were. Er soll ouch ain poet sein und carmina machen. Die guͦten frommen leut wissend nitt, wie sy im thain sollend. Ich maint, es were billich, das sich ainer vor muͤsse zuͦ Zuͤrich examinieren lassen und sein manrecht bringen mitt kuntschafft seins wolhergebrachten wesens und lebens. Es wirdt sonst gar bald ain jemerlich sach im Turgav! Ach, bittend gott mit ernst und allen truwen fuͤr uns, das er unß nitt lasß in versuͦchung fallen! Gruͤtzt alle menschen, ewer hauß zuͦvorderst. Mentag post Lętare. Item es sollt der Monsterus zuͦ Basel dem Osvaldo Schreckenfuchs zuͦ Memmingen 50 fl. schicken. Kan man aber kain gwissen bottschafft von Basel haben gen Memingen. Ist min flyssig bitt, ob etwer by euch gen Basel handelte, das ir im bygelegten brieff an den Monsterum gebind, das er das gellt euch zuͦbrechte. Darnach kondten ir mirs all tag wol her schaffen und alsdann ich gen Memingen. Sind gepetten und zuͤrnt nitt, das ich allso mitt solichen sachen bemuͤh. Diser Osvaldus ist so ain frommer man, das ich im hertzlich gern dienen welt. Dem erwirdigen, hochgelerten herrn Hainrich Bullinger zuͦ Zuͤrich, meinem insonder vertrauwten lieben herren und bruͦder.
S. Mirum, quod tamdiu nihil scribis, imo nihil respondes ad ea, quę scripsi. Ego tamen interea non desino significare, quicquid comperio ex Wormacia. Hodie missae sunt literae, quas iunctas meis vides. Non potui continere, quin mitterem. Describi feci igitur, quod ad vos aeque pertinet. Credo te optime expositurum. Nunc demum inceptum est agi; decet nos, qui absumus, precari dominum, ut adsit veritati. Nam hac ratione pugna hęc recte depugnabitur. Fecerunt senatus duos (quod in adiunctis literis non est), minorem ex undecim et undecim ab utraque parte, maiorem ex, si recte memini, sexagintasex viris. Quod ab omnibus his statuetur, puto, veniet ad comitia indicta. Quid deinceps fiat, novit dominus. In comitiis (ut hoc obiter) agetur de religione, de Turca, de numismatis. Dominus bene vertat. Adgreditur nos Faber episcopus per caesarem de praepositura summi collegii nostri, quam rem audio dominos nostros Pagis omnibus significasse, ut in proximo conventu consulant, quid videatur agendum. Fac, apud tuos id agas, ut faciant officium. Sequutus est magistratus noster ius, quod habuit vigente adhuc papatu, deinde, quod inter ipsum et collegium iampridem compositum est, ex quo prępositum canonici coacti sunt habere proximum ante hunc, qui nunc est, civis cuiusdam huius urbis fratrem non nobilem, quantumvis repugnarent. Mirum itaque, quis impulerit Fabrum, ut sic agere conetur. Verentur quidam subesse malos consultores e nostra civitate. Sed hoc apud te. Fac sciam, inserviam tibi necne, dum scribo de Wormacia, an aliunde accipias, quae magis placent. Si scirem enim minus me tibi gratificari, a scribendo desinerem. Vale cum tuis, Theodoro et fratribus omnibus. Basileę, raptim, 6. decembris anno 1540. Os. Myconius tuissimus. Domino Heinricho Bullingero suo.
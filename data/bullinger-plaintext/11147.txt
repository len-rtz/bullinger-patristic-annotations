Gratiam et pacem. Nemo animum meum avertit, doctissime Myconi. Amo et colo te; frater es et eris perpetuo. Quod rarius scribo, mihi crede, efficiunt plurima negotia, quibus tantum non misere divexor et enecor totus. Efficiam tamen brevi, ut intelligas iusta causa in scribendo fuisse et rariorem et breviorem; totum enim volumen mittam pro schedulis aliquot. Interim de animo erga te meo dubitare noli. Vehementer afflixit nos Bernensis tragoedia, sed consolata est nos iterum amicissimum optimi viri doctoris Lutheri responsum. Cupit ille boni consulamus, quod scripserit tardius; imo hoc nomine multo fuit gratissimum responsum, quod nunc demum et in illa turba datum est. Cupis autem audire meam de eo scripto sententiam. Dicam et paucis quidem: Responsum dedit Lutherus candidum, simplex, minime fucatum et plane christianum. Quod eucharistiae causam attinet, nihil impugnat in nostro scripto, nihil damnat; rursus ipse nihil nobis praescribit, simpliciter, quod sentit, edicit; postremo agnoscit nos fratres et petit amicitiam, etiamsi quid adhuc residui haereat, quo minus alter in alterius sententiam inclinet. Iam quid consultarint nostri, Badenae traditum est legatis vestris, id quod vidisti, opinor. Continet hoc scriptum sententiam senatus et omnium ministrorum. Summus enim omnium est consensus. Gratias agimus Luthero, stipulamur concordiam, dicimus nullis porro arbitris esse opus, intelligere, quid velit et quid sentiat Lutherus, et quod petit a nobis, simpliciter de hac re doceamus, bona fide facturos, agnoscere illum nos pro fratre et amico coniunctissimo; in illo esse concordiam, quod communi confessione confiteamur corpus Christi sedere ad dexteram patris, et quemadmodum nos non offendit, quod ipse deo praesentiae modum committit, ita sperare nos ipsum minime iri offensum, si nos ita pergamus exponere, quemadmodum exposuimus in superiori ad ipsum responsione etc. Quod attinet explicationem Buceri, obscurior est Lutheri sententia, quae plana est. Es ist wol gangen; verhön mans nun nitt. Tagen werdent wir nitt wyter, sunder die concordi sust trüwlich wie obgemelt halten mitt schryben, reden und predgen. Des sind wir hie all eins. Scribemus et Luthero et aperiemus ei animos nostros plane placatos esse et amicos. Apud me et nos omnes ea est de Bucero sententia, ut praestet illum in hoc negotio quiescere. Plus enim negotio incommodabit quam commodabit. Plura iam non addam. Sye rächt ruͤwig, so blybend wir ouch ruͤwig, und ist nitt vil verantwurtes nodt; es bedarff sy nitt gen uns. Wir begärend und dörffend unruͦwen nitt; unser kylch ist zuͦ friden, und wend mitt yederman friden halten. Er wolt gen Bernn und friden machen, und ist der gröst unfrid daruß worden. Also möcht es hie und anderschwo gan. Ander lüten exempel muͦß uns witzig machen. Wir wöllend eben nitt wyter mee und understan unsere kylchen in ruͦwen behalten etc. Megander vocatus est a senatu ad ministerium verbi et mihi collega datus est, deo gratia. Ora dominum, ut in nobis omnibus veritas et charitas semper triumphet. Vale, mi charissime Myconi, una cum mortalium charissimo viro d. Gryneo. Ich bitt üch um gotts willen, sind darvor, das man nitt immerdar also tagen muͤß und das der Bucerus sin kylch zuͦ Straspurg versäch und ruͤwig sy, so werdent wir mitt imm ze friden und lieb, guͦt bruͤder blyben. Sust weiß ich nitt, was mitt der zyt daruß wirt. Vale iterum et me ama. 22. februarii 1538. H. Bullingerus tuus. Clarissimo viro d. Osvaldo Myconio, antistiti Basileien[sis] ecclesiae, fratri colendo.
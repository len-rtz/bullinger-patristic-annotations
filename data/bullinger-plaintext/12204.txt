C[aelius] S[ecundus] C[urio] s[alutem] p[lurimam] d[icit] per Christum Iesum. Cum significasset mihi d. Nicolaus medicus, vir pius et nobis amicissimus, se Tigurum profecturum, nolui committere, frater amantissime michique observandissime, ut ad te hasce breveis literas darem. Hoc autem eo etiam libentius feci, quod tu superioribus tuis ad me literis hiisque extremis rogasti me, ut ad te sępius scriberem. Quare non nunc modo id ipsum facio, sed et in posterum neminem praetermittam - quem quidem ad vos venturum putem -, cui literas non dem. Et, ut de nostro statu te certiorem faciam, nihil opus esse video, cum habeatis d. Nicolaum hunc, qui ad d. Gesnerum se potissimum confert, a quo omnia, quae hic gerantur et fiant, accipere possitis. Quod reliquum est, gratias vobis agimus, quod superioribus literis tantum nostro iudicio consilioque tribuistis, ut librum, quo Luteri calumniis respondebatis, Germanice tantum vos esse exhibituros significaritis. Et, quamquam audio vos post mutasse sententiam et libellum illum non Germanice modo, sed etiam Latine aedidisse, non dubitamus tamen vos (qua estis prudentia) idoneis iustisque caussis adductos illud effecisse; non quod libellum ipsum viderim, sed quod audierim sic a vobis factum esse. Quod cum sit, non iam dubitabo illud comprobare, quod a vobis factum renunciatur, tametsi vestre me litere in hac me poterunt sententia confirmare. De Zvinglii, hominis plane divini, libris nescio, quid postea actum sit. Equidem si de precio a te certior factus fuero, mittam illud ad te quamprimum, ut ne diutius fructu caream eorum sanctę doctaeque lectionis. Noster iste d. Nicolaus comitem habet, qui (ut arbitror) ad nos statim revertetur; ei si quid dederis ad nos ferendum, se perlaturum pollicetur. Vale per Christum Iesum, unicum servatorem, mi charissime simul et observandissime Bullingere, et uxorem tuam, foeminam charitatis et bonorum operum plenam, cum dulcissimis liberis saluta. Salutabis quoque fratres reliquos omnes, mihi iucundissimos. Salutat vos uxor mea, beneficiorum memor, et liberi. Ora deum patrem per dominum Iesum Christum pro nobis. Lausanne, die 12. maii 1545. Caelius S. C., ex animo tuus. D. Henrico Bullingero, antistiti et evangelistae [Tigu]rinae ecclesiae vigi[lan]tissimo, fratri longe charissimo et observandissimo. Tiguri.
Viri clarissimi et mihi in domino colendissimi, literę vestrę pene nos abduxerant iucunditate sua ab eo męrore, quem nimis acerbe conceperamus ex rebus Germanię tam infęliciter gestis, ni insperato isto ac lachrymabili illustrissimi Saxonię ducis casu nuper recruduisset, quem, proh dolor, ut aiunt, dominus tradidit captivum in manus cęsaris inclementissimi! Quę res piorum animos sic acriter afflixit, ut fere deiecti videamur; nam nihil a nobis audiri poterat vel acerbius vel atrocius. Sed ea nos spes consolatur, quod, cum eiusmodi acciderint deo sic volente, etiam credendum sit tam ipsum ducem quam nos tandem ereptum iri his molestiis, quanquam non leve iudicium manet tam eos, qui hanc causam temere deseruerunt, quam illos,  qui, cum possent ac omnino deberent, iuvare ultro recusarunt. Nos interim forti animo erimus, quoad possumus, pręsertim precibus vestris adiuti; quod facilius erit, si crebro ad nos scripseritis. Id si effeceritis, ut spero, non tam mihi, qui vos unice observo, quam piis omnibus erit gratissimum. Cęterum illud ante oculos sibi proponere debent omnes, quotquot sunt libertatis tuendę ardentissimi, quod, ni cęsaris conatibus sese obiecerint, brevi illam amissuros, tametsi filii dei perire non possint, etiam ubi summis calamitatibus penitus obruti videantur. Hęc, qui tumultuarie vobis scripsi, ut agnoscatis doloris mei acerbitatem, quę me a scribendo detraxit. Valete in domino meque mutuo diligite et reliquos fratres salutate meo nomine. Literas Bartholomei Pratensis longe antehac misissem, si habuissem, cui libere ac tuto eas tradere potuissem. Sed rescribe, amabo, candidissime Bulingere, non tam mea quam illius causa! Nam is amat te mirum in modum. Iterum vale. Datum Venetiis, tertio idus maii 1547. Vestri studiosissimus Balthasar Alterius.
S. D. Qui has literas ad te defert, est dominus Johannes Hoperus Anglus, qui cum ego vixi in istis aedibus Grinaei paucis diebus familiariter; nam postquam a vobis reversus sum, in his aedibus me continui, quia Bernardinus occupaverat meam apud Oporinum habitationem, a qua nolui ut migraret. Hominis animum atque integritatem nosti, etiamsi faciem non videris, cuius ea est pietas ac doctrinae religionis studium, ut sua prop[r]ia integritate probatus nullius commendatione apud bonos homines indigeat. Ego item novi tuam virtutem, qui pios viros fide ac religione praestantes sine cuiusquam commendatione soleas peramice excipere. Et tamen, si quicquam apud te ponderis habitura est mea commendatio, hunc virum tibi commendo tanquam pietatis rectaeque sententiae valde studiosum. Duxit ante paucos dies uxorem in hac urbe genere quidem Belgicam, sed ingenio, doctrina, gravitate, constantia et vera religione supra mulieris sortem plane coelestem. O quam vellem, ut istius mulieris virtutes ac pietatem plene posses cognoscere! Est mihi persuasum eam fore ornamentum eius loci, in quo est habitatura, et pro sua ipsa fortitudine animum habet paratum, ut deum sequatur animose ibique vitam traducat, ubi senserit esse publicam et liberam verae religionis professionem. Est illa quidem magno loco nata et habet utrunque parentem superstitem; sed omnia reliquit, ut Christum sequeretur. Hanc igitur mulierem tibi commendo tanquam thesaurum quendam virtutis ac verae religionis. Quaeso, ut intelligat ipsa et apud te repositam esse laudem virtutis et me illi vera dixisse, cum tuam ipsi pietatem ac humanitatem commendavi. Bene vale. Basileae, 15. martii 1547. Tuus Franciscus Dryander. Clarissimo viro domino Henrico Bullingero. Tiguri.
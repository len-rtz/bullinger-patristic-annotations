S. Gasparem Schneberger, quęso, sic excipias, ut omnium simplicissimum et ex simplicitate stultulum atque nonnihil superbulum; quod intelligit, quę recta sunt, verum nescit uti. Literarum quoque non est omnino expers (quod valde miror), sed itidem sine bono usu. Si amici et cognati permiserint eum suis moribus vivere, iucundus esse valebit; sin conabuntur mutare, plane perdent. Rogavit me, ut se tibi commendarem. Fac ergo, ut sit commendatissimus vel hoc nomine, quod est minime malus, nisi nimium vexando talis reddatur. Omisi in altera epistola, quod, postquam obsignavi, rediit ad me cum literis nepos tuus - ut nosse vales, quia eas mitto. Item octo millibus Hispanorum gravare cęsar voluit Lothoringiam, quam antea tamen exhausit. Sed dux collecto exercitu dum eos vi conatus erat eiicere, venit intercessor, vir magnus, vimque prohibuit et Lothoringum levavit, Concordiensibus, Suntgaudiensibus et Brisgaviensibus imminens. Et nisi nobilitas, quę propterea convenit Selestadię, deprecatura est apud cęsarem, fiet aliquid. Vale in domino. 16. ianuarii anno 1545. Tuus Mycon. D. Heinricho Bullingero, theologo doctissimo, ecclesiae Tigurinae praesuli, in domino venerando suo.
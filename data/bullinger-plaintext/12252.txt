S. a domino Iesu Christo. Petrum Martyrem, Italum nostrum, tibi semper charissimum esse licet nunquam dubitaverim, nunc tamen nescio quid momenti accessit, quo mihi in posterum omnem dubitandi facultatem sublatam esse video. Mirifice enim oblectatus sum ipsius Petri literis, quibus me monitum voluit, ut, si quid a te vel a Tygurina ecclesia literarum ad illum daretur, id ego pulchre curatum vellem; qua quidem in re ut in nulla alia meum officium huic viro, quem parentis loco habeo, negare nequaquam possum. Sic tibi quoque eadem et fide et animi alacritate polliceri illud idem placuit. Mitto itaque ad te literas, quibus ipse (ut arbitror) negligentiae nomen dissolvit, quo illum tibi suspectum fuisse minime doleo, quandoquidem eius officium a te requiri iucundius fuerit quam molestum accusari. Caeterum tabellariorum perfidiae id potius adscribas, rogo, quam de tam candido viro tuique amantissimo quicquam minus candide suspicari velis. Quod ne posthac contingat, ad me literas eas perferrendas curabis, quas Argentoratum transmitti volueris. De me vero illud tibi promittas velim, quod de bono ac tui studiosissimo viro promittendum censes; vincam, mihi crede, officiis meis cogitationes tuas. Bene vale, pastor sanctissime. Salutabis, quaeso, meo nomine emeritum patrem Pellicanum, doctissimum Bibliandrum simul ac eruditissimum Gvalterum cum reliquis sanctae ecclesiae vestrae fratribus, quos dominus deus confirmet verbo et spiritu oris sui. Amen. Basileae apud Episcopium, pridie kalendas augusti 1545. Tuus ac totius Tygurinae ecclesiae servus Theodosius Trebellius Italus. Sanctissimae Tygurinae ecclesiae pastori, d. d. Heinriko Bulingero, mihi in primis observando. Tigurum. Zuͦ Zürik.
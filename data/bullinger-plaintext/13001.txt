Si tam esset tutum quam necessarium, vir et frater in domino ornatissime, nunc haberem scribendi materiam longe locupletissimam. Sed quid tempora iubeant, nosti. Tuę literę 27. iunii ad me datę, hodie vero redditę, mihi multum solacii et refocillationis attulerunt. Verbum siquidem domini fideliter mihi ob oculos ponis, hortaris ad constantiam et pietatem; quę celestia dona, si unquam secutus sum, nunc me dei benignitate secuturum esse sencies. Tu mecum clama ad dominum, ut nimiam nobis temperet tentationem. Nihil prorsus (absit omnis gloriatio) videor mihi remissior esse factus in tantis motuum procellis, quę, proh dolor, nullis adhuc modis sedatę sunt, sed iamiam acrius quam antea cimbę nostrę appropinquant! Spero tamen unicum illum cęlestem nauclerum eam securo portui applicaturum. Comitia Augustę Vindelicorum celebrabuntur. Quamvis vero dies nondum certa sit indicta, tamen quottidie multi exterorum, pręsertim autem cesareę maiestatis aulici eo confluunt. Cęsar adhuc est Norinbergę cum copiis suis, quarum nonnullas dimisit. Quas adhuc secum habet, maiori ex  parte Hispani et Itali sunt, qui totum Noricorum agrum ad 5 milliaria circumquaque devastarunt et adhuc hodie horrenda et dictu pudenda designant; quos si Augustam venire contingat, de sterili nostra Suevia omnino actum est. Crediderim tamen ipsos agro Augustano ideo parsuros, quod redditus eius ad sacrificulos pertineant. Comitem Albertum a Mansfeld et comitem ab Oldenburg cęsarianos apud Bremam fudisse et magnam stragem edidisse non est dubium. Dux Ericus Brunsvicensis, cesarianarum legionum dux, ipse aut cęsus aut in fluvio Werra submersus est; nusquam siquidem apparet. In eo pręlio circiter 3000 militum et equitum ex cesarianis capti. Reliqui omnes trucidati sunt paucis, qui fuga elapsi sunt, exceptis. Quid tandem inter cesaris maiestatem et civitates maritimas actum sit, plane ignoro nec de pacificatione quicquam audio. Hoc autem certum est: Landgravium sese dedidisse et iam una cum Ioanne Fridericho, Saxonię duce, inter cesarianos captivum duci. Proinde cęsar iamdudum excessit ex Saxonia et Mißna atque, ut fama est, ipse ex Norinberga brevi soluturus est Augustam concessurus. Quidam putant illi negotium in Italia fore, quidam vero suspicantur ipsum de restitutione ducis Sabaudiensis cogitare. Tempus docebit. Hallerum non secus atque animam meam habeo, quamquam propter temporum difficultatem raro conveniamus corpore. Vale, mi anime, et optimos viros vestros meo nomine plurimum salutato. 15. iulii 1547.
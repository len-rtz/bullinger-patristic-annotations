Gratiam et pacem a domino nostro Jesu Christo etc. Hertzlieber Meyster Heinrich, nachdem ich mitt üch hett verlassen, ich wett üch und minen lieben herren und bruͤdern von stund ann verschriben hon, wie es umb mich stend, ist kein andere ursach gsin den die, das ich kein bottschafft hon kann etc. Demnach so ist Thomas Hoffman, predicant zuͦ Eyttwyl inn Ecker pfarr, zuͦ mir kummen uff mitwoch nach der liechmess und mir gesagt, wie by üch die gemein red wöre oder sy, das ich von minen herren und mitbürgern von Balingen vertriwen wöre, und mich beriefft fhur ein ersamen wysen radt und mich gefraget, wa ich hötti studiert, eb ich meyster oder baccalarius alder sust ein gradum hötti. Deßglichen red er zuͦ mir, ich hötti zuͦm aller ersten von der mesß und bildern prediget. Ouch wer ich der gsin, der am ersamen wysen radt nitt hött kinden antwürtt gen. Darzuͦ sag ich das und warheit, wer das uff mich geredt hat, der thuͦtt minen herren von Balingen und mir unrecht, und arfindt sich mit keim frummen, ersamen mann. Deß ir, Meyster Heinrich, auch lieben bruͤdern, trurichkeit hand gehäptt von minet wegen, ist mir leid von hertzen. Die erst predig, die ich thon hon, ist die gsin: was glouben ich wöre, die ander von der ee; dan ich muͦst ein ee zemen gen, die hätt woll ein monet min gewartett etc. Den Meyster Ambrosi Blaurer hätt mir und minem predicanten, herr Martin von Liberdingen uß dem Thurgouw, trilich und ernstlich anpfollen, das wir fhür und fhür von der rechten christelichen gottselikeit lartind. Das thond auch mir trilich, so wyt gott hilff und gnad gibtt. Hertzlieben vätter und bruͤder, wöllends auch mit der hilff gottes fhurhin thon. Daran sond ir kein zwyffel hon. Das aber von mir ein sömlich geschrey ist ußgangen, ist mir nit seltzam. Ir wyssend, lieben bruͤderen, das der satan nit rubatt. Er ist unmisig. Er muͦß harr lon. Es ist ein stärckerer da, dan er ist. Sin rich bricht von tag zu tag und muͦß brechen mit der hilff gottes. Das wöllend ir also mercken: Es ist ein predicant woll 34 jar zuͦ Balingen gsin, mit namen Meyster Conrat N., der ist ein mall, 2, 3 zu uns inn pfarrhoff kummen und mit uns früntlich und trilich geredt, und warlich wir mit aller zucht und ersamkeit mit im, vom basthuͦm, vom evangelio und von der ee, des glichen von sacramenten, und inn mit göttlichem wort da hin bracht, das er uns fry usser hat gesagt, es sygi die warheit, und in sunderheit von der heyligen ee, den Petrus und Paulus, auch Barnabas, habend nit huͦren mit innen umher gefuͤrt, sonder eewyber, 1. Corin. 9[5. 6]. Er sägt auch uns fry usser hetter und clar, das evangelium gottes wöri die recht lerr, die sy und wir alle zit söltind hon gelert etc. Darumb, hertzlieben bruͤdern, sehend zuͦ, wie unser gott ein gott syge. Disser man hat mich und üch und uns all so ybel gescholten, das ichs üch nit kan zuͦschriben, namlich kertzer, falsch propheten, redlifierer, umbloffend lütt im land wie die wurstbuͦben. Darzuͦ wöll er uns beschweren, das wir nit kindend reden etc.; und stat aber yetzt der handel so woll. O du min gott und schöpffer, du bist allein, ders hertz arlichtad und anzindtz. Der anderen pfaffen halb ist nit. Sy wyssend und kindend nit dan den requiem singen, spilen, huͦren, suffen, schweren, im brettspilen ligen. Doch es muß innen bald abgestrickt werden, den balischen pfaffen. Der anderen pfaffen und pfarraren halb kummend am sontag zuͦ der nachpredig, lossend ernstlich, wend auch dran. Es ist aber unum oportet: Waß im fürstenthuom ist, das muͦß evangelium gottes verkinden oder ab der pfrundt zihen. Das thond auch vyl etc. Des kilchgangs halb zuͦ Balingen stat es woll. Der gemein man wyll woll, ist yfferich zum wort gottes. Die wyber auch, wiewoll ettliche wyber ybel zuͦfriden mit uns sind. Ich acht uff min eyd, die messpfaffen rüwend sy, dan ettlich wend anweg. Sust stat es woll. Der gewaldt wott zuͦm ersten ouch nit tran. Aber yetzt stat es woll. Dan wir lussend ein radt samla und retdend mit inn, der gemein mann luͦgidi nun uff sy, darzuͦ so höttind sin dem fursten ein eyd thon, im korsam zuͦ sin. Es schmacht innen zwar nit woll. Ich redts aber nit destminder zuͦ inn, der fürst hött ouch unserthalb und mit syner eygnan hand underschriben, das man unß kein leyd thuͤgi, by verlyrung syner gnaden, dem obervogt. Fhur hin so ist mir vom eym predicanten ein schmutz worden. Der soll uß miner g[nedigen] herren von Zurich beidt syn, und sol geredt hon zuͦ der Kronnen zu Balingen, wie ich nit kindi, ist woll war. Darzuͦ sygi kein pfarr mit mir versehen, das der gemein man ein schühen ab mir hatt geheptt, und nit unbillich, wen mann allso vonn eym sagt. Aber ein ersamer, wyser radt und ein frumme gemein zuͦ Balingen hörd nun woll, was mein lerr ist; die nit min ist, sonders gottes, Jo. 7[16]. Ich acht nach allem handel, wie man mir hat anzeygt die person, es syg herr Caspar von Muͦr, der frumm man; dan die anzeygung ist, es sygi ein hübschi person, groß und wollredend. Wer gern zuͦ Balingen pfarrar worden, wie man dan wir gesagt hatt. Ist ers nun, das ich doch im nit vertruwb, so han ichs umb inn nye verdienat und wyls in got wyll noch umb kein frummen christelichen bruͦder und kein frummen man verdienen. Er sötte billich vor zuͦ im selber gesagt hon: "Artzat, heyll dich selbs" Luce 4[23]. Aber wir sind so armetsölich lütt, wir achtend keinner ergernus, so ist kein christeliche liebe inn uns. Des wir billich von gott sand gestrafft werden etc. Deß wyll ich üch, hertzlieben bruͦdern, zuͦschriben hon on allen nyd und haß, wie man doch mit mir armen man umbgatt on alle warheit. Gott habi lob und eer in die ewigkeit. Das ist nun, hertzlieber Meyster Heinrich, auch bruͤdern, der handel, den ich zuͦ üch hon wöllen schriben, damit das ir wyssdind, wie es umb mich stönde und ir uss dem arckwonn kemmind. Dan ich hon kein zwyffel, wen es mir ybel sötti gon, ir höttind ein hertzleid und truren mit mir, warlich als ich uwerthalb auch wett hon. Das sand ir mir gwyß glouwen und vertruwen. Dan mir alle zugt und err ist in miner gnedigen herren von Zurich biedt geschehen. Deß ich nymmermer wyll vergessen zuͦ guͦttem, auch die mynen, wylls gott der herr. Ir wöllend auch, Meyster Heinrich, eyner ersamen pfarr zuͦ Pfeffikan trilich zuͦ ston, deren ich ettlich jar diener im herren byn gsin, das sy trilich und woll gelert wördi. Des ich kein zwyffel hon. Dan wir guͦts by innen geschehen ist. Ich bin auch des wyllens, so frid beliebt, ich wöll uff den nesten synodum zuͦ üch kummen, ists der wyll gottes, in dem aller gwalt stat. Darumb bit ich üch, Meyster Heinrich, ir wöllend wir wyderumb schriben, wie es umb üch stond und mine bruͦder allenthalb, so es mag syn. Nit mer, dan gott der herr wöll uch trilich beschischen und schuͦrman mit syner göttlichen gnad, und unß alle. Amen. Gaben an sant Agatha tag im 1535. jar. Hans Wagnar, pfarrar zuͦ Balingen, uwer wylliger diener und bruͦder allzit. Gryssend mir, Meyster Heinrich, üwer hußfrowen, kind und muͦtter zuͦ tusent mal. Ouch Meyster Löwen, Bellicanum, Theodorum, Meyster Erasmum und andere lieben herren und bruͤder früntlich und trilich. Ouch min hertzlieben herren von Kyburg, der mir vyl guͦts hät thon, und sin eeliche frowen, syne kindt gryssend mir trilich und fruntlich. Und wen er wöll in surbrunnen, so ists der aller nest durch Balingen. Kumpt er nun gen Balingen, so wyl ich im wyls gott err anthon etc. Ich bit uch, Meyster Heinrich, ir wöllend an minem schlechden schriben kein unwyllen hon. Ich sott üch latin hon schriben, so furcht ich, ich hetti ettwan den Priscianum an ein or gschlagen. Sagend uwer frowen und der muͦtter, ich wöll ir nit vergessen des flaisch halb etc. Perdocto et erudito M. Heinrico Bullingero, divini verbi concionatori Tyguri, fratri meo in primis amando etc.
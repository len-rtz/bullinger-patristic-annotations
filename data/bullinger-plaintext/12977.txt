Gnad unnd frid von gott zuͦvor, vil geliepter herr und bruͦder. Es sind der gmeind von Rickenbach zwen botten by mir xin und mich gebetten, uch zuͦ schriben von wegen ires pfarrers, das sich derselb onwesenlich und dermaß ungeschicklich halt, das sy in gern urloben weltind. So lig inen aber Hans Vogel, der thuͦmherren pfleger (der in dann angnomen hat wider der gmeind willen und in ouch understat zuͦ handthaben), im weg, das sy es nit können. Uff sölichs habind sy im befolhen, kuntschafft von Zürich zuͦ bringen, das er tugenlich und gelert und geschickt sy, ein pfarr zuͦ versechen. Deßhalb sy erachten, er werd zuͦ uch hinin kommen und von uch kundtschafft, wie er dann inen versprochen, holen wellen. Deshalb sy uch trülich bitten, ir wellind flissig sin, das inen ein andrer werden mög. Dann diser Joannes Gyßlinger (so acht ich, heiß er) louff nun mit der gygen umb, mach den bepstlern zuͦ tantz und in den liechtstubeten und under den meitlin far er umb. Hab kein wib. Studier nüt und laß sich deßhalb ubel an, das sy von im mer geergert dann gebessert werdind. Es hat ouch her Hans Stadelman mir semlichs von im ouch gsagt, das ich sorg, es sy böß gnuͦg und villicht mer, dann die biderben lüt clagen wellind. Thuͦnd inen das best und im ouch. Dann es wär im weger, er wär by uch, da meisterschafft und censur wär, biß das die jugent in im verwuͤtete, dann hie huß, da kein censur noch meisterschafft ist (dann ir wol gedencken, das die jugent sich selb nit meistren könne), und schicktind den guͦten luten etwan ein zogneren und geschickteren. Lond uch die biderben lüt befolhen sin und thuͦnd inen das best, sye es müglich. Sind gott befolhen und thuͦnd mir minem knaben Josephen das best und hand ein oug uff in. Besehend im jederwil sin collectur, was er in lectionibus colligier und wie. Da bitten ich üch umb, so wirt er dest flissiger sin und sich vor uch förchten. Daran thuͦnd ir gott und mir einen grossen dienst. Gruͤssend mir uwer lieb hußfrowen, doctorn Geßnern, Theodorum, Gwaltherum und all guͦt fründ. Datum 22. iunii im 47. jar. Martinus Möttily, uwer undertheniger guͦtwilliger allzit. Demm frommen wolgelerten meister Heinrichen Bullinger zuͦ Zuͦrich, sinem sonders geliepten herren zuͦ handen.
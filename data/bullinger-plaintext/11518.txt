S. Spero nunc tandem vobis satisfactum, postquam, quicquid est actum Wormacię, ex Grynęo intellexistis. Audio ex laicis, qui dicunt multo auro conventum eum esse preciosiorem. Quid dicent, quorum oculi adhuc rem introspiciunt diligentius? Confusi sunt struthiones illi vel coram his, quibus hactenus mirabiliter placuerunt. Agimus domino gratias orantes, concedat, ut in ipso solo gloriemur. Commendas mihi Christophorum et recte facis. Quod ad alios adtinet, ita eos curamus, ut a nobis curari volunt. Boni si quid agunt, nescio, malorum scio non pauca, praesertim de altero. Quamobrem dolet nonnihil Christophoro, quod protervitatem illorum tantum non excusas; „nam video“, inquit, „idem valere apud nostros bene et honeste se gerere et agere proterviter.“ Quae agunt, equidem dissimulo; nam ita pepigi, tantum ut ab eis fierem liber. Id quod et ipsi maximopere cupierunt; disciplina nanque nihil esse potest molestius, gravius et magis odiosum. Verum de his satis; gravate nanque mentionem eorum facio. Reliqua sunt: Literae tuae postremae mihi sunt redditae plus diebus quatuordecim, postquam scriptae sunt; qui id factum sit, nescio. Et hęc est causa, quur tam diu tacuerim. Vicesima secunda februarii Argentinenses iterum abierunt ad comitia. Misit et episcopus Basiliensis militem nunc senem legatum episcopo valde accommodum. Scripserunt principes ad cęsarem indicantes, quam sit iniquum multis modis, si Pataviam sibi sit eundum, atque id ob locum, ob inimicicias quorundam principum, ob alia multa incommoda. Quid rescripserit, scire non possumus. Illud tamen circumfertur promisisse omnia adeo tuta, ut illi parent profectionem, non tamen sine multitudine. Id quod in primis fertur de Saxone et Hesso, nam usque ad quingentos equos parare dicuntur. Tametsi vero constat cęsarem dixisse primam consultationem fore de syncero pioque colloquio, tamen nullum dat signum prorsus de reformanda ecclesia. Quod hisce diebus docti quidam viri scripserunt ad me. Brandenburgensis elector reformationem fecit in ditione sua. Vocavit ad se Erasmum Alberum, virum doctum et mihi non ignotum, ut ecclesiam in domino sustineat. Ducentos et quinquaginta aureos in singulos annos solvit. Spes est mox et alios principes sequuturos. Ut finiam: Redit ad vos Gesnerus ornatus summo, qui datur pro bonis studiis, titulo. Et quantum ego capio, laurea doctorali non est indignus, quamvis iuvenis; nam non tam scientia quam natura medicus est. Exercitium adhuc deest, quare consultum videtur, ut ei provideatis, donec et praxin fuerit adeptus. Bene vale in domino cum familia tua et fratribus. Basileae, 8. martii anno 1541. Os. Myconius tuus. Domino Heinricho Bullingero, theologo, antistiti Tigurinorum, in domino suo.
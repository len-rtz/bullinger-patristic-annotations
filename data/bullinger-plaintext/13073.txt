Min früntlichen gruͦß und willigen dienst zuͦvor, günstiger und lieber herr. Alß ich dan achten, daß üch filichter woll zuͦ wüssen sig und ir ettlicher gstaltt von herren Pettren zuͦ Arburg bricht sind worden ettlicher händlen halb, so ich mitt ettlichen predicanten zuͦ Zoffingen ghept han, nitt von nötten jezmal ze mälden (ist aber doch der lest handel derselben predicanten obgmältt zum theil an herren Bändicht Schürmeyster bliben, där sich zuͦ Bernn mitt dem eydschwuͦr und underschribung bestättigott, nütt anderst ze leren, dan inn loblicher disspothazyon durch gottes wortt erhalten sige), und aber sich nach disem eidschwuͦr ettwaß spans erhept zwüschend genantem her Petter und im, abermals ein verthrag gmachtt worden, dän ze halten mitt underschribung sins namens, aber von imme, gmältem Schürmeyster, nitt ghalten. Deshalb sin übersaechung an min gnädig herren gstält. Aber ich hab värnummen, wie das her Bändicht bin üch zuͦ Zürich gsin und ir üch mitt im ärsprachett sins gluͦbens und ler halb, und fürnämlich anthräffend das nachtmal unsers herren Jesu Krysty, sin ärlüttrung hierumb ze gäben, das aber im filichte duͦzmal nitt fugklich gsin ze verantwortten. Hatt mich doch herr Peter zuͦ Arburg zum theil bricht, wie das her Bendicht üch sin lüttrung der worten halb antthräffend das nachtmal oder abendtmal des herren Jesu Krysty gschriffttlichen überantwortte, aber mir nitt eygendlichen könden anzeigen, wie oder in welcher gstallt die gäben wärde. Und uff söllichs, lieber her, diewil üch zum theil wol wüssend ist, wie ich deren sachen halb vil mitt inen ze handlen han ghan, ist min früntliche bitt an üch, wo äß nitt wider üch wärre, das ir mir her Bändichs brichts vom abentmal wättend in gschrifftt bin her Petter zuͦschicken. Wa ich dann söllichs um üwer gnad köndi pschulden und verdienen, wett ich mitt guͦttem willen und gärnn thuͦn. Günstiger und lieber herr, ir wellend diß min schriben in guͦtter meinung von mir uffnämen, dan äß im allerbesten bschächen ist. Hiemitt syend dem allmächtigen gott in sin schuz und schirm befolchen. Gäben uff donstag, an dem 29. thag herbstmanett im 1547. jar. Vincenz Pfister, üwer williger diener zuͦ Arburg. Ann denn wolgelertten herren Heinrikuß Pullinger, predicant zuͦ Zürich, minem lieben und guͦtten gönner, zuͦ handen.
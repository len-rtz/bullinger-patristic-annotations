S. Reconciliatus es. Quid addam amplius? Verum audi. Nam ut omnia, ita et hoc ausim in sinum tuum effundere: Mirum, quam mihi displiceat prudentia illa Tigurina, tum quod sit vel utre inflatior, tum quod formidinem ex proxima calamitate conceptam semper habeat a latere. De foedere proximis comitiis nihil egit nisi non integrum esse nunc sibi quidpiam de statu suo mutare. Item instigavit nescio quis cacodaemon, ut legationem sequestram mittat, quae consilia cohibeat principum, ducis et lantgravii, ita tamen, ut ea res prius ad Pagos quoque referatur, quo communis sit legatio. Et omnino sic fuisset factum, si reliqui consensissent. An non in altero formido, imo in utroque, in altero inflata stulticia? Sed ita sit, ubi pueri principantur et homines rerum inexperti. Alios homines profecto requirit isthaec celsitudo. Studemus nos a pueris, legimus, quid mundus agat et egerit ab initio, exercemur, ut vix alii quipiam. Quid, si rerum habenae nobis in manus darentur? Hoc nimirum, quod accidit Phaethonti. Quid igitur, ubi pueri praeficiuntur, qui horum nihil unquam viderunt aut experti sunt? De foedere non erat tam cito concludendum, nec id requisivit princeps. Sed coacti estis propter ora futilissima, quae iamiam effuderunt ad Pagos usque, quicquid dux ad vos perscripsit. Flagitium ingens, ita me deus bene amet, et, ut vereor, immedicabile. Mitteremus autem legationem nos, quibus cursus ille foelicissimus per deum aeque conducturus est ut principibus? Aut iungeremus nos eis, qui hostes sunt principum et omnis eorum actionis hostilissimi? Wolan, ich kan imm nüt thun; es ist also an der zyt! Fuerunt simul Ensheimenses his diebus et Enipontani sed consilio carentes, omni, atque ita digressi sunt. Augetur exercitus subinde Hessus - ad quid nondum compertum. Distractus est exercitus totus. Pars manet in Wirtenberga, partem secum habet Hessus, partem Furstenbergensis. Recepit in ius rex Gallus civitatem Montis Belligardi. Vexillum, quod hactenus ill[ic] fuit, discessit. Capitis dolor me abigit. Vale per Christum. 15. iu[nii] anno 1534. Os. Myco. tuus. Ad me divertat uxor Carolostadii. Domum tum indicabo paratam. Carolostadium salutabis et fratres. Domino Heinricho Bullingero, amicorum amicissimo, domino observando suo. Zürich.
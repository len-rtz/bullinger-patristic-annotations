Der, den min herren habend von anfang des kriegs by dem lantgraven in siner cantzli gehept, ist des 8. decembris wider heym kummen und vor  wenig tagen von dem züg der fürsten in Franckenland abgeritten. Zeigt nüt sunders an, dann wie ich üch diser tagen zuͦgeschriben. Also ist nunme die post und alles abgestellt. Ist vil ein groͤssern kosten daruff gangen, dann ir yenen glouben moͤgind. Der krieg, wiewol er noch nienan uuß, hatt min herren ettwas kostet! Ist aber nut ze raͤchnen, stuͤnde es nun raͤcht. Zum abzug habend die fürsten ettlich zuͦ roß und fuͦß gelassen dem Wirtenberger, der one die sunst 5000 der sinen gerüst hatt zur gaͤgenweer. Augsburg rüst in die 2 und 3000 ze fuͦß und in 2 oder 300 pferd zuͦ besatzung ir statt. Wie es umb Ulmm stande, weiß ich nitt: Gott woͤlte vast dappffer und wol. Der keyser gadt daruff, die stett von fürsten und die fürsten selbs von einandren ze trennen. Verheist vil; ouch Wirtenberg fry lassen bim glouben. Wirt hernach amm hallten ligen. Ist alles nut dann betrug, lüg und valsch! Es ist ein groß geschrey, wie der keyser vergangner tagen wunderbarlich soͤlle gestorben sin. Wirt hin und har für warhafft geschriben und vil daruff verwettet. Die wyß sines todts sol ouch so wunderbar sin, das es ze verwundern. Also schript man mir von Augspurg, aber ich setz gar nut daruff; gib imm keinen glouben. Acht, es sye ein hispanische prattica, damitt jederman sorgloß uff den todt hoff, nut fürsaͤhe und der fuchs dann uß dem loch über die sorglosen huͤner wüsche. Dann wie der keyser gesaͤhen, das die fürsten hinab ziehend in Francken, ist der von Büren und andere houptlüt mitt dem keyserischen züg uff. Hatt alein die flecken und stett hin und har besetzt und zücht den fürsten  mitt dem haͤllen huffen nach. Und acht man, es moͤchte noch zur schlacht kummen. Die unsern sind noch ob trissig tusend starck. Das rych und die stett hie oben hatt sine knaͤcht louffen lassen, on die zur besatzung behallten. Man acht, die unsern werdint streyffen die bisthumb Wirtzburg und Bamberg, und sich laͤgern in das bisthumb Mentz, da warten und sich weeren oder wyntern. Da sind sy ouch zuͦ schirmm irem landen baas gelaͤgen und habent den zuͦlouff uß iren landen. Das der lantgraff zytlich abgeritten uff Heydelberg, alls ich üch vor bericht, achtend ettlich, er sye in Franckrych, ettlich in Denmarch, ettlich zuͦ Moritzen, friden zuͦ machen, etc. Die zyt wirt es zuͦ erkennen gaͤben. Vil ander wunderseltzam ding ist vorhanden, darvon wunder zuͦ schriben. Ich muͦß abbraͤchen. Hinecht kummend unser botten heim von Baden. Gott mitt üch eewiklich! Salvi sint d. Dryander, d. Gastius, quibus haec communicabis. Initium belli Saxonici inauspicatum hic habes descriptum ab eo, qui interfuit et pleraque vidit. Plura non possum. Tiguri, 11. decembris anno 1546. Bullinger. Sinem früntlichen, lieben herren unnd bruͦder h. Oßwalden Myconien, predicanten uff Burg zuͦ Basel.
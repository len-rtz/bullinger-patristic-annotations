S[alutem] d[ico]. Recepi, quae misisti accepta a M. Hentzio Transsylvano, ac ingentes ago tibi, Myconi colendissime, gratias pro fide tua et diligentia. Cuperem autem a te intelligere, qua via aut quo modo literas ad ipsum rescribere, imo mittere possem. Sunt enim maximae causae, ob quas illi omnino scribendum erit. Beneficentiam, quam praestitisti monacho illi nuper a me commendato, rependet, qui omnium bonorum remunerator est fidelissimus et liberalissimus. Amo et iuvo Ioannem Fabricium non tam, quod tu illum mihi toties commendas, quam quod video non vulgarem in ipso ingenii bonitatem relucere. Ad literas satis est tardus, sed alioqui bonus et probus, ac bonitatem illam ingenii praefero acumini. Felicissimos autem illos esse iudico, qui utrumque acceperunt a deo et utrumque excolunt et ornant. Nescio quae nova scripseris, quae nullam apud me fidem invenerunt. Certe scribuntur tibi et mihi non raro, quae, etsi a certis proficiscantur authoribus, non usqueadeo tamen comperta sunt. Non autem video, cur id te male habeat aut quomodo scribas te sentire damnum haud mediocre, posteaquam coeperim novarum rerum cognitionem petere ab aliis. Novum profecto id mihi videtur, si non possum ab aliis nisi tuo damno cognitionem novarum rerum petere. Quae de caesare et caesareanorum persequtione scribis, iam olim invenerunt apud me fidem. Scivi enim iam olim caesarem iuratum esse hostem Christi. Quoniam vero et Gallus Christum persequitur, ideo nebulones sanguinarii mutuis sese bellis atterunt. Interea Barbarossa, Turcici imperatoris et exercitus aut classis potius barbarae dux, circa principium iunii Thelamonem, portum Senensium, oppugnavit, coepit et exussit arcem et urbem. Coepit item et exussit vicinas; imminet iam Orbitello, imo Senenses metuunt, ne et in ipsos redundet fluctus ille bellicus. Sic autem ex Italia scribunt amici; quam vere, ignoro. Metuo tamen, ne nimis vera sint. Certo enim credo brevi vastandam Italiam, Galliam, Germaniam etc. Vale et ora dominum assidue. Tiguri, 12. iulii anno 1544. H. Bullingerus tuus. D. Osvaldo Myconio, Basiliensis ecclesiae antistiti, fratri et domino suo colendo. Basel.
Excellentissime vir et domine mihi observandissime. Ab amicis Helvetiis et Italis habui nova, quę sequntur: Quod bellum Pedemontanum per praesentem mensem Gallis sic requirentibus quiescet. Quod bellum Gallicum pariter compositum fuit per illustrissimos don Ferrandum Gonzagam et d. de Grantvelle ex parte cęsaris ac per illustrissimos d. admirabilem et magnum cancellarium Francię ex parte christianissimi regis Gallorum, si placuerit ambabus maiestatibus termino tridui ratum habere, quod per ministros suos factum fuit. Interim in incursione et certamine sive scaramutia, ut vulgo dicitur, factus fuit captivus comes Guilelmus Furstenberg, capitaneus cęsaris, et ad civitatem Parisiensem ductus. Quod dicitur pacem initam esse inter christianissimum Francorum regem et serenissimum regem Anglię. Cupio scire, an conformia vel alia habeas, et ex animo me tibi semper comendo. Brengarti, 19. septembris 1544. Totus tuus Io. Dominicus Panizonus. Excellentissimo viro et d. meo observandissimo d. Henrico Bullingero. Turregi.
Gratiam ac pacem a deo domino nostro. Recte me admonuisti, doctissime Bullingere, in postrema epistola, quam abs te accepi anno 1534 in mense februario ut tandem rationem aut viam, invenire velim, ut literae vestrę ad nos sępe et nostrę ad vos pervenire possent. Memorem monuisti, etsi curtam suppellectilem ad scribendum precipue latine me habere plane sentio, nullum tamen laborem tam alacri animo subire velim quam ad homines tam pios, doctos, benignos ac humanos sępius dare literas. Urgent fratres et huius civitatis tum aliarum civitatum et pręsertim Bohemi, ut ea, que tu scribis, pręstare velim, quibus obluctari piaculum duco. Nactus modo sum adolescentem mercatorem a Francfordia, qui modo agit in Montibus Chutnis, civitate Bohemię celebri; is promisit sese posthac literas nostras deferre Francfordiam, idque bis in anno, easque bona fide offerre Tigurinis mercatoribus adhibitis pręcibus, ut vobis reddantur in manus, facturus his literis periculum. Misi et alias literas ad Martinum Buczerum Argentoratum, rogavi, ut eas Tigurum mittere velit. Morem, quem in cena domini servatis, ex commentariis, quos in caput decimum ad Hebreos indicasti, fratribus, qui sunt in Bohemia, ad verbum exposui; nam id maxime cupiebant. Quanto gaudio perfusi sunt eo audito, alii potius pronunciabunt; mos enim illorum, quem ipsi observare solent in sacratissima domini cena, tam similis est vestro ut ovum ovo. Accedit iam pręfatio nostri Theodori in Quattuor libros epistolarum Iohannis Oecolampadii et Hudelrichii Zvinglii, in qua et ipse vestrum morem nobis ignotum esse noluit. Plura scribere volui, optime Bullingere; nunctius adstat excepturus literas. Salutant te in primis Fridericus Weigant, princeps huius senatus, Helvetius, Wenceslaus Lankisch, iudex, Caspar Guttel, Onofrius Herczog, Celestinus Hennig, Iohannes Becherer, cirurgus, Martinus N., nostri reipublicae cives, ex Lubano Franciscus Boarius cum suis charissimis, tandem ex Bohemia perquam multi; ego vero me tibi et administris tuis devoveo et addico. Vale, decus theologię. Datum Zittae, 20. die mensis februarii anno a Christo nato 1537. Osvaldus Pergenerus, ab epistolis publicis. Doctissimo viro domino Henricho Bullingero cęterisque fratribus verbum Christi apud Tigurum adnunctiantibus, fratribus suis sincere observandis.
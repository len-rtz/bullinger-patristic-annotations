Adhuc haereo Curiae; nam me huc quispiam Italus secuturus est, et multa tum illi, tum mihi incommoda nascerentur, si huc veniens me non inveniret; nam sancte promisi me velle expectare. At spero eum propediem affuturum et continuo curram ad vos. Interea satis incommode atque etiam periculose dego in publico hospitio, quamquam dominus legatus saepe ad prandia et cenas vocat me atque illic veluti conquiesco a curis et labore. Ex literis et sermone multorum audivi, quae gerantur Genevae cum fanatico illo Serveto, qua in re audies a me nonnihil. Gribaldus enim, antequam nunc ad te veniret, fuit, ubi probe nosti, et audivi hominem disserentem et suos autores proferentem in medium. Coram narrabo; nunc tantum dixerim me abhorrere quidem a Sevetis et id genus mon[s]tris, interea tamen non putarem igne aut ferro contra ea utendum. Haec ad te propterea scribo, quia Genevenses fratres scribunt ad me illam ecclesiam vestra consilia esse quaesituram et scio, quanti apud eam tua autoritas valitura sit. Bene vale et salve cum generis tuis totaque familia. Orate pro me. Curiae Raetorum, [3.] octobris 1553. Vergerius. Clarissimo d. Henrico Bullingero, Tigurinae ecclesiae ministro, fratri et domino carissimo. Tiguri.
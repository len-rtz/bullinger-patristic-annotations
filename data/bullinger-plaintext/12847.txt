S. P. Argentorati anno iam fere lapso, praestantissime domine atque in Christo colendissime, literas tuas aeque doctas ac pias recepi, quibus mihi persuadere omnino voluisti verum cultum dei cum externa ydolatria nullam coniunctionem recipere; ideo consultius atque magis pium esse existimaveras iacturam patriae et fortunae pro Christo sustinere quam impiis missis interesse. Id consilii veneror et colo; in eandem sentenciam lubens descendo. Tue dominationi meritas gratias referre nequeo; sed rogo, ut is, qui omnia in omnibus potest, et qui vera fide invocatus propter filium suum Iesum Christum vult ultra quam credi potest, abundanter ut sua clementia et pietas sit merces tua atque remuneratio. De hoc non dubito, quin eris, hoc caduco plasmate soluto, eternus amicus dei. Interim dum hoc vescaris aevo, serva tuas ecclesias, libera lupis et mercenariis, collige populum dei, et gregem illius misere dissipatum ad Christum verum et unicum pastorem nostrum revoca; certa illud bonum certamen, reposita est tibi corona iusticiae, quam accipies in illo die a iusto iudice. De longo et periculosissimo itinere meo in Angliam viva voce coram prestantiam tuam alloquar; multa passus in terra, bis in vincula et cathenas sustinui; dei clementia (magna fortunae tamen iactura) mirabiliter liberatus, in mari per tres menses ab hostibus et undis misere vexatus; sed nondum finis; quod huius calamitose vitae restat, precor ut sit ad gloriam nominis dei et ad edificationem ecclesiae sue. Ex flammis et aqua liberatus in Martem veni; nihil video preter interitum omnis pietatis et religionis; hostis dei interficiat (si fieri possibile sit ut fides Petris pereat) omne os sonans Christum et matrem cum filiis, hoc est universam ecclesiam; sed dominus respiciet populum suum, non dubito, et non permittet crudelis hostis tyrannidem grassari quo voluerit. Interim convertamur ex animo et vere ad dominum, et haud dubie suspiciet lachrimas nostras. Sed, proh dolor, optime domine, in summo periculo in summo securitate stertimus, et ideo non mirum est, si iram dei et nostre impietatis onera crudeliter sentiamus. Emendamus igitur, ne graviora nobis immittat, scilicet ut fiamus post hanc vitam eterni hostes dei; ut tempus postulat, patienter feramus fortunam quam nostra peccata meruerunt; nam propter iniquitatem corrupit filios hominum. Que laeta heri accepimus ex Argentina, iste nuntius dominationem tuam certiorem faciet. In Anglia erit religionis mutacio, et rex suscipiet Christi evangelium, si in hoc pestilentissimo bello caesar fuerit victus; si evangelium cladem sustinuerit, tunc retinebit impias suas missas, pro quibus hac aestate quattuor pios et nobiles viros combussit. Iam rex noster tenet in carcere Londini ducem Norforkiae[!] atque filium illius maiorem natu et heredem; dicunt patrem et filium conspirasse mortem regis et principis nostri; horrendum facinus, si vere sint mee litere. Uxor mea officiosissime tuam dominationem cum omnibus ceteris piis et doctis viris apud vos salutat. Brevi invisemus vos, deo dante. Dominus de Valys et uxor illius cum tota sua familia precantur vobis omnia leta. In aedibus illius est iuvenis quidam pius et doctus, quem mecum Tigurum deducam; rogo propter Christum, si fieri potest, ut habeat aliquam lectionem in aliqua classe vestre scole. Est studiosus et diligens; non recusabit tristissimos labores, modo exiguam iuverit conditionem, qua sese sustentare potuerit; erit utilis ecclesiae dei; propter Christum sis memor illius, et si fieri possit, rescribat mihi tua dominatio; tuis literis nihil mihi veniat amantius. Dominus Iesus servet te diu incolumem, ad gloriam nominis illius et ad utilitatem ecclesiae suae. Amen. Saluta meo nomine d. Bibliandrum, Pellicanum, Gvaltherum et reliquos omnes. Vestre ecclesiae precibus sol[l]icite me commendo. Parce, precor, calamo nimium properanti. Rogo dominationem tuam, ut nomine meo et uxoris mee salutes piam matronam Falkner, que nobiscum venit Basileam Argentina, quam ipsa reliquit virgo, sed iam cum concensu parentum eam duxi in uxorem. Tue prestantiae addictissimus Ioannes Hoperus. Pie ecclesiae Tigurinae ministrorum prefecto domino Henrico Bullingero, peritissimo ac vigilantissimo presuli, domino suo in Christo observandissimo.
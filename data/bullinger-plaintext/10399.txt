Heynrichus Bullingerus primaeguardensis, ecclesiae Thuregiensis pastor primarius etc. Ioanni Stumpffio, ministro verbi ecclesiae in BuÍ¦bickon. Gratiam et pacem. Placet mihi ille zelus vester, quo hypocrisim simul et malitiam in profligatissimis monachis persequimini. Operam dabimus, ut audacia hominum versutissimorum reprimatur. Vestrum fuerit singula ita communire, ut si illi negarint, quemadmodum nullius rei pudet, facile convinci possint. Res nobis est cum sepiis et Protheis veteratoribus. Proinde probe instructos esse decet. Nihil nos delere potuimus. Nescimus enim, quae probabilia, quae dumtaxat verisimilia sint. Fratrem nostrum Conradum optaremus vel prudentius vel modestius loquutum. Sed quando semel emissum volat irrevocabile verbum et invidia causam aggravat, nihil in praesentiarum potuimus quam veniam precari errori alias non malitioso. Videntur autem citandi evocandique monachi sive per te sive per decanum Ustrensem aut per utrumque. Si affuerint, audient accusationis capita. Si contempserint synodum, hoc magis gravabitur causa eorum. Valeant in domino, qui Christo tecum fidunt ministri. Mementote ministerii vestri. 28. aprilis 1534.
S. Quinta decembris eas literas accepi, quas tu 20. novembris scripseras; alioqui ista tua sollicitudine tempestivius te, mi venerande Bullingere, liberassem. Optimus adulescens, optimi patris optimus filius Hulderichus Zvinglius Augusta huc reversus consilium illud de foederibus bona fide reddidit valde conquestus, quod a vobis huc veniens non mox oblivione correptus reddidisset. Sed bene habet, postquam vel sero accepi. Expecto, aliud illud Saxonis ad Argentoratenses scriptum ut remittas, praesertim quum non dubitem satis iam in illo consulem vestrum deliciatum. De colloquio hic plane nihil. De comitiis Francofordiensibus, ad quę germanus meus frater senatus nostri nomine missus est, tantundem accepimus. In horas tamen expectamus vel fratrem ipsum vel scriptas ab eo literas. Colloquia eum nobis fructum, quem hactenus, dabunt. Proditiones verius dixeris id genus conatus adversariorum quam studia indagandę veritatis. Nostrorum candori et simplicitati (sic enim visum est interpretari, quod faciunt) dominus, spero, facile ignoscet, sed ita tamen, ut icti nonnihil ad solidiorem in iis rebus agendis prudentiam in posterum revocentur. Caesar et Gallus in eo esse affirmantur, ut Sabaudię principi manus auxiliares admovere velint, quo ditionem suam recuperet. Sed tu ista me longe melius, pariter et, quid marchio iste Mediolanensis moliatur, nosti; de qua re tuas literas expecto. Apud nos nihil plane est extra vulgaria ista de caesaris, Galli et pontificis conatibus, quod scribere ad te debeamus. Scripsit huc affinis quidam meus parum abfuisse, quin diebus hisce Brunsvicensis tyrannus landtgravio elaberetur; tam oscitantes et supini sumus in sancte retinendis maximis dei nostri beneficiis. Valde vereor, ut lantgravio bono esse possit tanta erga tam truculentam feram clementia, multumque metuo, ne forte anima illius pro huius anima iusto domini iudicio commutanda sit. Ah, quanta desideratur in nostris prudentia, quanta constantia, quanta animi fortitudo, quanta denique in recte administranda christiana republica dexteritas et digna evangelium professis resipiscentia! Quę si adessent, aliam longe rerum faciem propediem videremus. Precemur igitur dominum, ut sua virtute ex alto feliciter et illos et nos induat, quo sic omnia agamus et feramus, sic agnoscamus summam ipsius erga nos benignitatem, ne iustas tantę ingratitudinis poenas demus, quin potius bona nostra conversatione regnum illius strenue propagantes digni sibi videamur, quos in partem cęlestium sedium propicius admittat. Bene vale, mi venerande et charissime frater, et Christo me, quod fa[cis], scio, accuratissime commenda. Salutant te seque fideli tuo p[atrocinio] apud dominum iuvari cupiunt et sperant nostri omnes, cumprimis Zviccius et Iacobus Funcklius cum reliquis. Salveat tua dom[us] cum optimis et venerandis fratribus Pellicano, Theodoro, Gvalthero, etc. Iterum atque iterum vale. Constantiae, 24. decembris 1545. Tuus Ambro. Blaurerus. Yetzund kompt unser junger doctor Menlishofer, der artzet, vom Stoffel von Landenberg, der yetzund kranck ist. Dem ist zeytung kommen, dieweyl der doctor da gewesen, das der bischoff von Prem den landtgrauffen gefangen hab in seinem aignen landt auff dem gejaͤgt; aber es ist, hoff ich, lauter fabelwerck: Es lasst sich nitt allß im land fachen. Verum isti, quod fieri vehementer cupiunt, factum esse lubenter affirmant facileque suos, ut fidem habeant, adducunt. Deus meliora nobiscum. Is te nobis perpetuo conservet, etc. Praestantissimo viro d. Heinricho Bullingero, venerando suo longeque charissimo fratri. Tiguri. Zuͤrich.
Graciam a deo patre domini nostri Iesu Christi. Amen. Congratulor tibi sanum ex thermis reditum cupioque vos omnes salubrem beatamque semper vitam degere. Quandoquidem studiorum meorum rationem ac cursum inquiris obsequor: Hebraica et lego et interpretor, nempe Deuteronomium Moseos. Interpretatio qualis sit, aliorum esto decernere. Quod ad pronunciationem attinet, certe non possum non fateri me nondum esse satis instructum. Nec quęror, quod rabinorum super pronunciatione sentencias non praesto. Quis enim posset, quum sępissime dissenciant diametro, id est contradictorie? Sed vellem mihi celeriorem linguam ac paratiorem esse. Caeterum auditorium habeo satis silens, sed mirabiliter varium, fierique nequit, quin alios negligam, dum aliis opitulari conor. Myconii absentis vicem pro mea virili gessi, qui nunc, deo laus, rediit incolumis. Posthac meam obibo Deutero[nomium] alternis hebdomadis praelecturus, cuius cap. 5 hactenus absolvi. Terciam hebdomadam concionandum est etc. Extra ordinem Myconio meo praecipiente et rogantibus concionatoribus aliquot dialectica Trapezuncii enarrare orsus sum Aristotelica ab illo omissa, dum per ocium licet, admiscens, qualia sunt, quae de uno multoque, de composito et simplici pronunciato Aris[toteles] scripsit. Finivimus enunciationis tractatulum. Iam quisque auditorum exempla e bibliis profert. Huiusmodi namque exemplis exposui omnia. D. Marcus pulchrum proloquium compositum, sed unum, protulit. Deinde singuli singula vel ex materia, quam praedicant, vel aliunde depromsere. Nunc iam praedicabilium praedicamentorumque usum adnitimur reddere ad frugem longe meliorem scholasticis perducturi, nisi nobis imponamus ipsi. Hinc facile colliges, quo simus inter nos vincubo iuncti, potesque cernere pene operas, quas elocavi. Sed et audio alios. Equidem auditor sum Grynei in libro Pen hermenias. Audio D. Albanum, qui Dioscoridem gręce interpretatur. Habes iam opinor, ad molestiam, quid agam. Gryneus vocatus accomodabitur, ut sic dicam, principi Wirtembergensi ad tempus non ita longum. Vale feliciter. Saluta coniugem, matrem, dominos meos H[einricum] Uttingerum, Theodorum praecep[torem], Leo[nem], Pelli[canum], Nüsselerum et [Hein]richum Golde. Basilee, die 15. septembris anno 34. Tuus Carostadius. Eximio eruditissimoque viro d. Heinricho Bullingero, episcopo Tigurino, suo maiori.
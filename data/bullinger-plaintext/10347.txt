Gratiam et pacem. Fidelis est hic vir, amicus noster singularis, cui tuto potes concredere, si quid habes. Nostri legatis Badenam ablegatis diligenter commiserunt, fideliter excipiant, si quid vel tui vel Bernates obtulerint. Spero amicitiam firmam inter eos coalituram, modo vestri non cessent quorundam impiorum fraude deterriti. Nostrae res alias non male habent. Tu si quid ab Argentorato aut Augusta certi habes aut a Gallo aut Cervino cornu, indica, si modo scire refert. Vale nostri in precibus tuis memor. Tiguri, 17. ianuarii 1534. Tuus H. Bullingerus. Domino Osvaldo Myconio Basileiensium antistiti vigilantissimo, fratri charissimo.
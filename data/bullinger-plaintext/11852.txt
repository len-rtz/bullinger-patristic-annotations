Gratia domini tecum etc. Litteras tuas, vir doctissime, accepi 21. die octobris, non a iuveni illo Wilperto Zollero, sed a decano, sacrifico in Beinwyr, qui dicebat se eas recepisse a Ioanne Leone, Ryhensi ecclesiastae. Porro reliquas iunctas tuis actutum reddidi viritim omnibus. Amandus Truckseß aberat; princeps cum cancellario equitibusque in procinctu erant Argentuariam petituri. Hinc a neutris responsum est. Quod vero iuvenis ipse ad nos non venerit, intelligo sane occasionem, nisi me mea fallat opinio, quę sic habet. Ioannes Leo aliquot dies in septembri apud Beblen agebat curtam huius anni vindemiam legens. Quem conveni gratia salutandi, is vero statim exhibuit binas literas, quas tu scripseras cuidam nobili viro Basiliensi, familię, si non excidit, a Ryschach, cui adolescentem commendaras, ut illum aulę d. a Merspurgio iungeret. At cum eius olle mores tibi displicuissent, voluisti, ut loco honestiori provideretur. Id negotii commissum fuerat Ioanni Leoni a Ryhen, qui, ut dixi, tuas litteras nobili missas ostendit rogans, diligenter omnia ad principem referrem. Quod domum rediens sedulo curavi principique litteras, quibus illius et mores et honestam familiam praedicas, legi. Vacabat tum munus iuveni accommodum, ut fuisset tum vel a secretis vel ab epistolis. Rebar mihi etiamnum datam occasionem Tigurinis fratribus in aliquo gratificandi, sed me fefellit mea expectatio. Alius enim ante biduum e Stuckgardia veniens successerat, qui heri primum in grammatophylatium iuravit. Preterea nunc nihil muneris vacat, quod faciat pro iuvene; habet princeps nobiles, qui sunt a dapibus et poculis, sed sanguine nobiles. Si iis posset iungi tantisper, dum aliud munus illi committeretur, bene haberet; promovi enim eo adolescentem Hertenstein Lucernanum, Hartmanni ab Hallwil ex sorore nepotem. Haec sunt, Bullingere charissime, quę nolui te adolescentis huius nomine diutius latere etc. Enimvero puto hac occasione iuvenem a Ioanne in Ryhen retentum, quo ipsus nos minus inviserit etc. Acceptum principis responsum brevi, ni aliud interciderit, ad te dabo. Nil novi apud nos nisi vulgi mendatia et vani rumores feruntur. Spirę adornantur comitia magnis adparatibus. Distrahunt apud nos vinum magno pretio, ut facile possimus coniicere, qualis sit conventus futurus, eorum scilicet, qui non Christi gloriam et reipublicę bonum quęrant, sed suum luxum et tyrannidem. Ora dominum pro nobis cum tuis fratribus, ut nos liberet ab omni malo ecclesiamque nostram servet in Christi confessione ac pio candore, qua est instituta. Salutabis meo nomine tuam familiam, Bibliandrum, meum Megandrum, Erasmum, ecclesię nostrę primarium apostolum. Salutant vos in Christo omnes nostri fratres, in primis vero Nicolaus Regius. Raptim, Richenvillae, 24. octobris. Matthias Erbius tuissimus. Haud dum despondi animum, si dominus faverit pro solita clementia, Erbium silicernium cum sua canitie Tigurinorum et Bernatium ecclesias, priusquam in foveam descenderit, visurum, ut a vobis consolationem accipiam etc. Viro cum primis pietate ac eruditione eximio d. Heinricho Bullingero, Tigurinorum ecclesię antistiti vigilantissimo, fratri in domino charissimo. S. iterum. Quando tuas obsignaveram, datę sunt ex Bucero litterę, quarum adpendix haec continebat; placuit ergo tuis inserere etc.: „Commendo precibus vestris, mi Erbi, episcopum Coloniensem et Monasteriensem et ecclesias illorum; evangelium enim pure, ut nuper ad te scripsi, doceri et sacramenta iuxta illud administrari apud suos curant admirandam et horrendam a suis ob id persecutionem pacientes[!]. Qua in re hostes illi Christi adiutorem habent imperatorem strenuum, qui nunc verbum dei ex Meti depulit grandemque concitare persecutionem ibi conatur sanctis. Ita praeparamus nos Turcis. Senex Coloniensis sepe iam testatus est mori se malle, nedum principatum amittere quam cęptum opus domini deserere. Ergo orabitis pro illo et universa ecclesia, cui intentantur hodie multa mala. Papistae valde ferociunt etc.“ Bullingero s[alutem]. Quirinus aegre impetravit a me descriptionem epistolę Rhenani; nam ad me illam dederat, ut responderem barbaris aulę proceribus, qui vetustatem et ruinas Argentuoarie rident. Aiebat Quirinus a vestris illam flagitari; a quibus sit prodita, ignoro, nisi idem Quirinus fecerit, qui, dum hic est, a nostris non arcetur colloquiis. Tum forte lecta fuit etc. Eam tibi bona fide committo legendam cum reliquis etc. Alias forte plura de ea re etc. Erbius.
Gratia tecum. Pridie tuas accepi, hodie respondendum undique tot amicis. Nam Augustam, Memmingam, Esselingiacum, Basileam, Bernam et Tygurum versus mihi derepente nuncii obtigere. Itaque paucis ad tuas. Reystium consulem, virum integerrimum, tibi ac verbo amicum, quantum potes, retineas, deinde incumbe, ut operam det sedulo, ne concordia cum Bernatibus in spongiam cadat. Intercessit, fateor, nostrae civitati nuper mira foeditas, quam nemo hominum reparabit, nisi sarcta tecta fuerit nova illa amicitia rerum publicarum tam similium, tam ęqualium, tam popularibus consiliis utrinque rem gerentium. Vos moveat crudelitas victorum Quinquepagicorum, qui capitibus liberis contumeliose insultant atque eos proscribunt, qui sacerdotibus antichristi dicere peccata in aurem horrent. An non pręstaret convenisse cum paribus fide ac religione, an non donanda potius indigna, quę pertulimus, quam ut perferendis novis contumeliis nostros exponamus stomachum retinere? Gaudeo studium pacis vigere apud vos, sed et ecclesiam recte habere auditu periucundum est. Praeterea probo, quod responsionem paras ad Fabriles contumelias. Verum de furente Luthero nescio, quid cogitem. Summa tamen hęc est, aut silentio adobruendam vanitatem eius libelli aut respondendum per hominem non tam coniunctum Zuinglio. Id egi, sed privatis literis passim feci. An aliquid in publicum liceat, nequeo statuere, donec resciero exitium conventus evangelici, qui nunc agitur Susulci, zu Schwinfurt. Ex eventu oportet consilium capiamus, interea vero non displicet, ut flagellum domini in generales causas reiicias repurgato Zuinglii zelo. Quem virum conferri seditiosis Muntzeranis quis feret? At cave prolixius egeris. Mihi placeret oblique ageres oppresso nomine Lutheri, quo tuus stilus acrior esset in Fabrum. Nam et iniquus valde est Luthero. Dispice, num hoc esset consultius. Equidem sane sic censeo, defendendum a contumelia Zuinglium, deinde cladis causam in deum reiiciendam, qui non punire voluit sententiam de eucharistia, sed occulto suo iudicio sic ei visum est ad ardentius studium erga se nostros inflammare, idque in illo libello adversus Fabrum, quam fieri potest paucissimis, et omisso, ut dixi, nomine Lutheri. Nam sunt et alii, qui similibus nęniis epinicia canunt, quos eadem opera scite perstringeres. Consilia cęsaris prorsus huc spectant, ut impetret militem adversus Turcos, qui exercitu infinito nunc imminent Hungariae, deinde ut Ferdinandum evangelici principes regem agnoscant - hactenus enim occlamatum est electioni utpote factae adversus praescriptum bullę, quam vocant auream -, postremo, quia evangelium nostrum extingui hoc tempore nulla vi potest, in hoc sunt, ut imponant modum, ne latius proserpat. Sesquimense nunc absunt legati nostri neque verbum quidem scripserunt. Unde coniiciendum nihildum convenisse. Nam prodere veritatem nostris non licet, neque cesari fortassis impune esset vel latum digitum a praescripto pontificis Romani discessisse. Certiora posthac. Iam vale cum eruditissimis symmistis tuis. Nostri ad unum omnes te tuosque resalutant. Quibus tuas ad verbum praelegi, quod me absente variis rumoribus eorum aures oppletę essent. Vale feliciter. Argentorati, 21. aprilis anno 1532. Commendo vobis omnibus Carolstadium. Vigilate, quominus non animadvertentibus aurum Gallicum irrepat. Wolfg. Capito. Claro ac pio viro Heinrico Bulingero, praedicatori verbi apud Tigurinos, domino et fratri suo observando, in Zürich.
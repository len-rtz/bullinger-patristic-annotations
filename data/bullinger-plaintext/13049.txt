Caelius Secundus Curio S. P. D. per Christum Iesum. Diu ego nihil ad te, mi Bullingere suavissime, ac perdiu ipse nihil ad me scribis. Nam ego ab eo tempore, quo Stancari nostri Ebraicam grammaticam ipsius mandato per Hervagii nepotem, studiosum adolescentem, qui tunc in Italiam proficiscebatur, ad te misi, nihil omnino scripsi (abs te vero dudum antea nullas acceperam literas). De te vero saepe adolescentes istos vestrates, qui hic literas colunt, rogavi, teque bene valere accepi. Verum necessitudo nostra tam longas ac diuturnas cessationes pati non debet. Idcirco, cum Petrus Perna noster, vir modestus et bonus tuique observantissimus, propter sua quaedam negotia ad vos proficisceretur, eum sine meis literis abire pati non potui, ut, quando aliter non possumus nunc, hoc saltem literarum commertio frueremur et quasi pręsentes colloqueremur et invicem salutaremus. Quid enim melius facere possumus in his calamitosis temporibus quam literis animi acerbas molestias moeroremque, si non depellere, mollire saltem atque lenire? Quare tuam humanitatem oro atque obsecro, mi Bullingere optime, uti me tuis interdum literis, vel brevissimis, digneris. Vix credas, quam me litere tuae recreent, erudiant, sustentent. Materia hoc tempore deesse non potest  vel de communibus miseriis seu etiam de privatis consolandi vel de instantibus periculis consultandi aut commonendi vel de locis sanctissimae religionis commentandi; quae omnia tibi in promptu adeo sunt, omniumque ita rationem tenes, ut nil tibi deesse videatur. Quod ad me attinet, tanta fide tecum, tanta sinceritate et candore tantoque amore ac sedulitate agam, ut in amicitiae christianę officiis iure reprehendi nunquam possim. Sed ut ista nunc omittam, de quibus te nihil ambigere certo scio: hisce feriis, quibus a publico profitendi munere vacare licuit, ne plane ociose essemus, scripsimus pauca quaedam de nostra ista, in qua versamur, facultate. Scholastica quidem haec sunt et valde tenuia. Verum sic voluimus, ut, quae adolescentiam agunt, ea recentem scholam redolerent. Quae, quod tuos filios aliquid iuvare in studiis eloquentiae posse videntur, libellum unum, quem proxime edidimus, ad te mitto, ut eum ei, cui magis conveniet, nomine meo dones, quamquam ego Heinrycho, utpote maximo (ni fallor) natu, quam vel Rodulfo vel Christophoro magis quadrare puto. Quod si etiam reliquis putes, rescribe! Singulis unum statim mittam. Nam etiam si paterna domesticaque doctrina eos putem esse contentos posse (in qua scio omnes praeclaras artes atque sapientiam vigere), tamen, quia tibi tantum debeo, me quoque ipsis tantum debere scio, quantum persolvere unquam possim. Rogo igitur te tuosque dulcissimos filios, ut hoc, quicquid est, boni consulatis, donec facultas et occasio offerat sese maiora praestandi. De oratione mea contra Florebellum, si totam vacavit legere, oro, ut, ecquid te offenderit in ea, significare vellis. Nam locus de Christi corpore  Bucerum offendit nonnihil, ut ex literis Petri Martyris Florentini accepi, quas literas Petrus hic noster, qui ad vos venit, vidit et legit. Sed ego, quid Bucerus de meis scriptis sentiat, modo sanioribus vere probentur, non valde moror. Neque enim me cum Calvino et Vireto volo coniungere in ea quaestione, quos audio Argentorati Bucero subscripsisse, etiamsi domi aliter sapere videantur, nam domi Luteranos exagitant, quos apud Bucerum probant. Haec ad te libere et pro meo more candide. Nam nihil mihi timendum scio, qui, cui ista prodam, intelligam. Vale per Christum Iesum, mi frater optime, et deum pro nobis ora nosque, ut facis, ama et orna. Saluta uxorem et liberos meo, uxoris meae et filiorum nomine. Te etiam atque etiam oro, ut d. Bibliandrum aliosque doctissimos viros et fratres meo nomine salutes. Basileae, 6. calendas septembris 1547. Clarissimo et doctissimo viro d. Heinrycho Bullingero, sanctae Tigurinorum [ec]clesiae antistiti, amico et fratri inprimis observando. Tiguri.
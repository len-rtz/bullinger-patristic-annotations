S. Expectavi ad has nundinas aliquid novi, maxime quod rumores volant confoederatis a Gallo quibusdam grande malum inflictum. Equidem non lubens credo quibuslibet. Quia vero tu taces, rumores esse permitto, quod sunt. Oporini infortunium ex aliis te nosse oportet; nos etenim ne os quidem aperire audemus. Et non dubium est, etiamsi per alios intellexeris, quid acciderit, quin, postquam id fuerit cognitum, de me suspicentur quidam, tanquam ego prodiderim. Dixeram in communi colloquio, imo consultatione, quo vel maius haberent pondus verba vel exire me iuberent: „Equidem Theodori sum, et Theodorus est meus; dicam tamen interim veritatem, qualitercunque de me iudicaturis sitis.“ Longum esset narrare, quid hęc verba mihi et rei adtulerint mali. Sed quicquid sit, ego tolero et per dominum supero sicut et multa hactenus alia. Manemus privilegium cęsarianum, quod si concessum fuerit, Alcoranus liberabitur. Gręcos milites 50000 portum habere concessum a rege e Berna nunciatur et timere Massil[i]enses, ne ad se quoque venturi sint; quod si factum fuerit, de se ut de Ungaris esse actum. Narravit hęc nobilis Germanus apud Bernenses, qui stipendia facit in aula regis. Eo quod patria nostra ex foedere longo cum Gallo mores hausit Gallicanos, quid arbitraris futurum, [si] Galli foedus cum Turca diutius paulo duraverit? An tum opus esset cognitione legis Machometicę? Si Gallus usus est fortuna usque huc, qua ab initio, non mirum, si nunc tandem potitus esset toto ducatu Lutzelburgensi. Ad hunc usque diem laboramus Marcus et ego de eleemosyna eis, quos commendasti, conferenda. Hęc est authoritas nostra apud etc. Tam conqueruntur milites de ducibus, qui exercitibus Helveticis praesunt, ut cędem multi minent[ur], sicubi oblata fuerit occasio. Nunquam sic audivi, ita furantur, rapiunt, fallunt, et milites in[te]rim esuriunt. Miror, quid dominus noster consilii in nos conceperit. Vale cum tuis in domino. Theodorum salutabis diligenter et esse iubeto ęquo animo. Sunt enim, qui nescio quid timent de eius calam[o], verum speramus nos meliora. Basileę, 4. septembris anno 42. Tuus Os. Myconius. Domino Heinricho Bullingero doctissimo in domino suo.
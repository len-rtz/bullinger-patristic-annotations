S. Nihil habeo neque publici neque privati, quod scribam in praesentiarum, quod te scire referat, humanissime d. compater, nisi quod literas illas a quodam, qui ex Frysia venit, acceptas ad te mitto; deinde, quod forte miraberis, Rappensteinium nostrum vocatum esse ad ministerium ecclesiasticum et praefectum ecclesiae Frutingensi. Salutat te tuosque mea familia, Musculus quoque cum sua, qui nondum omnino convaluit ex sua erysipela. Iodocus ad thermas quasdam in summa Bernensis ditionis parte concessit. Vale. Bernae 19. iunii 1550. Illud etiam adiiciam m. Conradum Svertzenbach, civem et senatorem Tigurinum, hic graviter et laetaliter decumbere; vergit morbus in hydropisin; paratus est mori, expectat hodie adventum uxoris suae. Dominus illum confirmet et transferat ad regnum suum coeleste. Amen. T[uus] Io[annes] Hallerus. Clarissimo praestantissimoque viro d. Heinrycho Bullingero, domino et compatri suo venerando. Tiguri.
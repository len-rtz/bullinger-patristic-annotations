S. Nosti, Bullingere doctissime, quę tecum de Apocalypsi Sebastiani sim locutus et quod eam quoque per Quirinum percensendam miserim; sed plane nihil respondisti, ut sepius dubitarim, num tibi sit reddita. Quirinus asseruit, dum inquirebam hoc ab eo, se bona fide pertulisse. Interim Sebastianus, dum nihil scribis, interceptam suspicatus est deque eo sępius mecum egit. Sed quia a nuperrimis Lutheri scriptis non ita bene inter nos convenit, quod ea scripta parum mihi satisfaciant egoque multo clariora et integriora expectarim, propemodum simultates quasdam non dissimulat, quibus tamen nihil commoveor; non habet occasionem. Palam loquor me falsum a Bucero, quod arbitratus sim et crediderim Lutherum non nihil concessisse; sed hoc literę eius non referunt. Ceterum nuperrime sumpta occasione de Apocalypsi mecum expostulavit ac tantum non perfidię insimulavit; repetebat quoque librum. Peto itaque, ut per certum nuncium hoc, quam brevi fieri potest et celerrime, in meis expensis mihi mittas, quo liber illi reddatur, ut de me nihil possit quęri. Libenter plura scriberem, si negotia suppeditarent otium. Quęso, scribere velis, quę meditemini. Vellem apologiam vulgari, ut sententia vestra omnibus nota fieret. Sed institui brevi me Tigurum concessurum consiliumque nostrum coram expositurum. Salutat te plurimum protographus noster, meus fidelissimus frater et amicus, Erasmus quoque, et ego inprimis. Vellem te protographo nostro scribere eumque consolari super afflictione, quam nuperrime propter veritatem sacramentalem cum Sebastiano coram secretioribus habuerit, ubi multis modis oppugnabatur, neque dissimules, si scribis, te hoc meo hortatu fecisse. Unanimes maxime sumus et idem sentimus. Gratissimum mihi fuerit. Quęso, quae scribo, celes et recondas, ne arcana videar evulgare; alioqui parum esset tutum scribere. Vale plurimum et Theodorum plus millies nomine meo salutabis. Libellus articulorum Lutheri, quos ad concilium Mantuanum instituit, ecclesiastis nostris iudicandus est datus, qui de sacramento altaris mihi displicet nullo soluto tropo. Expecto, quid de eo censeant, scribamque. Boni consule. Raptim. Datum Bernę, in nundinis Lucię anno 1538. Tuus Eberardus a Rümlang. Ornatissimo et spectabili viro d. Henricho Bullingero, ecclesiastę Tigurino vigilantissimo et primario, domino et amico suo haud vulgari.
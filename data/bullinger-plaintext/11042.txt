Die gnad gottes, merung des gloubens und min fruntlichen gruͦß zuͦvor, wolgelerter, ersamer, lieber herr und bruder. Herr Wolfgang Relinger, burgermeister zuͦ Augsburg, bringer diß brieffs, ein frommer, gelerter herr und guter christ, der sich am ewangelio trüwlich haltet, der begert in eüwer kuntschaft (als mit einem frommen, gelerten mann) ze kommen. Versähe mich, ir werden von im hören (wo es mit hertzen und grund bedocht wirdet) nüt schadlichs, aber zuͦ erhalten gemeinen, christenlichen friden, zuͦ uffbüwung und haußhaltung der kilchen Christi vast dienstlich. Den wöllen euch lassen bevolhen sein. Zu dem hat er einen doctor, welcher von wegen siner herrn von Ougsburg zuͦ Schmalckalden gsin ist und sonst noch einen. Sollen alle, dry einander verwant sein. Ir mögen mit inen vertrüwlich reden. Sy wöllen gon Pfäfers ins bad. Ob es von nöten were, sy dem apt ze bevelhen oder inen sonst andere hilffliche furdernuß ze thuͦnd, inen dorum beholffen ze sin und für empfolen ze haben. Das concilium ist ein jar uffgeschlagen, aber warlich uß keiner andren ursach, dann unß ze schaden; dann uff diß mol hatt inen der herr das schwert uß der hand genommen, das sy es wider unß nit gepruchen mögen, versähen sich aber, in einem jar dasselbig wider ze überkommen. Lieber herr, die sachen sind wichtig; wir werden unangefochten nit bliben. Alle rotschleg und pratick seind zuͦ ußtilgung des ewangeli gerichtet; würt man zuͦ gelegner zit (ouch von denen, die unsere besten freund sein solten) wol innen werden. Doch so würt gott sin eer und wort (ouch in unserem verderben) wol erhalten. Es were unß warlich in diser sach mer ernsts und gepäts zum herren notwendig, dann wir biß här gehept haben. Ich hab herrn Laventer ouch geschriben. Er würt mit eüch von disen dingen red halten. Bevilh eüch hiemit dem herren von hertzen. Grussen mir Meister Leo, Pellican, die brueder gemeinlich und alle die, so den herren von hertzen lieben. Uß Basel, den 24. meyens anno etc. 37. U[wer] Jacob Meyger. Dem wirdigen und in götlicher schrifft wolgelerten Meister Heinrich Bullinger, diener des worts und bischoff der kilchen zuͦ Zürich, minem lieben herrn und bruder.
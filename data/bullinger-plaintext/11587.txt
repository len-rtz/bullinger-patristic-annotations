S. Franciscus Niger, homo Italus, apud nos uxorem duxit, ex qua hunc adulescentem suscepit, quem Clavennam abiens hic reliquit commendatum amico, qui nunc illius pertesus ad patrem eum remittit satis impotem tanto itineri. Eum tibi, mi Bullingere, commendo, et optimo viro parenti eius propter Christum id officii facias, ut opera tua ad Curiam perveniat; ibi Comander acceptum patri intra biduum restituet. Si quid iusseris vel effectu difficilius, experieris in hoc senili et fetulescente[?] corpore animum non impigrum inesse. De Ratispona ad Bibliandrum Geringius noster. Summa est, quod multis artibus papistę effecerint, ut et ipsorum castra posthac intelligant causam suam esse inferiorem. Fratres et dominos omnes saluta, Bibliandrum et Pellicanum praecipue. Argen[torati], 10. iulii anno 1541. V. Capito. Doctissimo viro d. Henrico Bullingero, pastori ecclesię Tigurinę, fratri sibi in Christo dilecto.
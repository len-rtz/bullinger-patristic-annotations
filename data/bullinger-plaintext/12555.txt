S. Gratificaris semper. Equidem ago, quod possum. Non enim est obviam tabellarius, cui non aliquid committam. Desunt plerunque, quę scribam. Sunt enim Argentinenses nescio dicam negligentiores an meticulosiores, quam ut significent, quę aguntur. In conquerendo de nobis perpetuo sunt, tanquam non agamus pro officio. „Multi,“ inquit unus aliquis (nam quinque sunt, qui scribunt subinde), „de gente vestra male ominantur, quod sit interitum suum ad nostrum connivendo acceleratura.“ „Esto vero,“ rescripsi ego hodie, „quod agamus, quę vobis videntur desidiosiora. Agimus tamen, quod possumus. Qui habent evangelium, non cessant - id quod libere et vere dico. Vos amplius imponere non potestis. Memores sumus nos esse christianos et Germanos, et Gandavensem nobis non parsurum, si compos voti factus (quod absit) fuerit. Interim tamen nihil licebit contra foedera nobis praesumere! Erit tamen et est curae bonis, quod Carolus tentat - vir gloriosus et insolens et impius.“ Ita soleo nos excusare pro virili. Apud te nunc dico: Quid, si id ageremus contra pertinaces et nolentes intelligere, quid Carolus tentet adversus libertatem Helveticam subdole (quod multis aliquando tecum egi)? Si non libere sic fiet, actum est de Helvetico foedere (quicquid Gandavensis polliceatur), si dominus verbum suum et populum suum respicere noluerit. Humanum dico. Dominus faciat pro bona ipsius voluntate omnia. Tantum nos servet a malo! Pręterea de Hesso, quod scripsisti ex Vadiano, bone deus, quam mihi placuit! Nam in hoc sum: Nisi Carolus veniat in manus principum, posteriora fore primis longe peiora, etiamsi omnia caderent nobis feliciter. Hac enim, quia non successit, alia via grassabitur, et forsitan ipsi feliciore. Sed dominus videbit. De eodem Hesso Bavarus quidam excitarat hic cladem esse passum ingentem, attamen obtinuisse victoriam. Quę res sic moverat nostros, ut nuncium dimitterent Argentinam. Retulit is vanitatem esse et talem praemio condigno adficiendum. Verum abierat ille mox, ubi acceperat nuncium dimissum. Tertius delectus habitus est a nostris, ut sint parati ad omnem eventum. Video hactenus alacritatem in piis, quamvis sint, qui vellent, ut perirent omnia, tantum ipsis bene esset - adeo Epicurismus obtinuit. Loquuntur et hi de deo deque Christo bene, de antichristo quoque, id quod res est, verum emendatio vitę nulla! Occurrit ante aliquot dies tribunus vetus et inter colloquendum hęc narravit: Venit equitum turma his diebus per Alsatiam quadringentorum. Quo cognito missus est e nostris, qui cognosceret, quid rei foret. Responsum est venire ab exercitu Galli et redire domum. Tunc adierunt nostrum multi in Alsatia rogantes, verumne sint viginti millia Helvetiorum congregata Basileae, ut occupent Alsatiam. Respondit ille nihil esse. Exclamarunt isti: „Das muͤß gott erbarmen! Wir meinten, wir wurdenn einmal erloͤset werden!“ Quid vero, si timor iubeat militem distribui per Hegogeam, ne quid fiat impressionum a vestris? Equidem plane sic interpretor. Quid Septempagici sentiant de tumultibus praesentibus, non potui hactenus intelligere. Si quid habes (ut habes), significato, quęso. Tacetur alioqui. Mirum, ni non mox repente sit aliquid prorupturum. Dominus Iesus, cuius verbum recepimus et colimus, concedat, ut idem persequamur pro virili. Fiat! Vale cum tuis et fratribus omnibus. Raptim, Basileę, 22. iulii anno 1546. Tuus O. Myco. D. Heinricho Bullingero doctissimo, fratri in domino perquam observando suo.
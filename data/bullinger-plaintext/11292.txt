Gratiam et pacem a deo per Christum. Literas tuas, quas attulit Christophorus noster, Bullingere doctissime atque charissime, summa cum voluptate legi fueruntque multis nominibus gratissimae. Primum, quod te cum ecclesia atque fratribus in domino bene valere intellexi, dein, quod Melandrum tui perpetuo studiosissimum tam amice salutasti atque admonuisti atque libro hoc turbulentissimo tempore utilissimo honorasti. Dabo operam, ut, quicquid hoc est officii, si dabitur opportunitas, aliquando per me compensetur. Christus dominus noster, quod mihi praestare non datum est, tibi faciat satis. Habebis me et habuisti semper obsequentissimum. Quod autem rarius ad te scripsi, boni - non dubito - iam pridem consuluisti. Nam posteaquam me addixi illustrissimo principi, non defuerunt delatores instillantes principis auribus me esse, ut vocant, svermerum, item supra modum Zvinglianum, meamque dicendi libertatem nullatenus esse ferendam. Ad haec multis vehementer displicuit ad munus docendi me a principe esse vocatum. Induxi ergo in animum a scribendo mihi temperare atque, quantum in me esset, omnem calumniandi ansam vitare, interim ea docere, quae facerent ad aedificationem omissis vanis concertationibus. Et deo sit laus, bene successit. Nam dei bonitate nostra ecclesia reformata est mireque proficit princepsque noster de dogmatibus ecclesiasticis dextre iudicat, spiritum non extinguit, superioris Germaniae et Helvetiorum ecclesias cum ministris suspicit et defendit. Meretur vel hoc nomine, ut vicissim vestris precibus eius celsitudo Christo commendetur, ut, quod in optimo principe coepit, perficere dignetur. Caeterum Francofordiae, ubi veterem meam ecclesiam, quantum dominus dedit, confortavi, in octavam nunc consulatur hebdomadam. Principi nostro propter adversam valetudinem integrum non fuit in aprico esse. Incipit tamen nunc habere melius speramusque brevi nos hinc abituros. Quid conclusum sit, incertum est. Certissime autem est, quod nos non, sed nostram causam petunt seu impetunt adversarii. Cupiunt enim, ne porro quemquam suscipiamus in nostrum foedus. Quod et facile a nonnullis ex nostris impetrarent; sed si qui nostrae religioni accesserint, hos tanquam fratres nostros non poterimus in causa religionis, si quid acciderit, deserere. Dominus nobis adiutor, et non timebimus, quid faciant nobis homines. Librum tuum dono datum exhibui Philippo Melanchthoni legendum, qui pro suo acri iuditio et summo candore probavit dignumque esse dixit, ut hoc saeculo legatur. Hactenus expecta[vi], si quid occurreret, quod ad te persciberem. Sed video fucis vanisque rumoribus turbari omnia, quod, quid scribam, haud sciam. Ante octiduum nomine Saxonis Philippo et Friderico Myconio, nostri principis mihi, urbium vero Bucero et Petro Geltnero commissum est, ut conveniremus atque, quid bona conscientia fieri posset, responderemus. Quod et fecimus scriptisque nostram sententiam obtulimus, quam et probarunt. Sed quid posthac sit actum, probabit, spero, brevi exitus. Dominus adsit nobis suo spiritu. Non vacat nunc plura scribere; vocor enim ad contionem. Vale igitur, venerande Bullingere, in Christo meque ac hactenus commendatum habe; nam mihi es commendatissimus. Me cum principe nostro Christo, tuis atque ecclesiae commenda precibus. Salutabis officiosissime meo nomine clarissimos viros tuos symmystas et charissimum Theodorum Bibliandrum, olim meum hospitem. Iterum atque iterum vale. Raptim, Francofordiae, 4. aprilis 1539. Dionysius Melander tuus, si quisquam tuus. Pietate atque eruditione clarissimo viro Henricho Bullingero, Tigurinae ecclesiae pastori vigilantissimo, fratri suo in domino venerando. Ad manus.
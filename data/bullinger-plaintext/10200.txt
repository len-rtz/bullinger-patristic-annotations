Salve in domino, frater observande. Gratias habemus cum nostro tum aliquot piorum senatorum nomine, quod historiam discriminis vestri perscripsisti tam diligenter et simpliciter. Fuit interea hic secundus scriba Basiliensis, qui narravit Bernates, suos et Schafhusianos vobis accessisse in eo, ne caussa religionis arbitrio reliquorum pagorum permittatur, ita ut de profanis rebus leges foederis vestri habent. Hinc spes est nobis Quinque Pagos nunc animos demissuros. De altercatione nostra, quae vestra est [!] pietas, non sum adeo solicitus. Qui enim possit a me divelli manente in Christo, qui in eodem vivum membrum est? Caeterum tota haec caussa, ut video, sic est, ut literis non possit commode et quantum satis est discuti. Dabit forsan dominus, ut coram alii alios suam sententiam faelicius doceamus. Quae in Lutheranis improbem, prae me satis tuli, nec aliam ob caussam ego tantopere pro concordia laboro, quam ut nec illi in vobis nec vos in illis Christum insectaremini. Nam cum ab utrisque hic unus in se credentium servator praedicetur, meum est indicare Christum in utrisque habitare, ut Cyrillus utitur, «σωματικῶς», significans scilicet sic habitare in nobis Christum, ut eius membra simus. Pro quo Hilarius «naturaliter» dicit; scio vos non repugnaturos. Sed plura sunt in hac caussa, ut dixi, quam ut literis satis possint expediri. Alioqui apologia pridem parata fuit. Esto vero, meae literae aliquid, quod non probaretis, continuerint; quum vobis scribimus, non scribimus quibusvis, sed iis, qui iudicio plus valeant et in meliorem partem accipiant, quae alii forsan in deteriorem, tum sint eo candore, ut si quid indignum vobis videatur, de eo nos ipsos rogetis antea, quam vel apud vos ipsos quicquam statuatis. Nec sane, quem christianum verum agnoscimus, non possumus temere eorum condemnare, quae cum hac professione pugnant. Haec vero non scribo, ut expostulem de eo, quod factum est, sed ut orem, si quid posthac scripserimus vobis, quod minus christianum videatur, nobiscum antea privatim expostuletis quam vulgo fratrum, etiam symmystarum - nam sunt et inter hos vulgares quidam -, quae in nobis parum probatis, manifestetis. Leo mihi sane charissimus est et inter primarios Christi ministros habetur atque hac ipsa dote lenitatis eximius. Mea tamen visus mihi est minus plane accipere et novas sine caussa rixas querere. Sed id forsan meo vicio, non illius ita visum est. Vere mihi magni estis omnes. Hoc molestius tuli, videri me vobis, qualem me mihi forsan iam affecto in literis vestris facere visi estis. De caussa ipsa orabo dominum et oro, ut coram liceat tractare. Interim loquantur literae de rebus aliis et magis, ut arbitror, et necessariis et nos [!] dignis, sitque animorum amicitia certa et solida. Optime vale cum omnibus fratribus illic nostris et symystis observandis, Pelicano, Bibliandro et reliquis. Leoni scripsi. Argentorati, 5. ianuarii. Tuus Bucerus. Fac conscribas nobis quam primum, ut res habeant vestrae. Nostri vere de vobis soliciti sunt, sed quod nunc non scribunt, in caussa est, quod sperant res vestras, postquam se vobis iunxerunt Bernates et reliqui, melius habere. Admonuerunt de rebus vestris landtgravium et vigilant. Si quid intentetur, in tempore vos semper monebunt. Haec certa illorum sententia est, neminem vobis bellum moturum nisi ex vobis occasione sumpta, et hac sola, si sic geratis vos, quo hostes putent vos terrore solo confici posse. Quare in praesentiarum nulla re vobis opus esse putant et certo iudicant quam constantia in domino, ex qua hostibus digna vobis cum modestia quidem respondeatis, sed simul cum significatione luculenta, vos a Christo non discessuros, deinde vigilantia contra insidias civiles. Ubi legerunt tuas literas sic pias, sic ad dominum omnia referentes, et quod populus iustus verbo dei adhuc studet, optima in spe sunt. De caesare habemus incerta [?]. Valete. Sitis fortes in domino. Qui antea solos in tantum erexit fastigium, nunc humiliatos et ad se revertentes non reiiciet. Posthac de his plura. Saluta omnes, qui domini sunt. Tuus Bucerus. Pientissimo et doctissimo viro Heylrycho Bullingero, pastori Tigurinorum, fratri observando.
S. Admodum imprudenter feci, frater colendissime, quod dictionem «Rimmon», ubique fere etiam, dum magni refert, indeclinabilem feci, cum semper in genitivo ob rudiores et minus attentos scribendum potius fuisset («Im tempel oder haus Rimmons»), in titulo et ubique (in prima pręsertim parte) ante et post expositionem horum verborum, quae maiusculis scripta sunt literis («Wo ich anbettete im haus Rimmon»), ne perplexa et anceps esset oratio. Hęc igitur dabis typographo, ut literam «s» adiiciat aut in calce lectorem moneat. Si damnum se passurus metuit typographus nec ipse in Austriam mittere potest, mihi plura mittat exemplaria. Ego, ut illic vendantur, curabo. Brevi arbitror me in Latinum conversurum libellum hunc in gratiam Bohemorum meorum, qui Germanice non callent, ne exilii metu (quo plecti ab integro audio confessores integros) Rimmonem adorent, item vicinorum Hungarorum. Et si sciam a Latinis delicatioribus me irrisum iri, illorum tamen nasum susque deque feram, qui Romanus alias esse nolo. Si voluerit typographus excudere, mihi scribat ipse. Gravissima sanctissimaque tua negotia amplius hisce impediri nolo. Novorum certo mihi nihil constat, nisi quae ominamur, brevi Rimmonem aliquem, si non Romanum, certo tamen aliquem ex nepotibus aut affinibus, ut puto, Brandenburgensem, Norimbergensem aut Vittembergensem erectum iri. Bucerus nunc agit Augustę. Si vacaverit, unica linea significa, quid agat meus Rimmon, et quando sit vel rediturus vel proditurus. Vale cum symmystis omnibus et me, ut coepisti, commendatum habe. Ulmę, 11. aprilis. Tuus L. Soërinus. Fac item intelligam, quid tibi vide[a]tur de libro per me transferendo, et loquaris liberrime, volo. Ecclesię catholicę ministro fidelissimo, Heynrycho Bullingero, fratri in domino plurimum observando. Zürch.
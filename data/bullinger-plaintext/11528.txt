S. Accipe, quę nudiustertius ad nos missa sunt de comitiis, et divina. Equidem spero dominum conservaturum verbum suum; at de reformatione nihil fiet. Dolet illud supra modum, quod religio ubique deficit. Novi quid fiat apud nos: In peius labimur in dies magis ac magis. Aegre ferunt boni viri, quod duobus istis tam anxie favetis, cum hic agant pessime. Sed vos videbitis. Christophorus tantum non pararat abitum ex verbis Theodori, sed falsus est; nescio, quid causę sit. Nos fecimus hodie iterum baccalaureos. Gaudebis nobiscum. Vix vivo prę miseria, quam quotidie graviorem intueor. Insanimus. Nil aliud possum. Vale cum tuis omnibus, Theodoro, Pellicano, reliquis. Basileę, ultima martii anno 41. Os. Myconius tuus. Domino Heinricho Bullingero suo.
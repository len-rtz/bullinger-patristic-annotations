S[alutem] d[ico]. Cur hoc tempore ad te scribam, commovit me partim is, qui has tibi reddit, Ioannes Fabritius, vir literis et eruditione vero, ut tibi significarem, quam gratum fuerit mihi, quod filium meum Iacobum a Bercken tam humaniter excepisti et exceptum tam benigne et liberaliter pro tua singulari animi bonitate tractasti. Pro quo tuo beneficio par est, ut gratum et memorem me declarem, quo ita me obstrinxisti, ut intelligam veteribus nominibus nova accessisse, ad quę solvenda, versuram ut faciam, mihi sit opus. At vero, cum is, qui grate beneficium accepit, primam eius pensionem solvisse putetur, ego, ne ingratus videar, non invitus me tibi debere agnoscam. Vale, vir clarissime, et me, ut soles, amato et in oculis tuis ferto. Omnes, qui apud vos sunt, bonos viros plurimum salvere cupio. 14. iunii. Martinus Borrhaus tuus. Clarissimo viro d. Henri[cho] Bullingero, Tigurinę eccl[e]się episcopo, suo in domino amico et fratr[i] observando. Tiguri.
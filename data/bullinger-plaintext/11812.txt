Salutem in domino, Bullingere cum primis observande. Hodie, postquam vestri abierunt, mihi nunciabatur tribunum plebis Tigurinum, ut ad te aliquid perscriberem, sollicitasse. Uxor aliud non potuit me absente respondere quam propediem ex Norinberga rediturum huc S. Gallensem, quicum ego d. Vadiani literis 29. iulii acceptis forte sim responsurus, et hasce communes etiam Tigurinis fore. Hactenus enim ignavus ne magis quam occupatus ego, quod dicitur, una dote duos generos parare volui, hoc est unis vel ad clarissimum d. Vadianum vel colendum d. Ambrosium Blaurerum perscriptis te quoque demereri. Etsi iampridem multas peculiares tibi debueram transmisisse, presertim ea remittendo, quę bona a te fide olim accepi, etiamnum accurate apud me adservata, ut quamprimum ecclesiarum nostrarum visitatio absoluta fuerit, mox integra cum comitibus gratiis ad te redeant. Est autem quidem coepta nuncnuper in agro quarundam ecclesiarum nostrarum inspectio, sed ob cesaris adventum et alia ingruentia negotia suspensa, quam spero post unam alteramque septimanam in agro absolutum iri et in urbe aliam ordiendam. Non credis autem, mi Bullingere, ut post Schwenckfeldium senex ille apud nobilem patronum Ludovicum a Freyberg evangelizans vel seductus per illum chrestologum vel suo quodam delyrio dementatus crassius quam unquam fuerit aut scriptum aut dictum de eucharistia, coeperit pleraque effundere, quę non parum negocii nobis fecere et faciunt etiamnum, usque dum in visitationem iusta actione ista pertractentur. In hunc potissimum usum adhuc missa a te adservo mecum, ut sum praefatus. Non ergo mora ista tibi sit molesta. Iam d. Vadiano elapso octiduo scripsi de cęsaris ad nos adventu et spero, horum quoque te participem fecerit. Interim et alias suas ad me dedit, unde tamen non potui cognoscere priores meas sibi fuisse redditas; scribit enim, ut fama tulerit cęsarem me et aliquot symmystas invitasse ad convivium, quod multis modis auditu insolens mihi fuit. Forte percrebruit me ad archiepiscopi Compostellani colloquium vocatum fuisse, quod velox illud malum interpretatum est cęsaris fuisse convivium. Vocatus quidem fui ad praefati archiepiscopi Compostellani colloquium, adhibui unum et alterum ex fratribus et amicis. Satis in isto colloquio senex placide de nostrę causę fundamentis me rogans disseruit ipse et me pro mea tenuitate respondentem audivit. Intererant collationi alter quidam episcopus Hispanus, cęsaris a confessionibus dominicaster cum collega M. nostro[?] et non modica Hispanicorum pfafforum caterva. A discessu cęsaris bonus civis mihi retulit se e doctoris Naves, cuius ut cancellarii opera utitur cęsar, ore accepisse cęsarem eam episcoporum et monachorum ac sacrificulorum turmam secum ducere, quod Hispani voluerint, ut inter omnes Hispanos doctos eos doctissimos in comitatu suo habeat, quo vel in futuris imperii comitiis vel aliis tractatibus concilii loco istorum opera contra Lutheranos utatur. Quod si isti sunt doctissimi, quod doleo, non valde multos doctissimos habet Hispania. Quam procul enim illi a solida et sancta absint theologia, mallem alienum quam meum os istuc testaretur. Ut omnes Hispani, ita isti archiaposcopi utpote superstitiosissimi a vero pietatis et syncerioris theologię scopo quam longissime absunt. Nihil magis urgent quam argumentum seculorum, Rhomanę ecclesię dignitatem et authoritatem, temere nos quęque in ecclesia novasse, imagines absque ratione gravi sublatas, vota pedibus conculcari, sola fide nos iustificari parum theologice a nobis astrui et similia, quę contra nos antichristi mancipia evomunt. Cum aliquot Italis nobilibus etiam contuli laicis, quibus sanius cerebrum quam illis sacrificulis Hispanicis. Magnopere illi apud me extollebant illum M. Bernhardinum, quem Gebennę audio apud nostrum Calvinum vivere, et alium quendam d. Petrum, ni fallor, Martyrem, quem isti putabant esse Basileę, cum Argentinę accepissem antea ab aliis sacra magna fide profiteri. Reliqui vel Hispani vel Itali in ore crebrius nihil habuere quam nos Lutheranos non habere missas, imagines et sanctorum cultum in nostra ecclesia. Archiepiscopus praefatus illud prophetę in vacuum nostrum templum detorsit pathetice commiserationem et Hispanicos threnos pre se ferens, „ut umbraculum in vinea et sicut tugurium in cucumerario“ [Jes 1, 8] etc. Sed cesso te istis obtundere. Cęsar miram clementiam in nostros pre se tulit. Homagii seu iuramenti formam a nostris prescribi permisit; omissa fuit clausula papistica „ita me omnes sancti iuvent“ etc. Unde quidam stomachantur, quasi cesar Lutheranus sit factus. Ego dominum oro, in cuius manu cor est regis, ut ista clementia non sit Hispanica, sed Germanica eaque constans in domino et pro evangelio. Cum cesar pomeridiana hora prima urbem intraret 18. iulii, eiusdem 21. nona antemeridiana hinc solvit et Geppingię a duce Wiertenbergense auguste exceptus et tractatus est. Postero die Esslingiam venit, sed egre isthic ad horam hesit dato et accepto homagio, ut vocant. Dux Ulricus urbem cum cęsare noluit ingredi. Utinam Esslingenses tandem vicinum commodiorem habeant! Prefato die ante cesaris discessum fere ex 6000 constans exercitus Hispanis et Italis moenia urbis pretergrediebatur et cesarem antecedebat. Hisce diebus Italorum fere 3000 pertransierunt et satis damni intulere rusticis, apud quos diverterunt. Itali adhuc 4000 ferme expectantur etiam hac pertransituri. Dominus nos liberet a tam morosis advenis et qui periti sunt τὸ νοσϕίζειν. Reliqua vero spero d. Vadianum ad te perscripturum. Hisce diebus ex Schmalkaldensibus comitiis nostri legati rediere huc. Sed nondum expiscari licuit, quid isthic actum, nisi quod Hessicus quidam scriba ad me dedit d. Philippum et Bucerum adhuc Bonnę fideliter agere pro evangelio propagando et legatos misisse Schmalkaldensis foederis socios ad decanum et capitulum Coloniense pariter et ad senatum et subditos per literas expostulantes, amice tamen, cur contra doctrinam et doctores adeoque protestantes omnes tam infames libellos apud se edi et passim spargi permittant. Audio autem maledicum et infame ab illis contra nostros scriptum fuisse editum. Postulant, ne simile post hac edatur; alioqui se, quod deceat et illi mereantur, facturos. Adhuc perdurant protestantes in isto suo proposito, ni habeant firmam pacem et equabile ius, prorsus nihil auxilii se velle mittere contra Turcam. Audio Spirę nunc camarinę, camerę scribere volueram, imperialis iudicii reformationem et visitationem celebrari. Speratur et pax a cesare nostris brevi danda. Scis autem ad proximam ultimam novembris Spiris Nemetum comitia imperii celebranda. O si tandem comitia ista suo probe responderent nomini, hoc est, ut recte in domino coiremus! Gallus pedem refert et haud dubie exercitus eius in munitissimas urbes se recipiet. Cattus indefatigabili studio conatur inter cesarem et Iuliacensem vel inducias vel pacem constituere. Deus pacis efficiat, ut adversus istam multis nominibus sacram triadem Rhomanam suscipiatur vel a cesare vel imperii proceribus aliquid, scilicet adversus Gallo-Turcam et Turca-Gallum ac papam collusorem. In Hungaria Turca sevit. Quinque Ecclesias occupavit et munitum oppidum Gran se brevi recuperaturum minatur. Papa aliquot millia Italorum fertur regi in presidia misisse. Sic utroque genu claudicat ἀντίχριστος. Plura nunc non licuit, quę ut effusa potius quam scripta boni consulere velis. D. Ambrosio Blaurero amanter per literas significavi ea, quę nuper huc ex Wittenberga redeuntes stipendiati studiosi aliquot narrabant, quę dolens accipiebam. Mox Argentinam d. Hedioni scripsi, ut ipse pro sua prudentia curaret apud d. Philippum et Bucerum, ne senex Entellus Daretem provocaret. Iniunxi idem cuidam M. Theobaldo, fideli amico, Bonnę Philippum et Bucerum salutaturo, et spero ista magis iuveniliter a prefatis studiosis effusa quam vere dicta, etsi post discessum Philippi illi ista hic effuderint. Subodoror et antea istuc ad te delatum fuisse. Gaudeo, si verum est, quod Tigurini studiosi aliquot sparserunt, Philippum per omnia probare ea, quę de sacramentis tu edideris. Et rogo te vehementer, quod hactenus semper, hoc perpetuo quam sanctissime serves et colas, utpote ecclesiarum pacem, et Lutherum ne provoces. Quod si (quod absit) ille te in arenam provocare velit, notam omnibus modestiam et candidam prudentiam tuam exhibeas. Plus satis alioqui pugnarum et bellorum. Opus est nobis syncretismo et sancta concordia. A dextris et sinistris vexamur; cur viscera mutuo in se sevirent? Ubi primum, quod spero, ea de re euangelion accepero, vel ad d. Vadianum vel te scribam. Dominus suo te spiritu conservet, ut in Ioannem quę scribis, quemadmodum et alia, ita temperes, ne iste possit interpretari contra se acerbius quicquam a te proditum. Sed quid memorem moneo? Brentius in Ioannem nunc meditatur homelias quemadmodum in Lucam. Obsecro, tuis observandis collegis, meis in domino maioribus, me diligenter commendes, salutem et obsequium omne quam reverenter deferas, inprimis venerando seni Pellicano et Rudolpho (cui simul me excuses, quod ad doctas eius literas nondum responderim). Bene vale cum tuis, quos et nostri ex animo salvos cupiunt. Raptim, Ulmę, 2. augusti 1543. Salveat et tribunus ille vester, tam sollicitus sollicitator. Non licuit relegere αὐτοσχεδίως exaratam epistolam. M. Frechtus tuus ex animo. Eximie pio et docto d. Heinricho Bullingero, Tigurinę ecclesię antistiti dignissimo, domino et fratri cumprimis observando. Zurch, dem herr Bullinger.
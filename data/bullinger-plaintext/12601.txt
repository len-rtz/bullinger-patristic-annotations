Gratia a domino. Qui has reddit, clarissime Bullingere, Hispanus est, homo Christi amore et eius evangelii cognoscendi studio flagrans, quo adductus vestrę ecclesię statum considerandi gratia ad vos proficiscitur, qui alias quasdam quoque perlustrasset. Itaque hunc ut commendatum haberes (quamvis, ut te hortarer, non esse opus intelligerem), effecit tamen hominis boni et docti probitas, ut has qualescunque (quibus tum is in tuam amicitiam insinuaretur, tum ego quasi ex cineribus veteris benevolentię igniculos suscitarem) literas ad te scriberem. Caeterum de pręsentium rerum statu cum nihil occurrat, de quo certiorem te reddam, in his sane temporibus longe difficillimis Hispanus is noster et eius similes maximopere consolari nos possunt; ex quibus cognoscere, quanta vis sit coelestis evangelii, liceat. Hanc enim, dum apud Germanos hostes omni ope, studio et diligentia, sed vana, labefactare moliuntur, eam apud exteras nationes excitari et confirmari intelligimus. Quae invicti novi foederis gloria, dignitas et amplitudo est! In quo equidem, ut omnia spiritu non litera conficiuntur, ita in eo nullus neque sexus neque gentis ratio habetur, sed novę creaturę (hoc est coelestis operis non ex huius mundi fluxis elementis concreti, sed ex aeterno spiritu dei in Christo generati, quod nulla contraria vis, nulla potestas imminuere possit). Sed de his satis - pręsertim ad te! Tu vale cum omnibus, qui apud vos sunt, bonis. Martinus Borrhaus. Clarissimo viro Henrico Bullingero, d. et fratri colendo.
Quia d. d. Zanchus ipse ad vos proficiscitur, vir clarissime colendissimeque pater, non potui eum nisi meis quoque literis gravatum dimittere. Quae causa sit profectionis d. Zanchi, ipsi intelligetis ex ipso. Vereor, ne non e sinu et gremio nostro avellatur, quamvis omnem movebimus lapidem, ut retineatur. Morbenii locus periculis plenissimus forsan etc. idque propter monachos, quibus regni antichristi adversarium veneno tollere facillimum esset, nisi singulari dei gratia et tutela defenderetur. Nostrum magistratum amplissimum scio futurum facilem et promptum in d. Zancho retinendo; de 10. Iurisdictionibus nonnisi optima sperarem; de Superiore tantum Foedere dubito et de Clavennensibus milleartificibus. Dominus Iesus suum patrocinium nobis praestare non dedignetur. D. Herterus scripsit ad me d. Brunnerum, veterem meum socium, a principi Palatino esse dimissum, nescio qua de causa, non tamen inhonesta, et si Davosium adhuc vacaret, se recta cursum suum ad nos flecturum; nunc inter Bernates oberrare. Hodie vero vicinioribus fratribus quibusdam, qui huc certas quasdam ob causas confluxerant, hunc hominem illis depinxi; illi Meyenfeldam vacaturam pro certo affirmarunt. Si d. Brunnerus careret conditione et animum a nostra respublica non gereret alienum neque recusaret Meyenfeldae vivere ea, qua fuerunt reliqui, conditione, gratissimus nobis esset omnibus tanquam doctus et pius, quorum hominum nostra regio plane est vacuus. Stipendium illud est supra 100 aureos. [...] qui hodie nobis interfuit in prandio honorario cum d. Zancho, ubi egregiis piscibus dono magistratui datis hilariter vescebamur. Curiae, 1567, 25. augusti.
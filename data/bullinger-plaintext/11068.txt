S. Carolum audio receptum in Gallias, quod rex audierit ipsum reclamare Lutheranis. Nescio, si res ita habeat. Illud certum est evangelii sectatores non ob aliam causam peius apud illum audire, nisi quod putat eos non recte sentire de divinitate Christi. Quod si nunc recepisset istum, ut ad nos nobilis vir et pius hodie retulit coram, is, vereor, frigidam suffusurus esset non segniter. Adfirmavit idem Carolum propemodum delyrare, unde quidam divinant, quae facit, non bene sibi conscium facere. Equidem nescio, quid rei sit. Quamdiu fuit apud nos, taliter egit, ut iurassem bonum esse virum. Haec ideo scribo, ut mecum timeas Galliam habere, qui absterreat magis magisque, ne recipiat evangelium, atque hoc profecto contra animi mei sententiam. Receptus est item Bigotius, vir philosophus scientia magnus, poeta, linguarum peritus, interim miles et homicida, quamobrem hactenus caruit gratia regis. Et receptus est beneficio cardinalium quorundam. Dum hic fuit, incepit Grynęo doctore sapere de Christo pulchre; nunc, postquam beneficium sensit, imo plaene accepit ab illis viris, nescio iterum, quid cogitem. Timeo iam alterum esse, qui relicta cognitione veritatis inter Gallos remoram iniiciat. Utinam non vere divinem! De dissensione fratrum Bernensium denuo rogo, diligentiam adhibeas; nam hoc die crudelissima de ipsis accipio. Partes habent et eas fovent, pro concionibus nullae ad unitatem adhortationes, ut, qui aliunde adveniunt, dicant: "Qualenam est hoc evangelium?" Deinde constat in Galliis abiisse in proverbium "evangelium Bernatum" propter anxios quosdam pecuniarum voratores, quorum manifesta avaricia et insatiabilis tribuitur dissidio fratrum; qua ratione, divinabis ipse facilime. Queruntur item Sabaudienses, ubi duci obolus fuerit dandus, nunc dandi sint duo, et non esse, quod praefectos satiare queat; putasse semper se Bernenses coluisse praeter cęteros iusticiam ex evangelii doctrina, nunc multo sentire aliud et videre, qualenam evangelium eis praedicetur. Haec apud te, ut scripturus ad illos habeas, quod suppeditet aliquo modo stimulos, qui moveant - non quod tibi desit, quo moveas, sed quia, quę dico, nescire te arbitror. De me vero, qui sentit nihil me esse, is recte sentit. Novi meipsum, et quo diligentius, quicquid sum, perquiro, magis dicere cogor, quod dixi. Deus mei misereatur. De foederatis nihil scio, nisi quod sint miseri. Praeterea elector Brandeburgensis misit ad landgravium pro concionatore evangelico; is statim missus abiit in Marchiam. Spes inde nonnulla concipitur. Pomeranus vocatus a rege Danorum migravit, et Lutherus restitutus est in locum suum, id est, factus est iterum parochus. Nosti nimirum de literis, quas Bucerus s[cri]psit ad senatum Bernensem pro repurgatione sua. Vellem scire, quid h[ic] sentires. Vale cum uxore et liberis felicissime. Fratres omnes opto sal[vos]. Basileę, 26. iulii anno 37. Tuus Myco. Domino Heinricho Bullingero, doctissimo fratri in domino suo colendissimo.
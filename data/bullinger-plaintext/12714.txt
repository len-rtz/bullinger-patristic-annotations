S. Fruntlicher, lieber herr und pruder. Ich hab üch vor trey wochen ungefarlich geschryben, gleychwol nitt noch meyns hertzen lust in ansehen der gefarlichen leuff, dorinnen gut und noth ist, der potten zu verschonen. Dorumb welt mir meyn schreyben zu gut halten. Do ich wol dorfft, was ich hinlesig. Yetzund, so ich gern wolt, darff ich nitt. Ist ein rechts deckely über daß haͤffelin. Wie eß der kriegßleüff halb bey unß stande, werden ir auß zeygern dißes brieffs wol und gnugßam erfaaren, dem ir hierinnen alles vertrawen doͤrffen, wie ir wol wyßt. Er ist fendrych uber ein fendlin burger in unßer statt und haltet sich in dißer unßer trübsal treffenlich wol, wie ein frommen patritio wol anstaht und gepurt. Wir habend ettlich Eydgnoßen von Zurch under eynem fendlin in unßerem zuͦsatz, treffendlich, redlich leut, die sich seer wol halten. Wie wolten wir, wo wir solcher leuten ettlich taußend hetten, so vyl gutz außrichten! Sy frewenn mich in meynem hertzen. Dorneben dunck mich, wir kriegen mitt zu vyl barmhertzigkayt, deren sich die ellenden papisten zu vyler frechhayt und mutwyll geprauchend. Der carnalis von Ougspurg ist gar unsinnig wietend und roßen. Er halt sich, wie ein veraͤther synes eygnen vatterlands wol ansteht. Wir versehend unß eynes streüffs yetzund im abzug: der Otto werd sein land wider einemen, wo es nitt gott mitt seinem myttel underlaufft. Eß ist sich sunst bey unß diß jars einches einfols nitt zu besorgen. Was sich auff den fruyling zutragen, wirt die zeyt in erfarung bringen. Des versehen sich alle verstendigen, der Karle, geweßener kayßer, werd auß geytz, neyd, hass und hochfertigem, tyranneschem gemut all sein macht an unß  legen und ee den Turcken an sich zuhencken. Das vermag das „plus ultra“! Dorzu ist kein poͤßer thier auff erden dann ein gottloßer feind der worhayt. Dorumb, freuntlicher, lieber pruder, es von noͤthen sein wirt, das wir unß rechtgeschaffen zu gott schicken, dormitt wir sein huld habind und dornach die koͤpff all in ain koppen stoßind und als fromme Tütschen einanderen mitt truwen meynend, das wir bey seinen heyligen wort und freyhayt unßers vatterlands pleyben moͤgen. Do hin welt ouch uwere frommen Zurcher vermanen, wie mir nitt zweyfflet, das ir thundt, und wir es hie ußen wol endpfinden. So wellen wir sonder zweyffel gott[s] gewaltige hand mitt frewden erfaren. Grüßen mir zu tauß[end] malen uwer lieb hausfrow und kinder, herren Pellicanum, dominum Theodorum und alle lieben pruder. Eß grüßt uch consul Funckius, d. d. Huldrichus medicus und alle lieben pruder, Joannes Schmyd sonderlich. Der herr erhalte üch zu fruchtseliger arbayt in seinem weyngarten in langem leben! Geben zu M[emmingen], 10. novembers anno 1546. Uwer alter lieber frund und pruder manu propria. Wir sind alle frisch und gesund und warten mitt dult des herren stünd. Dem frommen gottsgelerten herren m. Heinrich Bullinger, prediger des evangeliums Christi zu Zurich, meynem fruntlichen, lieben herrenn unnd pruder.
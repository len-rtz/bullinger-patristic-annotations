S. D. Pauca scribo, nam perturbatus sum. Omnem operam et diligentiam adhibui, omnem denique lapidem movi, quo rata haberetur revocatio in patriam. Ideo curavi in senatu recitari amicorum literas, d. Nicolai Meieri et d. Mich[aelis] Zellarii, curans tamen, ne illis quicquam fraudi esset. Sed evenit non modo praeter meam, sed etiam praeter aliorum quorundam virorum bonorum expectationem, ut iussus sis manere, et suplicationi artificiose annuerit clarissimus senatus noster. Proinde, quod possum, facio. Hortor tuam pietatem, ut te geras fortiter et feras iugum patienter. Ita forte disponit dominus. Idem viam tibi parabit, ubi ipsi visum fuerit, redeundi. Ora ipsius clementiam. Confidito eius curae et bonitati. Ille te nunquam deseret. D. Meiero et Cellario dices meam salutem, et senatum Tigurinum  ita facilem esse, cum putat se pietatis negotium promoturum, ut nihil non concedat, nihil non ferat. Utcunque artes detectae sint, putant tamen viri boni synceram praedicationem et constantem ministri fidem maximum afferre fructum. At mihi crede non maligne consensum esse in responsionem illam, quantum ego ex fidis intellexi, sed ex spe bona et propter populum simplicem et probum veritatis pure et sine dolo studiosum. Quaeso, ut historiam belli Saxonici diligenter mihi perscribas. Hic constanter dicitur Saxo elector liberatus ex Dresa, fusum caesaris victoris exercitum; iam vero coiisse pacem. Vale cum tuis.
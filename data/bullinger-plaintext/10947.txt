Alls vor ettlichen moneten dises 1536. jars alle pfarrer, die nitt iro narung gentzlich gehept, mitt gschrifftlicher ynlegung sich becklagt und min g[nedig] herren zum trüwlichisten gepättenn und vermanet, sy vätterlich und nach notturfft zuͦ betrachten, hatt sich herr Dietrych, zuͦ Horgen pfarrer, nitt ercklagt. Nitt das er nitt mangel habe, sunder das er sich höuschens geschempt und minen herren nitt gernn überlägen ist. Diewyl aber eerend personen und lüt, die sins wäsens ein guͦt wüssen tragend, anzeygend, das er wol hilff und besserung bedörffe, diewyl inn kind zu eerb angefallen, ouch an einer gängen stras sitze und vil überfals habe, bin ich durch die selben bewegt, disen handel den verordneten über diß sachen zuͦ erscheinen. Und bitten üch, min gnädig, lieb herren, ir wöllind den frommen, redlichen man üch befolhen haben. Dann er trüw inn allwäg und wärt ist, dem geholffen werde. U[wer] w[yßheit] underthäniger Heinrych Bullinger. Von herr Dietrychs von Horgen wägen.
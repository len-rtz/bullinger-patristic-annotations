S. De charta, quę primo venit in manus, ne cures, postquam festinandum fuit. Ex evangelicis sunt, qui vires omnes sunt addicturi civitatibus imperii, quicquid dicant Quinquepagici. Tu fac idem tuis persuadeas. Exercitus, quicquid Hessi custodierint, Rhenum transiit apud oppidum Bingen. Quid nunc sit facturus, nescio. Per Sungoviam et Alsatiam tumultuatur, quamobrem, ignoratur. In primis ad Ensheim munitiones instituuntur roboribus quercinis. Cęsarem aiunt reliquisse Landshuͦtum, rediisse Ratisponam, nec ibi mansurum, sed Patavium abiturum. Mihi videtur in animo habere, ut pios Germanos delasset ac pecunia evacuet, ut in annum sequentem securius nos adgrediatur. Dico tibi, vir astu et malicia belligeratur contra dei homines! Helvetiorum ex omnibus pagis video esse paratos contra Carolum innumeros. Transeunt hac Tigurini, Bernenses, Bielenses, Curienses, Lucernani, Tugini vehementer alacres. Hic mihi dolet, quod multi coguntur redire domum, quia pecunia deest. Et putant exteri, quod propriis sumptibus deberemus mittere exercitum iustum, ignorantes morem nostrum, ad quem sumus adsueti, dum procul abimus, iam longo tempore. Nescio, quid inde possit tandem fieri. Hunc tibi commendo, qui literas fert, ut doctum valde. Vale cum tuis. Basileę, 27. augusti anno 1546. Os. Myconius tuus. D. Heinricho Bullingero, in domino suo. Z[urich].
S. Literas tuas consolationis plenas, charissime frater, accępi iisque didici, quid pro contione faciundum sit hisce periculosis temporibus. Profligantur Salodori contionatores, ut audio, singuli, adigitur plebs ad suffragia urbis recipienda. Interea multi sua sponte ex oppido aliorsum migrant. Qui vero in urbe sunt, ita convitiis proscinduntur, ut vix tuto in angulis suis delitescant. Klopfend und schryend inen vor den hüsern: «Verräter, kätzer.» Statt in der massen so übel, daß sy selbs, utcunque furiant et insaniant, redend, es werde nitt mögen bston. Obtruditur nunc Bernatibus tota tragędia, tum quod ab ipsis animati hanc seditionem ceperint, id quod papistae nimirum ogganniunt, tum a nostris, quod non solum eos deseruerimus, sed desertione fidem et verbum prodiderimus. Ecce hęc est merces nostra: Quod omni cavere voluimus studio, id nobis impingitur. In seditione ipsa rumor ille per magnam agri Bernensis partem spargebatur, nos omnem movere lapidem, ut bellum novum excitaremus. Id cum nemo vere de nobis dicere possit, non minus malum nostri nobis impingunt. Adde, quod et pontificem et Gallum, Mediolanenses, Eschentalios, Sabaudos, Valesianos ad arma paratos esse adversum nos omnes palam minantur et pollicentur, sic tamen, ut Antronii bellum non incipiant. Sed nos sic lacessunt, ut vel ipsi cogamur pro voto illorum omnia facere et pati aut primi bello nos tueri, id quod postea in aures agri susurrabunt, quo eos invitos magis reddant, qui alioqui ad bella hęc inviti sunt. Vicini nostri Frib[urgenses] - mirum quam illi sitiant sanguinem nostrum. Interim senatus noster vigilat et omnia agit, ut pacis cupidissimus eam nolentibus resistat. Quodsi apud vos essent dictatores quemadmodum olim, iam dudum omnia resciretis. Cum autem tutum non sit nec vobis nec nobis, quod omnia apud vos palam aguntur, manet eo firmior simultas. Obsecro sępissime ad me scribas. Scio utique defectionem filiorum Israel sub iudicibus. Video subinde multis oppressos annis tyrannide gentium in pęnam nimirum defectionis, a qua cum resipiscerent, deum rursum habuerunt propicium. Scio, quae prophetę aliquando comminati sunt. Sed num hęc omnia licet applicare nostris temporibus? Omnia siquidem ad nostram doctrinam scripta sunt, et ad exemplum rerum ante actarum admoneri non est incommodum. Sed quantum promissiones nostrę ante bellum hoc calamitosum plebem excitarint, ipse nosti, certe non sine iactura divini verbi, cum res longe aliter evenerit, quam verbis pro contionę multi sint polliciti. Quid hic praemii nos manet? Gerte id, quod Deut. 18 [20] scriptum est. Hęc certe ex ignorantia, meam quidem fateor, veniunt, quod nescimus uti tam historiis quam prophetarum minis et promissionibus. Nobis crux Christi promittitur, persecutio et impiorum in nos triumphus, Israelitis victoria, omnia bona terrę, benedictiones adeoque terra Canaan, ubi observarint dei praecepta. Nos, qui pie vivere volumus in Christo, perpetua persecutio manet. In mundo pressuram habituri. Confirmabantur Israelitę adversus hostes suos delectu militum, pręsenti et admiranda dei victoria, tametsi fiducię in deum interim admoniti sint. Nobis vinci ab universo mundo summa promittitur esse victoria. Nec ullo exemplo probatur, quod ego legerim, christianismum unquam feliciter armis et bello defensum. Si vera est legenda 10 millium martirum, si vera sunt, quae Eusebius in ecclesiastica recenset hystoria certe nos nulla, quam similis manet victoria, crucis scilicet. Decem legimus primitiva ecclesię persecutiones. Quid, si has nobis praesagirem, qui, quod ad doctrinam et externam religionem attinet, primitivę accedimus, quo et fides nostra probetur et multorum cordium cogitationes revelentur? Tu nunc, charissime frater, videris, quid in hac parte docendum sit, dum scilicet ob nullam aliam causam quam religionem sic lacessimur, ut aut a fide deficere cogamur aut bellico tumultu nos defendere, num liceat armis uti aut hosti nos dedere, quandoquidem non omnibus datum est relinquere uxorem, patrem, matrem, liberos, agros et vitam ipsam. Ab utraque parte pro sua simplicitate urgentur multi ex fratribus et plebe, quibus difficillimum est vel ad arma ob religionem hortari vel dehortari. Contulimus hęc aliquando pro colloquiis nostris, sed mihi et multis satisfactum nondum est. Audiam ergo ea in re dominum mihi per Bullingerum loquentem, ut instructior aliquando sim in functione mea exequenda nec plebem doceam, cui ipse minus fidem adhibeam vel quod ipse nondum didicerim. Obsecro igitur te per miserationem dei, quam primum liceat, me huius instituas. Ante mensem alterum atque alterum effuderam in sinum tuum affectus meos, quibus cum nihildum responderis, silentio tuo video eos non esse dignos, ut ad respondendum illis occuperis. Essent adhuc alia, quae te scire vellem, sed satius est obticuisse quam quibusvis cartis committere. Vale et me tibi commendatum amare non desinas. Valeant Pellicanus, Leo et cęteri fratres. Sed num tu in Chorintiis [!] illustrandis progrederis? Rursum vale. 3. decembris. Philotatus tuus B. H. An Meister Heinrich Bullinger, predicanten ze Zürich, sinem insunders geliepten herren und fründ.
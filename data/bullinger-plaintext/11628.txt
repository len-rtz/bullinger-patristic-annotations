Gratiam et vitae innocentiam a Domino. Dolemus ex animo, fratres in Domino dilectissimi colendissimique, scissam esse nonnihil ecclesiam vestram, quod certo constet schismate non esse aliud virus pestilentius ecclesiae. Certe Dominus noster Iesus Christus nihil perinde inculcavit suis atque fratrum concordiam et ecclesiae unitatem, caritate suam familiam ceu nota certissima ab aliis omnibus interstinguens. Sed et vas electionis Paulus ad hoc omnes vocat et id unice in votis habet, ut omnes in Christo unum sapiant. Nam, obsecro vos fratres, ait, per nomen Domini nostri Iesu Christi ut idem loquamini omnes et non sint inter vos dissidia, sed sitis integrum corpus, eadem mente et sententia. Verum inimicus salutis nostrae hoc diligentius concordiae vinculum dissolvere satagit, quo intelligit clarius in unitate et concordia fratrum summam versari religionis verae, quam iste nunquam non cupit labefactatam atque subversam. Id quod haud dubie et apud vos ambivit, adeoque et impetravit huius nonnihil, quod tamen non diu retinebit, si modo vos ad Christum regem et Dominum nostrum, qui illum nobis vicit, conversi, ordino quisque suo firmiter consistens, adversus illum fortiter pugnarit, et fecerit officium quod singulis a summo imperatore iniunctum est. Neque enim frustra dictum est ab apostolo: Subditi estote Deo, resistite autem diabolo et fugiet a vobis; appropinquate Deo et appropinquabit vobis. Haec autem sunt, Farelle in Domino carissime et venerande frater, quae a te, ut a primo ecclesiae Neocomensis pastore, requirit Dominus: ut videlicet pascas gregem Christi quem acquisivit sanguine suo, pascas autem verbo veritatis et vitae, ac secundum institutionem Christi pastoris summi, dicentis ad apostolos suos: Sio oportebat Christum pati et resurgere a mortuis tertio die, et praedicari nomine eius poenitentiam ac remissionem peccatorum. Porro qui vere docet poenitentiam, is profecto conversionem ad Deum, aversionem autem ab omni malo et a sceleribus constantissime suadet: quemadmodum videmus fuisse Ioannem Baptistam praecursorem Domini. Ergo scelera, qualia et quanta sint, exacte describat et diserte accuset atque damnet necesse est, quisquis vere et secundum regulam Christi poenitentiam praedicat. Ubi enim vitia virtutum inducunt vocabula, ibi pro virtutibus scelera regnant, et ubi foeditas criminum non agnoscitur, ibi a criminibus disceditur tardius. Nam scelerati non intelligunt, tam spurcam esse vitam suam quam revera est in conspectu Domini. Quomodo enim intelligant ex civili et involucris obvelato sermone, nisi minister loquatur diserte, ac ficus ficus, quod et proverbio celebratur, ligonem ligonem appellet? Colligimus ergo tuarum partium esse, Farelle optime, peccata atque scelera populi diserte et citra involuerum, interim tamen cum prudentia et gravitate, pro loci et temporis qualitate designare accusareque denique et insequi intrepide. Possemus quae proposuimus hactenus commonstrare praeceptis atque exemplis Christi, prophetarum et apostolorum, nisi sciremus eo labore nos apud te, rerum sacrarum peritissimum, aquam derivare in oceanum. Caeterum vulneri inflicto iussit idem ille magister vitae medelam adhibere Christi meritum, praeteritis et reiectis omnibus aliis medendi rationibus. Quae tametsi praesentissima sit ac pretiosissima, exoritur tamen ex ipsa ministerio et ministris varia tentatio, odium mundi et persequutio gravis. Praedixit hoc futurum ipse Dominus in evangelio, et ita factum esse confirmant exempla apostolica, quae te consolantur haud dubie, si paria cum ipsis odia propter veritatem sustines, cogitans utique nihil novi tibi obvenire a Domino. Quinimo spiritus Domini et exempla apostolorum pollicentur, eos qui oderunt aliquando infensissime mox amaturos ardentissime. Nosti quid usu venerit Galatis et Paulo, quid Athanasio et Alexandrinis, multisque aliis ecclesiarum praesidibus cum suis ecclesiis. Proinde non putamus tibi, frater in Domino venerande, ob commotam turbam et odia multorum relinquendam esse ecclesiam. Speramus enim amaturos te aliquando sobrios qui nunc affectibus abrepti te plus quam Vatiniano odio persequuntur. Praeterea Dominus in evangelio: Quicunque, ait, non exceperit vos neque audierit sermones vestros, exeuntes ex aedibus aut ex civitate illa excutite pulverem pedum vestrorum. Ergo quicunque excipiunt et audiunt te verbum Christi praedicantem non sunt relinquendi. Venit Corinthum apostolus, praedicavit verbum salutis, sed erant qui audire renuerent, erant qui ex animo verbum evangelii cuperent, quos neutiquam sibi tantus apostolus deserendos propter insolentiores relicta urbe putavit. Perdurato ergo et tu in ministerio tuo, ad quod vocatus es. Ora Dominum autorem et amatorem pacis, ut oves tuas sibi aliquantulum ereptas restituat, ut ad ovile redeant, disciplinam et correctionem non fugiant. Interim cum Paulo in omnes te formas converte ut aberrantes reducas in viam salutis. Haec, inquam, et his similia existimamus tui esse officii, o pastor bone: quae si summa fide et diligentia, religione et prudentia exsequutus fueris, nihil dubitamus Satanam, nunc nonnihil triumphantem, prostratum iri, captivumque nunc denuo Christi virtute per te ducendum fore. Id quod tibi concedat Christus victor. Amen. Ad vos autem, o fratres symmystae, pastores ac praedicatores evangelii filii Dei, per ecclesias urbis et agri sive comitatus Neocomi, ipse salvator noster in evangelio dixit: Vos estis sal terrae; quod si sal infatuatus fuerit quo salietur? ad nihil valet ultra nisi ut proiiciatur foras et conculcetur ab hominibus. Intelligitis pro eruditione et pietate vestra quid exspectetis et quid vobis metuendum sit in praesenti negotio Farelli, si fueritis insipidi, imprudentes et ignavi. Sal acrimonia sua servat a putredine et corruptione. Vos itaque pietate, consilio, prudentia ac sedulitate conservate ecclesias vestras et ministeria commendata a Domino. Luxatum vero erit ministerium vestrum si propter parrhesiam pelletur Farellus, neque vero et ecclesiae vestrae salvae esse quibunt, sine idoneo et heroicis facultatibus donato ac insigni quopiam ministro, qui in urbe vestra primaria curam gerat et urbicae ecclesiae et omnium pariter ecclesiarum vestrarum in agro. Quem autem invenietis, quaeso, Farello isto nostro (absit verbo invidia!) idoneum rei tantae magis? Farellus pius est, sanctus, prudens, temperans, fortis, intrepidus, doctissimus et eloquentissimus: denique optima quaeque dona, quae requiruntur a fideli episcopo, divina bonitas in hunc unum transfudit liberalissime. Sed et multa per eandem Dei gratiam diutino usu et exercitatione varia didicit, praeterea senex est et senescendo permulta vidit. Huius ministerio prima apud vos rudimenta ac fundamenta religionis verae iacta sunt. Huius ministerio usus est Dominus ad res maximas, et exstant ubique quam plurima apostolatus eius egregia testimonia. Sustinuit ille in corpore suo persequutiones ac verbera propter Dominum. Perseveravit hactenus in summis periculis invictus in praeconio et confessione veritatis. Unde et magna et illustris est Farelli fama ac gloria in Christo apud Germanos, qui hoc nomine hactenus Neocomensium ecclesiam iudicavimus felicissimam esse, quae a Domino tantum accepisset ministrum. Idcirco non oportebit vos, o fratres, facile admittere ut vir tantus praeter meritum et indicta causa pellatur. Sal estis ecclesiarum vestrarum: prudentes ergo et constantes estote, curate ut valeant leges et iura. Agite quod ab apostolorum temporibus semper egit Christi ecclesia. Convocetur ergo synodus ex pastoribus, senatoribus, adeoque ex ipsa plebe optimi quique et sanctissimi. Vocentur et Farelli accusatores. Audiatur, cognoscatur et discutiatur causa diligentissime ac iustissime aequissimeque. Quod si quid deprehensum fuerit a Farello esse peccatum, age, memores estote verborum apostoli dicentis: Adversus presbyterum accusationem ne admiseris nisi sub duobus aut tribus testibus: eos autem qui peccant coram omnibus argue ut et caeteri timorem habeant. Quod si nihil peccavit Farellus, ne admittatis ut ex ecclesia, quae nomen Christi adhuc confitetur et in qua iura ac leges valere adhuc videri volunt, eiiciatur. Alioqui enim factum hoc improbissimum malum exemplum dabit omnibus aliis ecclesiis. Sed et hostes nostri papistae damnabunt hanc levitatem quam ipsi nunquam admitterent. Iam et tanta iniustitia et libido infirmis quibusque offensionem suppeditabit non exiguam. Interea vero dum haec summa fide agitis, orate quoque Dominum Deum ut is omnibus consiliis et factis vestris dexter affulgeat, docete omnes iudicium Dei, exhortamini omnes ad poenitentiam, proponite minas et iram Domini: inprimis autem cavebitis ne ille citra vestra suffragia privetur ministerio, qui non sine vestris calculis ministerio inauguratus est, et huic initiatus mysterio. Dominus autem largiatur vobis, per filium suum Dominum Iesum, spiritum sanctum, qui in hoc negotio sancte vos dirigat. Amen. Et tu, sanctissime senatus, patres ac Domini colendissimi, audite vocem Domini Dei vestri per prophetam clamantis: Si audieritis omnia quae praecepero vobis et ambulaveritis in viis meis, feceritisque quod rectum est in oculis meis, custodiatis statuta mea et praecepta mea, ero vobiscum et aedificabo vos. Neque enim Hieroboamo haec duntaxat, sed omnibus in eminentia constitutis dicta sunt. Caeterum auditis quae praecepit vobis Dominus, quum ministros verbum evangelii praedicantes nomine Christi auditis. Et sicut ipse praecepit docere, sic sinite, quaeso, ministros docere, nulla regula alia docendi ipsis praescripta: ne Dominus gravia illa in vos detonet quae leguntur apud Isaiam in 30. cap. in haec verba pronunciata: Populus iste amarus ac rebellis est et filii falsi, filii qui renuunt audire legem Domini. Nam dicunt prophetis: Nolite videre! et episcopis: Nolite nobis prospicere recta, sed loquimini nobis blanda, videte errores. Atqui vos, Domini et fratres colendissimi, non estis in quos dira haec insideant. Cavete tantum porro ne ullum apud vos locum inveniant unquam. Iam vero statuta Domini ritus sunt ecclesiastici ad exercendam religionem et fidem instituti, et ut conservetur in pace ecclesia. In his autem ita ut instituit ambulare, et non supra legislatorem et decreta Dei elevari convenit. Noluerunt apostoli Domini esse sine disciplina ecclesiam: statutum ergo Dei est disciplina ecclesiastica. Eam quum revocatam cupiunt ministri ecclesiarum, sancti magistratus est auxiliares porrigere manus, et iuvare quo certa sit ratio admonendi peccatores et coercendi flagitiosos. Quis enim in privatis aedibus ferat familiae petulantiam nimiam? Et pastores populi a Deo ordinati ferent licentiosam in ecclesia quorumlibet libidinem? Statutum apostolicum est ut episcopi, id est, pastores sive concionatores ab ordinatione episcoporum non secludantur. Nam qui, obsecro, melius et rectius de doctrina et vita pastorum iudicabunt quam ipsi pastores? Recte ergo primum consilium de eligendo pastore fit a pastoribus. Recte vero et senatus sive presbyterorum accedit calculus. Rectissime vero electus toti populo, cui praeficiendus est, ab aliis proponitur qui totius ecclesiae praesides sunt, ut eommunibus votis omnia agantur in ecclesia. Sic autem factum esse olim, et eum ad modum ordinatos pastores per manuum impositionem, testantur post Acta apostolorum etiam sinceriores canones et ipsum adeo ius imperatorium, quemadmodum videre est in nonnullis constit. 1 2 3. Sic hodie quoque observatur et sancte custoditur pastorum ac ministrorum ordinatio in ecclesia nostra Tigurina. Caeterum quem non nisi pastorum consilio recipitis, eundem pari ratione non sine iudicio et consensu episcoporum ab officio removebitis, si modo in statutis Domini ambulare volueritis. Et certe exigit a vobis Dominus non tantum ut sciatis et audiatis verbum ac statuta eius, quin potius ut in praeceptis eius ambuletis et statuta eius faciatis. Talibus enim promittit se affuturum, tales promittit se aedificaturum. Quamvis ergo artibus suis nonnihil sanctum Dei aedificium apud vos concusserit Satanas, ruinas tamen adhuc arctiores facile reparabitis, si non defueritis vestro officio, sed secundum verbum Dei et apostolica veterisque ecclesiae exempla Farelli causam agi sustinueritis, defenderitisque innoxios, assertis interim et utilibus ecclesiae legibus. Dominus adaugeat vobis fortitudinem et virtutem. Amen. Tu vero popule, grex ovium Christi, expende quaeso apud temet ipsum positis paulo affectibus, quos tibi praefecerit pastores divina bonitas, cordatos, pios, fideles, veraces et ubique optimos et laudatissimos viros. Expende quaeso quantum sit peccatum coram Domino talibus rebellare. Expende quid usu venerit patribus in deserto contra Mosen et seniores murmurantibus et insurgentibusÂ· In Hierosolymitas gravissima dixit Dominus noster Iesus, quod antistites religionis et doctores pietatis apostolos et apostolicos viros prosequerentur. Veniet super vos, inquit, omnis sanguis iustus qui effusus est super terram, et relinquetur vobis domus vestra deserta. Cavete, cavete, fratres carissimi, ne de horum grege sitis, qui ingratitudine et rebellione in se divinum provocant iudicium: quin amate potius praepositos vestros et obedite illis. Non nescitis, gravissima exstare exempla ubique testantia, pulsis fidelibus doctoribus praeter meritum, simul et felicitatem populi magnam et pacem ecclesiae esse repulsam atque dissipatam. Si nulla alia dissidii vestri causa est quam Farelli liberior ac severior obiurgatio, cogitate qualia sint exempla prophetarum et apostolorum, cogitate quid pastori cuilibet praecipiat pastorum princeps, cogitate quales sint mores mundi et quid communis mereatur corruptio. Profecto nos persuademus vobis, infelicissimos vos futuros, nisi talis esset Farellus qualem esse multi nollent. Pater est, nobis credite, Farellus, qui zelo ardet sancto erga liberos, quique ingenue agere novit, adulari et palpare nunquam didicit. Et o utinam plures hodie haberemus huiusmodi pastores: ita enim melius ac rectius haberent res ecclesiasticae. Fuerunt apud gentiles qui maluerunt relegari ad corvos quam ad adulatores: minus itaque pietas vestra Farelli ingenuitate offendi debet. Proinde si quid hactenus ex affectu per indignationem et iram a quoquam vestrum conceptum aut designatum est contra Farellum, oramus per dilectionem Christi ardentissimam et mortem eiusdem amarissimam ut posito affectu nullum porro locum detis diabolo, sed singuli invicem condonantes delicta atque peccata principio inter vos omnes, deinde cum Farello, fideli pastore vestro, redeatis in gratiam. Imo si qua consolatio in Christo est, si quod solatium dilectionis, si quae communio spiritus, si qua viscera ac miserationes, complete gaudium nostrum, ut similiter affecti sitis, eandem caritatem habentes unanimes, idem sentientes, ne quid fiat per contentionem et inanem gloriam, sed per humilitatem animi alium quisque se praestantiorem existimet, ne sua quisque spectetis, sed unusquisque quae sunt aliorum. Haec scribimus vobis, Domini ac fratres colendissimi, diserte, ingenue, candide, et citra omnem fucum, quia amamus vos et bene vobis esse cupimus: ita servet nos Christus. Amavimus autem candorem vestrum iam annis aliquot, libenter audivimus de prompta vestra obedientia et studio erga pietatem liberali, deque constantia firma. Hoc ergo nunc magis indoluimus de dissensione illa vestra. Sed speramus nubeculam illam, quae modico tempore oculos vestros conturbavit, nunc per divinam gratiam protinus disparituram. Dominus Iesus redigat vos omnes spiritu suo sancto in concordiam arctissimam et stabilissimam. Oramus vos, fratres, et precibus vestris nostri nostrarumque ecclesiarum memores sitis apud Dominum. Tiguri, 15. Novemb. anno Domini 1541. Vestri amantissimi, studiosissimique Leo Iudae, Caspar Megander, Erasmus Fabritius, Conradus Pellicanus, Theodorus Bibliander, Heinrychus Bullingerus, ac reliqui ministri ecclesiae Tigurinae. Fidelissimis ecclesiarum ministris, Praefecto, Senatui utrique totique populo apud Neocomum fratribus ac Dominis carissimis colendissimisque.
S. Qui has reddit, nunciavit esse restitutum te. Ago gratias domino et rogo, ut te servet deinceps incolumem semper. Leonem dixit nondum recte valere, quod doleo, cum nihil aliud possim. Pellicanus ultimo dum scripsit, nihil questus est; nunc audio et ipsum non bene se habere. Theodori vicem iniquissime fero, quod huius ętatis vir doloribus vexatur haud decentibus. Utinam ipse propter studia intempestiva et immensos labores sibiipsi non esset causa! Dolet mihi, quod non patitur se admoneri. Dominus misericordię sinum in omnes excutiat benigniter, quęso. Noctem ego duxi insomnem, quod rumore ad aures meas pervenerat, unde verebar vel dissensionem maiorem inter Helvetios orituram vel pensiones, quas vocamus, tandem redituras ad omnes. Occasio hinc erat: Veniebat vir nobilis ad me exponens se accepisse literas ab imperii primatibus scriptas ad Helvetios plaenas comminationibus, nisi probarent se hac tempestate contra Turcam esse christianos. Privatorum quorundam consultationem mox fuisse: Melius igitur erit, ut omnes redeamus ad Gallum, postquam et is a Germanię proceribus gravissimis minis, nisi nomini christianissimi satisfaciat, petitus est. Hanc consultationem tractandam in his comitiis, quę nunc esse audio. Ego mox cogitavi: Si nostri persistent ut hactenus, reliqui vero consilium coeptum conabuntur persequi, actum est de concordię specie, quę ad tempus adparuit. Si consultatio placebit, periit evangelium, et nihil malorum non expectandum est. Domino enim pugnante contra Turcam pro Germanis et victoria adepta, dabit insolentia consilium in nostrum exitium. Ita sum anxius factus, donec inciderunt comitia, ex quibus intelligenda primum erant, quę tantopere me cruciabant. Arguebam itaque meipsum de intempestiva illa divexatione, postquam incertum esset, quod per rumorem ad me fuerat delatum. Nihilominus tamen hunc meum cruciatum non potui te celare, tum ut intelligeres curam, quam habeo de patria, magis autem de evangelio, tum ut, si quid esset tibi cognitum illa de re, me faceres certiorem, sive consolareris sive cruciares amplius. Mihi videtur cęsarianis, quicquid petant, facile responderi posse, praesertim a christianis Helvetiis. At priusquam dicam, quid sit in animo, audiam te. Imo dicam, quod sentio: Simul proficisci non possumus, si propriis sumptibus esset proficiscendum. Interea tamen quieti erimus et precibus pro virili occurremus Turcę. Quodsi stipendium dare quis promitteret, facturi essemus, quod pios et fortes in domino decet. Ergo si nemo dabit quicquam, quis nos coget? Aut quis iniquius ferat, quod facere non possumus? Verum interea Quinquepagici miserunt milites, audio, ad Gallum. Quid hic facies? Revocabo eos domum inobedientibus minitans omnia dura et inferens contemptoribus. Sed hoc fieri non posse facile persuadeor ingenia illorum considerans, quę ipse sic nosti, ut verbis non sit opus. Pertinaciores erunt, postquam videbunt (et forsitan iampridem viderunt), qualiter Gallus literis cęsarianorum respondeat; circumferuntur enim Latine et Germanice (quamvis mihi videre nondum licuerit). Sic agit Gallus hic, ut apud fautores suos vicerit. Curabo, si possibile, ut habeam. In his angustiis equidem includor, et quis praeter dominum me liberabit? Non est apud nos, cum quo verbum faciam. Quicquid est igitur, premo et deum rogo, ut nos liberet a malo. Boni consulas, quod humeris tuis hoc oneris simul ferendum impono; vix aliter ferre potui. Vale cum tuis in domino et Theodorum admoneto, quod facis, se sibi et nobis servet. Salutabis nomine meo fratres omnes. Basileę, 14. maii anno 1542. Os. Myconius tuus. Domino Heinricho Bullingero doctissimo piissimoque, fratri in domino cum primis suspiciendo.
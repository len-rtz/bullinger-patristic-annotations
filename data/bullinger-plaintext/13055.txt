Gratiam et pacem a domino. Quod hunc Engelbertum ad nos misisti, colende domine, facis pro tua solita et humanitate et fide, qua omnibus prodesse studes! Quare nos, d. decanus, m. Gabriel et ego una cum reliquis gratias habemus tibi dominoque Gvalthero maximas. Caeterum res aliter se habet, quam forte Rychenerus indicarit: Habemus ludimoderatorem, civem Aaroviensem (ut nosti). Hic nondum alio est vocatus nec potest commode iam dimitti. Speramus autem fore, ut vocetur ad officium praedicandi evangelium. Ubi vocatus fuerit, tunc demum licebit de alio dispicere. Nemo quicquam Rychenero de hoc negotio commiserat. Proinde aegre tulimus ipsum tibi molestum fuisse bonumque hunc Mylandrum frustra ad nos profectum esse, cum certi polliceri nihil habeamus. Proinde, quod non recipimus nec quicquam ipsi promittimus, rogamus te enixe, ne aegre feras neque tibi illusum putes neve aestimes ulla alia ex causa nondum hunc receptum, quam quod alter adhuc adsit, nec quisquam novit Rychenerum talia egisse. Dolet et ipsi hunc frustra missum. Solet aliquando utpote homo arrogans multum sibi tribuere. Nuper quidem, dum de ludo aliisque ecclesiae negotiis deliberaremus, faciebamus ludimoderatoris mentionem, quum nostrum fore diaconum sperabamus. Si fieret, tum opus fore, ut (vel Tigurinorum vel aliorum doctorum opera) pium, fidelem, doctum et sincerum haberemus. Hinc ergo factum, ut Rychenerus te oraverit, si quem talem noveris, indices. Ubi autem noster ille a dominis Bernensibus vocatus fuerit, tum curabimus, quantum in nobis, ut hic vocetur, quamvis nihil prorsus certi promittere ausim. Nam quid accidat, ubi populus indoctus suis suffragiis vocat, iam dudum exploratum habes; plerumque enim tales eliguntur, quales minime vellemus. Te interim oramus nihilominus, si quando tua opus nobis sit opera, ut hactenus semper fecisti, porro eam non denegare velis. Ita fiet, ut nos ecclesiamque nostram totam tibi devincias, quod, cum beneficiis referre non possimus, tamen deum optimum maximum, remuneratorem omnis boni, piis precibus interpellemus, ut sua larga et infinita bonitate dignum referat pro tuis beneficiis praemium tuamque humanitatem nobis omnibusque piis diu incolumem servet. Amen. Quod ad reliqua attinet, legi non sine dolore maximo, quę ex Augusta scribuntur. Mirari satis nequeo aliis tam male habentibus, ut nos interim adeo securi cutem curemus et in utramque dormiamus aurem, ut non ploremus cum plorantibus. Metuo iusto dei iudicio gravius nos puniendos fore. Ego, quod ad me attinet, satis recte cum meis valeo, laus deo. Brevi propter negotium quoddam Tigurum veniam volente domino. Salutant te quam officiosissime m. Gabriel, d. Zenderus et uxor mea. Salutem precor toti tuae domui, d. Gvalthero et reliquis. Raptim scribendum fuit, quia domum properat. Vale in domino. Aarovię, 9. septembris 1547. Totus tuus Christianus Hochholzer. Clarissimo viro d. Heinrycho Bullingero, ecclesiae Tigurinae pastori fidelissimo, domino suo tanquam patri colendissimo.
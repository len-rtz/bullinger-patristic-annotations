Gratiam et vitae innocentiam a domino. Vix eloquar, Vadiane doctissime, quanto desyderio videndi libri tui de eucharistia scripti tenear. Thesaurum, mihi crede, nobilissimum et desyderatissimum dederit, qui illum mihi a te attulerit. Per Christum igitur oro, gaudium istud meum impleto. 14. octobris scribit ad me Berchtoldus a Berna: "Infoelici illa et atra die octobris 11. sua sponte legato misso offert se princeps Allobrogum pacis conditiones, sed absque arbitris, initurum cum Bernatibus, si modo comitia in ipsorum urbe" (Berna) "fieri permittant. Terruit eum fortassis caesaris infortunium." His addit: "Laborabunt optimi quique, ut id fiat certe, ut vel hac ratione bene consulatur Gebennensibus. Ad hos abierant milites aliquot hisce diebus; quidam redierunt, 18 dumtaxat aiunt adhuc Gebennis haerere. Magistratus aedicto cavit, ne porro abeant plures." Haec a Berchtoldo te nescire nolui. Tu orabis dominum, ut haec bene fortunet. Interim quid infortunii acciderit caesari, nescimus. Tu si quid certi habes, significa. Quid Gallus moliatur, nescio. Certe aliquid magni ipsum conari nil ambigo. Expectatur Argentorati dominus a Lange, eloquens ille et versutus Galli legatus, cum quo priore anno colloquebaris Sangalli. Capito ultima Septembris: "Agitur de consilio" (scribit). "Gallus artibus subvertere aliorum consilia tentat. Ambit quosdam. Honesta legatio expectatur. Mira molitur: Pontificem, opinor, Romanum contra caesarem nobis Germanis, qui renatam Christi doctrinam amplectimur, coniungere." Haec Capito. Sed facile iudicas, mi Vadiane, quid mali sub hoc lateat praetextu. Aliud ambit. Quis enim Christo satanam committat? In his rerum difficultatibus hodie luctamur fluctuamusque. Hodie bona fide quidam refert Gallum, Venetos et principem Mediolani conspirasse contra caesarem. Tu si quid certi habes, scribe, obsecro. Princeps Wirtembergensis Georgius, frater Huldrychi ducis, tertium nuncium ad senatum nostrum legavit. Bis Leonem petiit; tertio datus est illi Erasmus Fabritius ad certum tempus. Reliqua referet nuntius. Vale. Tiguri, Galli 1535. H. Bullingerus tuus. Voglerum salutabis. Doctori Ioachimo Vadiano, domino observando.
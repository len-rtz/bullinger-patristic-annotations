Gratiam et pacem a deo patre et domino nostro Jesu Christo etc. Lieber her und bruͤder, mir ist fürkommen, wie unser lieber Hans Füeßlin in schwerer und gfarlicher kranckheit arbeite. Nun sind sydt ettlich tag verschinen, das ich nit bottschafft hab mogen han, uch zeschryben, derwegen mir nitt bewüßt, ob er noch lebendig oder todt sy. Ist herumb an uch (vermöge bruͤderlicher eynung) myn gantz dienstlich und früntlich bitt, ir wöllint uch (wie es ioch der herr mit H. Füeßlin anschickt) das sibende buͦch der chronick, das ich im jüngst durch uch überschickt hab, bevolhen lasßen syn und uch uwers vermögens domoch bewerben (sonders, wo der herr mit im endschafft machen wölte), das ouch unß syn abgeschrifft obbestümbts buͦchs, sampt syner addition, zuͦkommen möchte etc. Solichs hab ich uch durch myn schaffner zuͦgeschriben mit früntlicher bit, diß myns groben, ylenden schryben kein beduren zehaben etc. Ich hab Görg Ottlin nechstmals im abscheidt bevolhen, mir ettliche stück des bergzügs in schrifft zuͦverfassen, das er mir zuͦgesagt. Were myn gar früntlich bitt, wo ir (unmuͦß halb) solche schrifft von im erfordren und mir zuͦschicken köndten, wolte ich umb uch allzit früntlich verdienen. Doch sollend irs mit uwerm signet bewaren und mit mynem schaffner mir zuͦsenden; der wirt an frytag oder sambstag wider heimfaren. Zum "Wysßen Crütz" an der kilchgassen hatt er syn rosß und herberg. Verzyhent mir myn unruͦw, so ich uch uff lad, und sind dem herren gott bevolhen. Datum Buͦbicken, den 9. iunii anno domini 1535. Tuus Io. Stumpfius. Ich wil bald die entlechneten bücher wider bringen. Domino Heinricho Bullingero, urbis Tigurinae pastori vigilantissimo, fratri suo in Christo dilectissimo.
S. Tametsi novi nihil habeam, quod ad te scribam, charissime Heinrice, nihilominus voluit bonus ille et pius adolescens, immo exegit, ut scriberem data quacunque occasione. Obtulit autem eam Thomas Blaurerus, qui cum his diebus nobiscum multa conferret, inter cętera indicavit, quam male conveniat Wirtenbergensibus ministris. Quidam Schnepfii pedarii pro contione nihil ferme agant, quam quod Zvinglianos svermeros, sacramentarios proscindant et perstringant, ut nihil odiosius habeatur quam nomen nostrum. Qui vero a parte Ambrosii sunt, sincere doceant etiam de eucharistia suppressis omnibus convitiis et calumniis, quibus cęteri abundant, et dum de quibusdam a Schnepfio periculum fit, num ad ministerium apti sint, prima semper sit interrogatio de eucharistię causa. Si Luteranus fuerit, quantumvis alioqui indoctus, admittatur, sin minus, refutetur et ab Ambrosio recipiatur. Addidit praeterea BrentiumSchnepfii partes acturum, quamdiu cum principe fuerit apud Ferdinandum. Quo tandem verendum, ut in unum colligatis omnibus cum papistis tum Luteranis contra nos per fictam concordiam in interitum nostrum armentur et animentur. Ursimus hominem privatim, quo pacto huic possit occurri malo. Addidit peius malum: Augustanos suis praescripsisse reformatę religionis regulam tam tortam et ceremoniis permixtam, ut potius a quovis pio indicetur papismus novus quam evangelicismus, idemque se quottidie expectare a Wirtenbergensibus, ubi frater suus prae aliorum multitudine sulfragio parum possit. His omnibus intellectis videbatur non absurdum fore, si civitates imperiales vicinę cum Helveticis scripto vel legatis principem inviserent, illi proponerent et tandem vel hoc impetrarent, ne a suis Schnepfianis sic traduceremur, sed principem vicinum ageret probatum et nobis non incommodantem. Aiebat ille non esse tentandum cum civitatibus imperii, quandoquidem illę persuasę essent in populo dei omnino vel aliquas esse debere ceremonias. Proinde cum tantopere cum Lutero concordiam gestiant, vix nobis assensuros hoc consilio, sed satius esse civitates Helveticas in hoc convenire matura deliberatione praehabita, ut vel per legatos vel scripto consilium hoc ad principem deferri curarent et ipsum admonere, ne tam perverse pateretur suos de nobis sentire. Negocium itaque hoc ad dictatores retulimus. Hi paucis abhinc diebus oportuno tempore consultabunt. Tu interim ad me scribe, quid vobis in hac re consultius videatur, quandoquidem non dubitamus a nostris ad vos et alios hęc referri, ut pares esse possemus consiliis, et quam primum fieri possit hoc age; nam mora nobis in periculo esse potest, non propter ducem, sed propter nos. Audio vos parare apologiam. Huius copiam libenter videremus, si fieri posset, quamvis nihil diffidam per omnia de vobis. In summa: Quicquid vobis visum fuerit aut de hac re plus nobis sciveritis, indicate. Ceterum apud nos sępe in controversiam venit, quod in publico super homicidas iudicio corpus amicis adiudicatur, ut sese vindicare illis sit liberum, facultates vero magistratui, cum potius contrarium fieri deberet, nempe amicos ad condonandum homicidae, permovendos, magistratus esse vindictam, et si quid facultatis superesset, occisi familię et liberis impartiendum. Citant locum Numeri 36: "Cognatus occisi statim ut invenerit eum iugulabit" [Num 35, 21]. Deinde alii obiiciunt: "Diligite inimicos" [Mt 5, 44 par.], "ne resistatis malo" [Mt 5, 39] etc. Iudex tu esto. Vale et dominum ora pro me; nam accrescente hernia diutius durare vix potero, etsi adhuc verbum pro contione administrem. Rursum vale et perge, ut cepisti, ecclesiis prodesse ac me amare. Nimium erga me liberalis fuit Froschouerus. Cui denuo gratias agas nomine meo. 3. augusti. Tuus B. H. Heinrico Bullingero, ecclesię Tigurinę antistiti vigilantissimo, fratri suo omnium longe charissimo.
Erwirdiger, hoch- und wolgelerter her, unnßer unverdroßen willig dienst zuͦ vor. Sonders günstiger her, üwer gegent uns vilfalt bewißte guͦtthat und eröugte früntschafft hat uns abermalen gehertz gmacht, üwer erwird um hilff und rath anzesuͦchen, do mit wir an stat herren Johanßen Wäber (wölchen unßere gnedigen herren zuͦ inen hinuff gen Bern vociert, als ir guͦt wüßen tragen) einen anderen frommen, flißigen, getrüwen und gelerten ußkündern göttlichs wordtes durch gottes und üwer hilff ervolgen und überkommen mögend. Und wirt uns also von eerenlüthen fürtragen, das einer hinder unsern geliepten herren von Zürich geseßen mit nammen Johann Haller, der do ein geporner Berner sie und von üwer erwird ein lobrych gezügnus siner leere und lebens trage, do man verhofft, sölte unser kilchen nützlich und ersprießlich vorstan mögen. Dwyl wir nun sines thuͦn und laßenns gar kein ervarnus nit habend, so langt an üwer wolgelert erwirde unßer sonders flißig und getrungenlich ansinnen und begäre, wöllend uns in aller still by diserem botten, unserem radtsfründe, gründtlich berichten siner kunst, wandels und läbens; dan yr ye hoch ervarnus und wüßens tragend aller notwendigen eigentschafften, so ein getrüwer leerer in dem evangelio Christi ze haben bedörffte, und wie unßer kilch eines mangelbar, der nit allein mit gelerte uns underrichten, sonders ouch mit unsträfflichem bildner und exempel sines wandels uns vorgan und verbeßern, wan es ye die warheit ist, keinen vorstender nützlich und erschießlich siner bevolchnen kilch vorgan und das wordt ußkünden, so er nit durch erlangte kuntschafft sines erberen wandels ein thür ansähen und authoritet haben würde, so es doch yedem möntschen angeporn, erstlich von denn jennigen, die uns leren und straffen wöllend, das selbig ouch ze ervordren erstattet ze werden, derglichen ouch sines hußgsindes, das die alle nach der regel Pauli gearthet, do mit von inen allen guͦt exempel und bispil uff uns ungelerte und schlächte, unkönnende leyen fließen und reichen könne. Zuͦ dem ist ouch unser begäre, uns ze verstendigen, ob er eincherley gestalten üch, unßeren lieben herren von Zürich, in autoriert und pflichtlich verbunden, das ir gwalt, uff üwer begäre in ze revocieren und wider ze nemmen, das uns gar ungemeint und unglägen, so wir einen gunst und lieb zuͦ im gwünnen und demnach in also muͦßtend varen laßen, wie uns diser zit mit herren Johanßen ouch geschächen, das wir doch an unsere ordenliche oberkeit nit verargen könnend; sonst wäre es nit zuͦ gelaßen. By dem wöltend wir ouch gern verstan, in was althers er sie und ob er doch ettwas zites bevor ouch geprediget habe und ob im von gott die gnad ze leren und sin heilig wordt ußzekünden verlichen, und das er ein guͦt gespräch habe, und wellend uns also diser handlung gschrifftlich underrichten, do mit wir uns doruff bedencken und dannethin fürderlich dorzuͦ thuͦn könnend. So begärend wir söllichs um üwer erwird, über das ir got, unserem herren, ein wolgefellig werch erstattend, unserem besten vermögen nach willigklichen ze gedienen. Datum 23. aprilis anno domini 44. U[wer] erwird willige diener schultheis und rath zuͦ Arow. So danne, fürgeliepter her, langt an üch unser begäre, uns ze berichten, ob wir in willen kommen, nach gemeltem herren Haller ze wärben, und so er dan glich üch, unsern herren von Zürich, ettwas verbunden, das ir zuͦ guͦt unser kilch um so vil nachlaßen, das er uns vorstan und das man in nit one mercklich ursach von uns nemmen und also gar nüt an im habend sin möchtend. Dem erwirdigenn, hoch- und wollgelerten herren Meister Heinrichenn Bulli, predicanten und ußkündern göttlichs wordtes zuͦ Zürich, unnßerem insonders günstigen und fürgeliepten herrenn.
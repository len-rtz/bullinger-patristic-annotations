Salus a Christo. Lieber bruͦder, ich schick dyr hie die suw - wett gott, das sy groß wer, doch ist sy die best -, und bit dich vast fruntlich (si rogandi munus penes te reliquum habeo), das uff jetzt sontag ußhan kömest, dan ich ouch an samstag wil metzgen; die suw sindt mir zuͦ groß am kostan. Oder, so es nit muglich ist, so kum an mentag zuͦ abandt geen Hedingen; am furgan wurdest in des Otthmars huß finden, dar nach am zinstag by mir. Aber am sontag wett ich dich lieber han. So wirt vogt, die frow Winckelman, Heini Joß by mir sin und sust niemans dan du und din volck; das sag ynan. Wittar wirdt Michel Widmer den win diß wuchan oder an mentag riechen, wie dan dich guͦtt dunckt. Mit dem Rumbeli heb gwalt. Vale, amantem ama. Ich bit dich fruntlich, kömendt an eitwederem tag uberhan, und sag es der muͦtter, Batten ouch; ich wil dar nach in einem grösseren dyr zuͦ willa werdan. Io. tuus. Heiß mir die muͦttar 1 lott zymet und neegeli kuͦffan. Heinricho Bullingero, fratri charissimo.
Gratiam et pacem a domino. Heri literas ad te dedi, pater colendissime, e quibus facile omnia ea percipere licet, quę hic memoratu digna aguntur; nunc vero, cum principis nostri abitum celeriorem fore, quam putarim, intelligam, consilium petiturus denuo ad te scribere coactus sum. Ante dies enim aliquot nuntii Marpurgum dimissi sunt, qui equos a Ratisbona ante remissos reducant, ita ut princeps inter decimum octavum diem discessum moliatur. Hic quid mihi facto opus sit, a nostris consuleretur, velim. Constantienses certe legati cum diutius et ad cęsaris fortassis discessum usque hic moraturi sint, vix contingere poterit, ut eorum profectionem expectem, nisi nostri magno me sumptu hic sustentare velint, quod tamen, cur faciant, operaepretium esse non video, si hi discesserint, quorum consortio de principum et imperii negotiis certior fieri poteram. Annona hic omnium est charissima. Equum vix quinque bazonibus per diem alerem nec meipsum minoris. Unde facile coniicies, quantę hic impensae faciundę forent diutius haesuro. Quare hęc in tempore significare volui, quo et in tempore a vobis consilium accipiam. Expectabo enim post principis discessum, quoad a vobis responsum fuerit. Caesar iam erga nostros videtur commotior. Princeps noster suam sententiam scriptis commendavit, quam hic relicturus est, cuius summam nondum videre licuit, quia paucis ab hinc horis nostris exhibita est. Ad nostram de eucharistia sententiam iam omnes sese inclinare videntur; animadvertunt enim, quam aegre illorum dogma asseri possit cum papistis disputando. Nec iam de vera inter Germanicas ecclesias concordia dubitandum esse video. Philippus enim eucharistiae negotium publico scripto tractaturus est. Et Lutherum a pristino rigore multum recessisse prędicant. Discessit hodie Corvinus, cuius nomine te plurimum salvere iubeo una cum reliquis symmystis. Scripsisset haud dubie, nisi negotiorum procellis fuisset obrutus. Scribent hac septimana Dionysius et Draconites, quorum ille nunc negotiis, hic vero adversa valetudine impeditur. Sunt, qui Palatinum electorem adventare praedicent; mihi tamen non videtur verisimile. Otto Henrychus, dux Bavariae, hisce diebus evangelicam concionem in minoritarum coenobio haberi curavit. Cresceret piorum numerus indies, nisi is, a quo summa rerum pendet, ab hypocrisi ad ingenium rediisset. Deus illuminet cor eius, ut veritatem dei pur[am] cognoscens relictis antichristi senticetis in domini via ambulet. Amen. Augustę in fontibus venena reperta sunt, author ignoratur. Item et prata infecta esse multi suspicant[ur]. In eadem enim urbe duodecim vaccę repentino casu et morte subitanea inter pascendum corruerunt. Tempora certe periculosa sunt et homines lubrici, pauci denique, qui aut bonum ament aut malum puniant. Salutant te fratres omnes. Salvos etiam cupio Tigurinę ecclesię et scholę praesides, praeceptores meos colendissimos, imprimis vero matrem et uxorem tuam cum omni liberorum coetu et reliqua familia. Vale, pater mi, et Rodolphi tui res ita, ut facis, curare pergas, obsecro. Ratisbonae, raptim, ex aula illustrissimi Hessorum principis, pridie calendas iunii 1541. Tui observantissimus Rod. Gvaltherus. Dem hochgelerten M. Heinrich Bullinger, predicanten zuͦ Zürich, meinem insonders günstigen herrn zuͦ handen. Z[ür]ich.
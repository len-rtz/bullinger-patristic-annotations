Gratiam et vitae innocentiam a domino. Literas tuas accepi, colendissime mi Vadiane, et pro fide et diligentia tua gratias ago. Quod vero rescribam, in praesenti non habeo, nisi hoc infelicissimum nuntium, quod heri allatum est: clarissimum virum dominum Grynaeum graviter correptum peste animam agere. Sunt equidem, qui sublatum a domino dicant; sunt qui 27. Iulii ad vesperam ipsum nonnihil spiritus habuisse praedicent. Myconius lugubres et desperationis plenas literas misit. Ego prae dolore biduo hoc, quid agam, ignoro. Pauculi enim supersunt, quos hoc uno amarim vehementius. Hic enim eruditioni humanitatem et insignem pietatem coniunxit. Infelices sane hoc nobis anno luxerunt stellae. Excesserunt intra annum optimus poeta Eobanus Hessus, Graecae linguae peritissimus G(uilelmus) Budaeus, laudatissimus philosophus Grynaeus, iurisconsultus consultissimus Hegendorphius et omnis eruditionis sacrarium Vives. Verum ita bona dei voluntas optime de literis meritos viros in sedes beatas recipit; nos autem, ut benefaciamus et ad mortem accingamur, monet. Ipsi gloria semper! Gvaltherus meus 3. Augusti celebrabit nuptias. Duxit Zvinglii, viri clarissimi, filiam Regulam, puellam et pulcherrimam et omni parte laudatam beatamque. Utinam vero et tu nuptias tua posses ornare praesentia. Vale et sicut hactenus, ita porro perfrequenter scribere non desinas. 1. Augusti, anno 1541. Tuus Bullingerus. Clarissimo viro D. Ioachimo Vadiano, consuli Sangalli consultissimo, domino suo semper colendo et amando.
S. Diu est, quod nihil literarum ad me scripsisti, et ego una illa caussa, quod hucusque non fuit, quod scriberem, tantillulum officium meum intermisi. Sed arbitror tamen, ea etiam abs te lecta esse, quae sunt a nostro senatu ad amplissimum tuum perscripta. Exspectamus et mercatores et tabelliones nostros ex nundinis Norimbergensibus, qui dubio procul aliquid afferent novi. Quicquid id erit, mature ut intelligas curabo. Monstrum Cracoviense vidisse te existimo. Foedum id est et indignum ecclesia Christi; sed oppleri tamen monstris et signis aliis caelum et terras praedictum est, ubi dies extrema appetierit. Exposuit ipsum appositissime Caspar Bruschius, poeta laureatus, qui Lindavii bonas literas profitetur, homo doctus et mira in numeris concinnandis et scribendo carmine tum elegantia, tum etiam facilitate praeditus, qui nuper ad me digressus, monstrum ut inspexit, paucis horis copioso epigram(m)ate deliniavit. Quem quoniam Tigurum ad synodum vestram profecturum intellexi, monendum te sum operae pretium arbitratus, ut solita vestra humanitate ipsum prosequi non dedignemini. Tui enim inprimis visendi, praeterea et Ruͦdolfi Gvaltheri et Bibliandri miro desiderio captus, nullam urbem se unquam maiore cum voluptate invisurum aiebat quam Tigurinam, quae praeter multa et summa quidem urbis et hominum ornamenta viros aleret tot modis omnifaria eruditione praeditos et toti notos orbi, quibuscum et ipse sese, si daretur, oblectare et in amicorum, certe etiam patronorum numero habere cuperet. Diliges certe hominem, mi Bullingere, ubi eum penitus inspexeris. Vale. Sangalli, III. Kalendas Maii, anno MDXLVII. Ioachimus Vadianus. Domino Henrycho Bullingero, viro pręter eximiam pietatem longe etiam doctissimo pientissimoque, domino suo inprimis colendo.
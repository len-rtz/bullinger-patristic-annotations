Quod negligenter et breviter scribam, temporis iniurię et brevitati ascribetis, quod coegit, ut brevibus me expediam. Mittimus vobis et commendamus hosce tres Veteranos bonos iuvenes et rogamus vobis, eos velitis esse commendatos. Alter stipendiatus est, cui  numeretis, oro, meo nomine viginti florenos ad res necessarias et honestas, nomine vero Pincieri nostri, seu potius Dryandri fratris, 9 daleros, quos hic bonus vir Fabritio et Funckio Lypsiae mutuo dedit, a quibus eam pecuniam repetetis et iuveni stipendiato dabitis. Alteris autem duobus adolescentibus reliquam (quam mihi debetur) pecuniam erogabitis temporis progressu, id quoque non, nisi ad necessarias res et honestas. Ab utrisque syngraphum accepti nomine recipite et ad me transmittite, atque vicissim, quod est apud me, vestrorum iuvenum chirographum remittam. Verum ea de re, opinor, Pincierum nostrum diligentius ad vos perscripsisse. De rebus novis non licet commode referre, quod lubet, et ex iuvenibus nostris audietis opinor omnia. Quod Bohemi totis viribus electorem iuvent, notum est. Quod nuper in valle Ioachimica rursum fuderit sexcentos  equites et septem vexilla, ut vocant, peditum, fama ad nos pertulit. Quod milites collecti in Westphalia in ruinam et perniciem nostram auffugerint, ubi in armis esse principem nostrum intellexerunt, pervulgatum est. Optimum principem nostrum quasi ex profundo et diutino somno post maximos labores evigilasse demum et novam expeditionem moliri undique copias militum conscribere gaudemus omnes. Pecuniae seu nervorum belli nobis satis, si, qui promiserunt nobis, servent (ut confidimus) fidem. Dominus bene vertat omen! Vos bene valete omnes et nos vestris pręcibus commendatos habetote. D. Gesnerum, humanissimum et doctissimum virum, rogabis meis verbis, ut, si qua peregrina semina nanciscatur vel habeat, mihi quaedam condonare dignetur. Vicissim faciam, quod potero illi praestare officii. Rapt[im] ex Marpurgo, 18. aprilis anno 1547. Vestrae celsitudini et humanitati omnium addictissimus Wigandus Happel. Clarissimo et optimo viro domino Heinricho Bullingero, Tygurinae ecclesiae antistiti dignissimo, domino et praeceptori suo observandissimo.
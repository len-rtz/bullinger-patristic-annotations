S. Ob literarum dilationem iterum verebar, ne mei fores oblitus. Recte igitur addis in fine, boni consulam, quod serius scribas. Synceros amicos non lubens amitto, e quibus tu certe primas obtines. Cęterum, ut rectius adhuc intelligas universitatis negocium: Iam a decimo anno moliuntur reformationem sine modo, et peius habet illa quam initio. Ut vero libenter omnes sapere videri volumus, huius anni praeses academię rem de integro sumpsit in manus, articulos posuit una cum deputatis quibusdam, ubi tertius ministerium vexare conatur; quartus est de gradibus et in primis tentat Grynęum. Adscribam tertium: „Nach dem in allen communen und rechtschafnen politien der lenderen, stetten, gwerben und handtierungen von nöuten ist und sin wil, das man gehorsammi und den gebotten und verbotten, hochen und nidren, gehorch, also und glicher gstalt und noch vil meer wil die noturft und gemeine ruͦw erforderen, daß nit allein aller faculteten professores und regenten oder die, so studierens halb sich hie erhalten, sonders ouch die, so mit den fryen künsten oder in h[eiliger] gschrift umgand und sich daruß neren wellen, der universitet mandaten gehorsammen, dorumb hulden, ouch söliche gehorsammi zethuͦn angehalten werdint, do mit ein jeder siner leer, wie er die bruch, so er dorumb erforderet, rechenschaft zegeben verbunden sy.“ Ex his verbis postquam ego collegeram illos velle ministerium verbi subiicere universitati et articulo contraire studerem, interposuerunt se deputati senatores, ut negocium sileat, non autem sit sublatum. Expone tu, obsecro, quid articulus ille videatur velle tibi. Contra quartum pugnavit acriter d. Grynęus; inter alia sic enim habuit: Omnes professores gradum habeant professioni ipsorum accommodum. Iam quia Grynęus est professor theologię, cogitur isto articulo fieri baccalarius. Vide, mi Bullingere, quid tentet satan, dum timet pacem doctrinę evangelicae. Quia ergo in libro ad regem Anglię iuramentum scripsisti episcoporum papae faciendum, rogaram, si invenire posses et doctorum theologię iuramentum, ad me dares; nam vicecancellarius, qui id habet, ad me venire non sinit. His nugis divexamur ingenti cum scandalo ecclesiarum. Illud hic me solatur, quod extra culpam sumus nos, quicquid tandem quidam imputent. Ago vero tibi gratias pro horrendis illis miraculis, quę misisti; quamvis enim admodum sint stupenda, mirum tamen, quam me delectet ea nosse. Sed et horrendum quiddam tibi quoque dicam: Hodie funera duo adultorum hominum, ancillę et iuvenis nobilis Galli, ex ędibus d. Grynęi sunt elata, quod nescio, si alicubi hac tempestate sit apud nos factum. Ante dies octo pariter ancilla Tigurina apud eundem obiit. Orabitis ergo dominum pro nobis. Rescribe in tempore, si tantum fuerit ocii, de articulo, quem mitto; conantur enim, qui posuerunt, aliter interpretari. Vale cum tuis in domino cumque fratribus omnibus. Basileę, raptim, 19. ianuarii anno 39. Tuus Myconius. Domino Heinricho Bullingero, Tigurinorum episcopo, fratri in domino venerando suo.
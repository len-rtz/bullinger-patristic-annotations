S. Equidem verba sum intuitus et inde mentem coniectavi! Aliter profecto non licuit. Nemo mecum excepto Heldo pro Schwencfeldio quicquam. Contra eundem multi loquuntur. Si igitur animus tibi fuit, qualem nunc indicas, significasses schedula adposita, et ego omnia interpretatus essem, ut nunc, dexterrime. Summa: Convenit de non contaminanda Helvetia per praesentiam Schwencfeldii, minus etiam per dogma eius. Reliqua, in quibus paulo contumeliosior videris, condono amiciciae nostrę. De Hesso et eius victoria, de capto Brunswicensi et filio eiusdem si nescis, legito, quę his sunt inclusa; Gastii scheda est. Illa autem, quae sequuntur, ea non continet, et profecto sunt admiranda: Episcopi Trevirensis et Würtzburgensis, praeterea canonici Maguntinenses, quorum episcopus paucis hinc diebus migravit, auxilia miserunt Catto. Coloniensis nulla misit! Fortasse, quod domi satis abunde habet, quod agat. Cęsar vi conatus est intrudere in ditionem Maguntinam filium Ferdinandi, sed canonici praevenerunt. Elegerunt enim nobilem quendam notę vilioris, et eundem doctorem hominem vafrum et mirabiliter hypocritam, ut ferunt, atque ita iam desistendum cęsari. Letaliter aiunt decumbere Trevirensem, et certo fertur Ferdinandus se Turcae fecisse tributarium, non ob aliud, nisi ut nos perdant. A Campidonensibus bombardę, quas haggen vocant, detentę dicuntur ad numerum 20000. Tributę sunt Ferdinando. Verum re comperta ad Brunsvicensem ducebantur ex Italia. Protestantes, sollicitati magis ab Anglo quam Gallo, ut bellum componere inter ipsos tentarent, miserunt legatos. Admissi sunt satis commode, et Gallus visus ab ęquis conditionibus non abhorrere. Imperator tamen vias invenit, ut Anglus, iam turpiter ab eo deceptus, ipsum prę protestantibus ad actionem admiserit. Quid futurum sit, expectamus. De comitiis Helvetiorum quae scribis, satis placent. Legati, postquam venerint Mediolanum, comperient, verumne sit necne. Volat enim rumor expectari illic decem millia Hispanorum, quę pertineant ad cęsarem. Confirmat rumor, quantum in ipso, quę tu prius ad me de marchione illo. Vale una cum tuis et Theodoro. Equidem plura non potui, nam hęc mox a prandio. Basileae, 2. novembris anno 1545. Os. Myco. tuus. Rapuit tantum non has tabellio e manibus scribentis. D. Heinricho Bullingero, Tigurinae ecclesię episcopo, domino et fratri colendissimo suo.
S. Pro missis ad nos exemplis Responsionis vestrę, mi observande ac plusquam charissime Bullingere, meo pariter et germani fratris mei nomine amplissimas ago gratias; quas si tam referre liceret, quam istuc totis animis cupimus, plane intelligeres hoc nobis munus tuum longe gratissimum esse. Dominus et cęlestis pater noster, qui fons est perpetuo scaturientium bonorum, et hanc et superiorem tuam in nos munificentiam de pleno suo copię cornu benignissime compenset. Fasciculos reliquos in tempore misisti; nam postridie, quam utrunque accepissem, Augustanus adfuit tabellio et parochus quidem Wirtempergensis, ut nihil dubitem singulis iam sua exemplaria esse reddita. Princeps vehementer ab omni lectione abhorret, nihil aliud quam venatur aliaque id genus, digna principe scilicet, agit. Ego breviorem responsionem propter unam hanc caussam optarem, ut plures haberet emptores et lectores, quum non ignorem praecipuos quosdam viros, plęrosque etiam aulicos, quos scire ista referret, prolixitate istarum rerum mox absterreri. Alioqui studiosis lectoribus nihil est, quod fastidium ingerere in ista totius negocii diligenti ac dilucida tractatione possit. Dominus faxit, ut tam feliciter omnia cedant, quam sunt a vobis tuendę prop[a]gandęque veritatis studio data. Quod rarius scripsi iam mensibus aliquot, hinc solum factum - id quod res est - existimabis, quod nihil habuerim tua interpellatione dignum, qui cunctus in sanctissimis negociis versaris. Non patiar profecto quicquam te huius ignorar[e], quod ad te aut vestram gentem pertinere arbitrabor, si quid ego forte tale rescivero. Rex Romanus Wormatiam iam venit, cęsaris vices cum aliis nonnullis, de quibus nuper ad te, impleturus. De concilio nihil aliud accipimus, nisi illud iam magna pontificiorum frequentia celebrari. Ita sanctissimus pater paterna sua sollicitudine caesarem et cęteros Romani imperii ordines cura ista et molestia liberat, ut ne ipsi in comitiis religionis negocium agere cogantur. Quę tu de bestia ista scribis, non dubito, quin conatura sit; sed dominus forte misertus nostri meliora nobiscum. Quę tabellariorum caussa impendi, omnia dudum abs te rursum ad nummum teruncium accepi, quare non est, ut de hoc porro sis sollicitus. Adulescentem huncce, optimi viri et ministri ecclesię nostrę Barptolomei Metzleri filium, quam possum, tibi cęterisque administris tuis in domino commendo. Egit annis aliquot Argentorati; nunc pater nostro quoque consilio usus ad vos illum mittere quam Argentoratum remittere ob certas caussas maluit. Quum vero disciplina illi etiamnum diligentiore opus sit, cuperemus, si fieri ulla ratione posset, ut vel tecum vel apud Gvaltherum vel Theodorum aut Ottonem habitare posset. Quod si nulli fortassis commodum est, tum per Christum et amiciciam nostram te obsecro, ut tuo beneficio ab alio aliquo bono viro recipiatur. Habetis studiosorum collegium; sed nulli, nisi vestrates, in illud, si vera audio, recipiuntur. Verum, utut sint omnia, ego mihi lubenter polliceor te curaturum, ut alicubi sit, ubi nec disciplina nec reliqua vivendi et in studia incumbendi commodi-tate careat. Vos illi studiorum ordinem pro ratione praelectionum vestrarum praescribetis; exhortabimini subinde ad meliorem frugem eaque omnia, quae praeparare illum ad ministerium, cui destinatus est, possunt. Ingenio imprudentiore quam peiore est omninoque tali, cui correctione subinde sit opus, ne insolescat. Pater ipsius, quam potest, obnixe te rogat, ut hanc filii sui curam Christi caussa suscipias, nosque identidem, quomodo se gerat, certiores reddas. Conradus ille Curio, qui non pridem istic fuit ac ędes conduxit, supra modum vestram erga se facilitatem et officiositatem praedicavit, ut hoc etiam nomine velut ab integro me vobis devinxeritis. Non puto vero e re utriusque esse, ut una habitent hic adulescens et Conradus, idque ob non leves caussas. Vale, mi venerande et charissime Bullingere, tibique vicissim persuade me nihil eorum non diligenter curaturum, quę te velle queque ad te pertinere arbitrabor. Salveat tota tua domus. Salutem dic symmystis tuis et amicis omnibus. Salvere te iubent nostri, cumprimis germanus frater et Zviccius. Commendamus nos sacris vestris praecationibus, ut inter istas omnium rerum turbulentissimas turbas securis et tranquillis nobis esse liceat. Constantiae, 23. mart[ii]. Tuus Ambrosius Blaurerus. Sed quid de puella illa, de qua nuper te rogavi, ut certiorem me faceres, quę apud Heinrichum Haldenstein ancillulam egit? Rescribe, obsecro, ut sese gesserit, quasque ob caussas istinc demigravit. Praestantissimo viro d. Heinricho Bullinger[o], Tiguricensis ecclesiae ant[istiti] longe dignissi[mo], fratri suo cum[primis obser]vando atque charissimo.
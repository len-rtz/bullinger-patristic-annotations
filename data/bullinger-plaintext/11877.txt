Gratiam et pacem a domino, colende in domino et charissime frater. Literas tuas accępi gratissimas. Sequar tuam οἰκονοµίαν respondendo. Quod Coloniensis et Monasteriensis pios conatus domino continenter precibus commendatis, facitis, quod et vobis dignissimum est et ecclesiis perquam necessarium. Quanti enim sit et episcopos transfugere ab antichristo ad Christum et quantis illos remoretur molitionibus, ne et suos ad Christum traducant, ipsi facile intelligitis. Liber reformationis Coloniensis est ad manum. Dabo operam, ut ad te perveniat, sed tibi modo et Theodoro, et si quos paris fidei habes symmystas, legendus, inde mittendus Vadiano nostro et Blaurero. Obtinuerant pauci quidam, sed ii acerrimi hostes Christi ex capitulo summo Coloniensi in novissimis comitiis provinciae Coloniensis, ut plusculum eis spacii daretur librum reformationis excutiendi. Isti nomine capituli obtulerunt ante mensem virulentum scriptum contra eum librum, in quo conantur prope omnia confutare, et obtestati sunt sanctissimum optimum senem, ne ęderet suum librum, etiam additis minis. Ea confutatio iam confutatur. Dum itaque respondetur capitulo et imminet iam propinquus imperator instantque commitia[!] imperii nec excusa adhuc est tota Reformatio Latina, visum est seni editionem et Germanicae Reformationis differre usque ad finem commitiorum imperialium, eaque de causa mihi sancte praecepit, ne librum invulgem. Ne igitur pericliter de fide mea, cuius est senex hic ut ipse servantissimus, ita etiam religiosus exactor ab aliis, obtestor vos per dominum, ne cuiquam nisi fidissimis fratribus et lectionem hanc minime iactaturis librum credideritis legendum. In cunctis oppidis et pagis, quorum permulti sunt, in quibus cępta reformatio est, ibi pergitur strenue. Sed imperatore adiutum capitulum et civitate Coloniensi, imo pauci quidam doctorculi de capitulo obstiterunt hactenus, ne progredi potuerit. Vere itaque necesse habet optimus senex, ut omnium precibus iuvetur et tota provincia eius. Quod pugnam cum Luthero publice nisi lacessiti publico scripto redintegrare non libet, gratias ago domino, paci nostrae. Dici enim a nemine potest, quantum id noxae ecclesiis daturum esset, si bellum inter vos recrudesceret. Querelam tuam de amarulentis et scurrilibus scriptis Lutheri aequo animo excipio, et utinam isti rationi scribendi tam possem moderari, quam velim! Scio, istius tibi querelae causa data haudquaquam fuisset. Quod vero nec nos hic nec alii se isti impetui obiiciunt, si, ut res habeant, scies, nec praepostero affectui erga virum nec iniquo iudicio de ratione scribendi, quae nostrum deceat ministerium, tribues, quod hac in re cessatur, sed condonabis hoc necessitati ecclesiae. Suo fertur hic vir impetu nec retineri se vi vel obnitendo a quoquam patitur. Sic vero dominus eo utitur in praedicatione evangelii sui, in explicanda vi fidei et bonorum operum, in deiiciendo antichristo tantumque ei fidei et autoritatis conciliavit in tot ecclesiis, ut nemo, qui eum coram audivit, Christi certe studiosus, non malis dogmatis vitiatus extiterit hactenus, qui oppugnandum, ne dum deiiciendum et a ministerio suo movendum existimaverit. Extollunt eum plerique, quos nec ipse inter suos agnoscit, et mirantur multi atque sectantur vitia illius potius quam virtutes; at ingens est etiam vere sanctorum hominum multitudo, qui illum ut apostolum Christi summopere colunt. Ac profecto, cum removeo, quae sunt contentionis, et considero, quae sunt interpretationis scripturarum, doctrinae de primis religionis nostrae capitibus et exhortationis ad officia, equidem sive probo sive vitiato iudicio fateor, quod res est, in eorum sententiam discedere compellor, qui eo primas in his sacris functionibus tribuunt. Insperguntur et in his quaedam humanitus; at quis profert pure divina? Ita, ut uno verbo dicam, comparata sunt in hoc viro omnia et privata et publica, ut admirandum organum dei pro salute populi dei excitatum habeatur ab omnibus piis et doctis hominibus, qui eum certius norunt. Hi vero vident illum a ratione disputandi, qua uti cępit, dimoveri non posse, et non dubitant gravioribus se scandalis ecclesiam perturbaturos, si ipsum oppugnarent. Ferunt itaque et extenuant, quantum possunt, quod emendare non valent. Interim profecto id mali accipit ecclesia, de quo scribis, ut quam plurimi ministrorum virum hunc nobis nullis potius rebus quam ferocia condemnandi et convitiandi petulentia referre studeant. Quid autem facias, mi frater? Remedia, quibus malum conduplicetur, quis studeat adhibere? At alia non video. Satan praevaluit una in re nobis, quae innumera ex se cottidie scandala profundit. Disiecti dissipatique animis sumus, qui ecclesiis ministramus, priusquam et religionem et rationem veri ministerii satis nosceremus. Atqui salutaris fratrum correptio, nedum coercitio obtineri non potest, nisi sancte constituta sit et vigeat inter membra Christi omnia, maxime vero ea, quae caeteris ministrant, communicatio Christi. At quae huius umbra nobis relicta est? Singulae ecclesiae suae sunt, singuli ministri sui; horrent non pauci omnem fratrum conventum, quamlibet de rebus Christi collocutionem et communem tractationem. Habemus igitur ut corpus, cuius luxata membra sunt, in quo nullum ab alio moveri vel adiuvari potest. Spiritus Christi spiritus communicationis est, membris suis omnibus uti vult et invicem aliis coniunctis et rite cohęrentibus. Christus vult suos unum esse, ut ipse et pater unum sunt, et diligere se mutuo, ut ipse dilexit nos. Hinc est, ut apostoli ipsi communi omnia consilio in ecclesiis agere tantopere studuerint, tanti fratrum congressus et donorum communicationem fecerint. Idem vero et sui similis manet spiritus Christi, quantumlibet nos variemus. Dum itaque dominus dederit, ut consociationem membrorum eius plenius intelligamus et studiosius restituti inter nos queramus, deteriora cottidie offendicula pertimesco. Dum enim ipsi nos, ut pie scribis, non invicem corrigimus et instauramus ad officia pietatis, divina nobis animadversio certo expectanda est et gravissima. At nisi in domino vere uniamur et conspiremus, inefficax erit, quicquid etiam correctionis et instaurationis in fratribus moliamur. Videmus, ut apostolus Paulus, quantumvis spiritu Christi valeret, fratrum tamen in iudicando consensum necessarium iudicarit 1. Cor. 5 [4f] et 2. Cor. 2 [10]. Vim huius communicationis utinam omnes ita cognitam habuissemus, uti cognita ea fuit Oecolampadio sanctae memoriae, qui Basilęae inter initia civitatis christianae ecclesiarum quoque querebat communicationem per synodos instituere. Maluisset eam communicationem inter omnes ecclesias restituere; dum autem non esset tum spes de pluribus, inter nostras eam studebat revocare, quanquam nec inter has succederet. Haec non eo scribo, ut putem ullam hodie superesse nobis viam huius inter ecclesias communicationis restituendae, sed ut ostendam, unde sit, quod in fratrum vitiis emendandis sic cessatur, quod etiam, quae hac in re tentantur, cadunt tam infeliciter. Utinam vero etiam excitare quam plurimos symmystarum possim, ut ius christianae societatis scriptis et sacris concionibus amplius explicent et urgeant, si forsan dominus det, ut vel posteri nostri de eo recuperando elaborent. Certo enim et hoc, quod accępimus cognitionis Christi et disciplinae, dilabetur, nisi, qui Christi sumus, membrorum instar plenius coniuncti et compacti fuerimus. Scribis olim Lutherum non impune tantis inoxios[!] fratres contumeliis affecturum fuisse. Fac esse. Quis autem non malit unum fratrem impune suum erratum ferre, quam, dum ab eo poenas exigat, plurimas ecclesias gravissimorum offendiculorum flagellis cedere? Crede mihi, tam charum neminem habeo nec sum animo tam meticuloso, si cum ecclesiarum commodo, imo si sine certissimo incommodo possem, nihil est, quod minus inultum relinquendum existimarem quam convitiis et contumeliis inoxios fratres afficere et sanctum Christi ministerium in quoquam symmysta vituperare. Patitur Lutherus persuaderi sibi vos nihil quam panem et vinum in sacra coena absentis Christi symbola agnoscere et, quod ipse veram Christi in coena communicationem adserit, oppugnare; haec dum ei opinio eximi non potest, ut certe non potest, dum scribuntur a vobis, quae scribuntur, et confessio aliarum ecclesiarum non recipitur, si adversari ei conemur in iis, quae adversus vos iudicat, et iudicium eius palam reprehendere et damnare, nihil efficiemus aliud, quam ut in vos multo amplius commoveatur et nos quoque ut proditores veritatis et defensores manifestae blasphemiae exagitet. Non dubitabit enim nos in ea sententia esse, quam in vobis damnat. Moderate et in loco monitus ab iis, quibus certam fidem tribuit, flecti se plerumque sustinet. Id d. Philippus et plerique alii boni viri studiose faciunt et multa ab illo impetrarent, si non alii eum contra inflammarent, quibus non minus quam his fidei accommodat. Quod itaque solum reliquum nobis videmus, patrem coelestem per Christum rogamus, ut his ipse tempestatibus clementer moderetur, et, per quos licet, persuadere meliora de vobis viro studemus. Nos sane nihil antehac in contentionem de sacramentis pertraxit, quam quod avertere ex parte vel mitigare saltem cupiebamus diram adeo execrationem Zvinglii et Oecolampadii. Quid autem nostro studio profecimus? Malum conduplicavimus. Ita est fatum huius viri, ita fatum ecclesiae, ita fatum nostrum, miserum profecto et miserandum et quod quovis periculo, damno, labore amolitum exoptarim. Ne igitur, quod non obiicimus nos huiusmodi procellis, attribuas nec ministerii vestri apud nos neglectui nec praepostero cuiusquam hominis studio, sed soli metui et nobis indubitatae expectationi offendiculorum graviorum. Quae tibi dolent, optime frater, scripta in autoritatem bibliorum Ebraicorum, tametsi non omnia, quae commemoras, meminerim me verbis tam atrocibus in libris illis legere, et mihi verissime dolent. Quanquam, dum ad fidem novi instrumenti iubet omnia veteris exigere, certis adhuc metis veritatis lectorem continet. Dura sunt admodum, quae tu recitas; at quanto mitiora scripsit de fide veteris instrumenti Erasmus, qui tantum non ab eius lectione christianos penitus avocat tanquam a tenebris Iudaicis? De punctis item atque rabinorum autoritate quid Zvinglius, mihi semper piae memoriae vir, scripserit et quo evexerit Graecorum confusam versionem, nosti. Haec, si vigeret solida Christi inter ecclesias et earum ministros communicatio, corrigi possent; nunc, ut dominum rogemus, ut ipse istiusmodi offendicula avertat et submoveat, rogemus, relictum nobis est. Ipse caput nostrum animet nos uniatque et sibi et inter nos suo spiritu. Amen. De commitiis nescio, an metuere aliquid debeamus, quia an futura sint, vera maxime, admodum ambigitur. Imperator videtur ex factis sibi, cum tanto adventaret exercitu, cum multo ampliore victoria, eam Germaniae consternationem pollicitum, ut in his commitiis, quae indixit, antequam veniret in Germaniam, simpliciter iuberet, quae vellet. Et iussurus indubie erat, adversus quae virtutem Christi expertus esset. Nunc, cum dominus praecipitem initio victoriae cursum subito et ad oppidum non oppidum stiterit, videtur animi pendere de commitiis. Mutatus enim prorsus est is in eo sive verus sive simulatus animus, quem in negotio religionis prae se re ipsa Ratisponae tulit. Magno et plane imperatorio conatu conatus est ab evangelio deterrere Coloniensem, Monasteriensem et Clivensem. Plane Hispanica religione est, quae in audiendis cottidie tribus missis, dicendis indies et flexis genubus aliquot rosariis ante imagunculam d[ivae] Mariae, quae a cortinis lectuli sui pendet, recitandis horis canonicis non intellectis tota consumitur. Cum in Clivensem moveret, sumpsit Confluentibus eucharistiam. Post tam paucos dies expugnato Marcoduro et per se satis superque grassante milite Italo et Hispano mox tamen edixit per publicum praeconem eum pensurum cum capto, qui aliquem ex oppido vivum cępisset. Episcopus Compostellanus, senex delirus et prodigiose hypocrita, eleemosynarius imperatoris, magno pompa ossa divorum, quae milites auro et argento exoneraverant, cum aliis episcopis et sacrificis collecta in templum Marcoduri retulit, cum interim ingens multitudo mulierum et liberorum ad tentorium imperatoris fame et stupris periret tantum non inspiciente imperatore. Imperator animo acerrimo est, propositi pertinacissimus persecutor, consilii occulti et dubii. Duos tantum habet, Granvillanum et secretarium quendam Hispanum, quibus sua consilia, sed nec omnia, patefacit. In commitiis Ratisponensibus istam videbatur inisse rationem, ut Germaniae redactae in concordiam quavis religionis indulgentia onus belli Turcici totum imponeret, quo ipse Aphricano et Gallico magis satisfaceret; nam hoc certo expectabat trucidatis legatis Galli, alterum iam gerebat. In hoc consilio ita perstabat, quantumvis pontifex reclamaret, ut, si principes Germaniae ex maiore parte assentire voluissent, articulum iustificationis, communionem integram et coniugium sacerdotum iam concessisset. Ea ergo via cum non successit, reversus armis speravit se Germaniam obsequentem sibi redditurum. De Geldriis enim miras proditiones habuisse creditur. Eoque, ut perterrefaceret omnes, initio maximis conatibus studuit identidem crepans se declaraturum esse imperatorem, visurum, qui se imperatorem agnoscerent. Mira alacritate omnia agebat, Germanice respondebat, exercitum ipse lustrabat, aciem ordinabat. Imperatoria erant dicta, facta, vultus, gestus, etiam largitiones, omnia. Nemo et eorum, qui diu etiam circa eum versati sunt, non vehementer mirabatur tantam alacritatem, promptitudinem, acrimoniam, severitatem, maiestatem. Nostris ac ipsi Catto, quem studiosius observant, dubia et imperatoria responsa dabantur. At ubi ad Landerschi restitit victoriae procursus, responsa sunt omnia clementius. Tum ausi sunt dicere nostris valde errare nos, si putemus aliquid nobis ab imperatore extorqueri posse causa fratris Ferdinandi nostris auxiliis adiuvandi. Imperatorem despondisse animum de fratre et habere, quae alia ipsi regna tradat; nemini igitur quicquam huius gratia concessurum. At si Germaniae proceres ducant bellum Turcicum, non fratris, sed suum esse et sibi conferre, quae ad bellum illud contulerint. Imperatorem ut caput Germaniae pro sua portione nobis adfuturum. Atqui, si ita abiicitur frater, quo putas nos loco hęrere? Dum itaque sic comparatus est et de Gallo tam male succedit nec existimat rursus aliquid de reformandis et conciliandis ecclesiis tentandum et videt deesse metum, ut iussa quaevis apud nos valeant, differenda forsan commitia putat, dum aut fortuna iubendi redeat aut maior causa urgeat supplicandi. Quidam ex ducibus eius ita se instruunt milite, ut ad februarium statim videantur habituri delectus. Ista si fiunt serio, non ostentandi conatum inanem hosti gratia, etiam si ad commitia conveniatur, irrita tamen omnia erunt. Causa obiicietur: Caesari sunt exercitus adeundi; quatuor enim vel parat vel parare se simulat. Adhaec Coloniam dicitur velle transferre commitia. Eo nostri principes non facile venient; ita erit altera causa dissolvend[i] commitia. Sed ubiubi habeantur, vereor fore frequentia. Laboratum est a bonis aliquot viris, ut nostri principes advenirent frequentes, quique advenire non possent, singuli suos graves legatos mitterent, non duo aut tres unum, et tandem coniunctim et summis viribus elaborarent, ut Augustanum decretum, quo tot iam annis Christus hostis imperii iudicatus habetur, rescinderetur. Omnes enim principes saeculares, ut vocant, evangelium vel ex parte receperunt praeter solos duos fratres Bavaros, Albertum Mechelburgensem ter perditum et Henricum Brunsvicensem extorrem. Adversarii, quicquid abbatulorum et abbatissarum habent, diligenter congerunt, ut suffragiis vincant. Verum privatae et terrenae causae huic publicae et coelesti videntur praeponderaturae. Tales sane pastores habemus, ut summa nobis dissipatio impendere videatur. Noster elector Saxo vir acer ingenio est et religioni bene cupiens, sed habet sępe impedita consilia; nunc etiam propter Clivensem, quem iuverat, prohibetur, et gravatur mole corporis nimium. Elector Brandenburgius praeter bona vota nihil facile praestare potest natura nimium facilis et aere alieno plane oppressus. Palatinus iam senex et destitutus magistro aulae a Fleckenstein, qui palatii autoritatem diu sustinuit, etiam praeter bona vota parum praestabit. Maguntinus per se vanus, aere alieno et voluptatibus perditus, pontifici servit. Trevir, quo minus valet ingenio principali, hoc magis putat furendum esse contra Christum. Coloniensi, dum non aliud possunt, aetatem vitio vertunt et cottidie nova impedimenta iniiciunt. Hae nostrae columnae sunt, quae etiamsi robustiores essent, Maguntini tamen solius proditione, primi inter ipsos, misere conatus eorum franguntur propterea, quod hic socium habet Trevirum et infirmi adeo sint Palatinus et Brandenburgius. Caeteri principes perpaucos habent autoritate pollentes aut etiam, ut pollerent, laborantes; curat quisque sua praeter unum Cattum, qui solus nec authoritate nec viribus potest, quantum requirit restitutio reipublicae nostrae adeo deiectae et afflictae. Bavarus Wilhelmus ingenio et ore valet, sed Christo totus adversatur et voluptatibus ac pompa sese pridem plane exhausit. Modo apud nos pecuniam corradit, quod tolerabilius foenus accipitur, quatuor de centum, cum mercatoribus 12 et 8 numerare cogantur. De rege Ferdinando non est opus aliquid meminisse. Civitatum nulla habetur ratio, et plerasque perdit Mercurius. Nosti, ut omnem generositatem cum pietate exhauriat studium Mammonae. Imperator posset multum, si vellet Germaniae imperator esse et Christi servus. Ita habent res nostrae. Interim miser Gallus se in eam necessitatem coniecit, ut Turcicis auxiliis uti coactus sit. Ea qualia sint, nunc experitur. Punica illa classis Punica agit fide; impedit quidem imperatorem, atterit autem simul vires Galli. Adhaec multos capiunt pueros, quo regi apud suos horrenda invidia conflatur. Niceam cum potuissent occupare, noluerunt. Anglus mirabili artificio illaqueatur metu Geldrii, cuius sororem repudiavit. Socium se belli imperatori fecit. Nunc poenitet facti. Danus in belli societatem per Gallum pertractus nunc deseritur. Vides Europae ruinas. Ego itaque non video ullum hominibus reliquum consilium esse, quo ab interitu Germania vindicetur. Dominus Iesus det, ut toto corde ipsi nos consecremus; hac una via flagrantem iam in nos iram dei evademus. Prophetarum tempora nobis sunt. Det dominus, ut pari spiritu ad poenitentiam vocemus, qui non penitus deplorati sunt. Iungamus partes, iungamus mentes, ora, stilum, quoad fieri poterit, ut vel aliquos titiones ex incendio patriae eripiamus. Ut contra Turcum auxilia communia conferantur, non video rationem facile inveniri posse, nisi induciis factis inter imperatorem et Gallum imperator ipse ducere exercitum in Turcos velit. A quo miror cur adeo abhorreat, cum alias fortiter multa fecerit. Ad Algeriam fortissimi sane ducis facinus praestitit. Forsan et eo monemur huic flagello domini a nobis resisti non posse. Pacisci cum hoc hoste minus quidem nocebit in praesens quam bellum movere, sic dissipati cum sumus; at quid post eveniet ipsi Hungaria satis confirmata? Habes, quae de commitiis et omni statu Germaniae nos comperta habemus tristia et misera. Hoc igitur magis, quicunque domini sumus, iungamur et nos ad regnum eius instaurandum apud nos invicem in ipso iuvemus. In hoc ipse bene vale et in bonam partem omnia accipias tibique uni serves. Vides, ut libere ut fidissimi fratris omnia in sinum effuderim. Wilprechtum tuum diligentissime inquisivi, nihil autem de eo explorare potui quam fuisse quendam talem hic et non invento, apud quem ageret, rursus hinc discessisse. Est adhuc aliud, quod a te peto: Habemus hic in collegio nostro theologico iuvenem alioqui bonum et obsequentem Winterthurensem; nomen ei est Ioachimo Furerio. Is, quamvis monitus, communicare cum nostra ecclesia noluit. Exposuimus ei nos nullam Christi praesentiam vel manducationem ponere, quam qua nos vivimus in illo et ille in nobis. Nihil nos vel veritati humani corporis et vel gloriae coelestis Christo domino detrahere etc. Rogavimus, ut ostenderet, quid vel in doctrina vel administratione eucharistiae nostrae desideraret. Me, si Tigurum vel Wintherthurum venirem, cum communio sacra haberetur, non posse ab ea abstinere, nisi me repudiati Christi in his ecclesiis reum facere vellem. Iactat interim bonus iuvenis conscientiam et se velle libenter communicare apud vos et ubi haec res iuxta scripturam administratur; sed rogantibus, quid apud nos vel dicatur vel fiat circa hoc mysterium, quod adversetur scripturis et alienum sit a bona conscientia, tacet aut dicit se imparem esse, qui nobiscum disputet. Quantum autem hoc scandalum sit, non ignoras. Rogo, si potes, moneas tu illum hic officii, ut aut scrupos suos nobis aperiat aut excommunicare totam nostram ecclesiam desinat. Iterum vale. Argent[orati], 6. calendas ianuarii 1543. Iam nunciatur etiam Lucenburgi obsidio soluta, commeatum invectum oppido esse a Gallis, imperatorios cedere. M. Bucerus tuus. Reformationem Coloniensem a Blaurero accipies. Saluta symmystas omnes officiose nostrum hic omnium nomine. Clarissimo et doctissimo viro d. Henrico Bullingero, ecclesiae Tigurinae pastori, suo in domino colendo et charissimo symmystae et fratri.
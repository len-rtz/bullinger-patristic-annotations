Nuper enim evocatus fui in pagum quendam concionandi gratia, cum rescribendi tempus atque dies instaret. Evocatus fuit a legato nostro ludimagister noster Germanicus, homo industrius, die passionis domini sacratissima summo mane, ut describeret quaedam, quae in com[m]issi proelii declarationem facerent. Descripsit exemplum de manu interpretis Baltasaris, quam ego inspexi deinceps. Cum autem haesitaret ludimagister in quibusdam nominibus Gallicis describendis, admonitus, cur non pergeret, regessit se quaedam non satis consequi; cupere enim vera ista nova diligenter annotare. Subridens legatus, quid diceret ludimagister, expiscatus a proximo in cachinum solutus est et omnibus modis se ipsum satis declaravit, quantum crederet etc. - Miror, quid Trans[s]ylvanus, qui d. Lemanni hospicio fovetur, superioribus mensibus hic egerit. Vereor, ne legati foveatur impensis et, si quae Tiguri potest expiscari ex multis, ad aures legati protinus deferat. - Quae ex Italia nuper scripta habeo, literis mitto d. d. Ruinelli; Lentulus nihildum. D. comes Ulysses Martinengus Clavennam repetit Morbennio relicto, cuius ecclesiae status est deploratissimus. Praefectus pontificius illuc est constitutus, et parum aberit, ne fideles profligantur. De nostrae ecclesiae statu nolo te nunc fatigare. Curiae, 1569, 18. aprilis.
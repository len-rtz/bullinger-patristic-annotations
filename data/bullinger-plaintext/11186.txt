S. Ut literis tuis proxime datis nihil unquam suscępi suavius, doctissime Bullingere, ita nihil enimvero annuntiare potuere gratius quam novum me nactum amicum et talem inquam, cuius amicitia apud me pluris aestimatur quam multorum hostium et livor et impetus omnis. Mittis libellum praeterea Petro Conzeno tuo „in argumentum perpetuae amicitiae“ consecratum, id quod iterum fausto omnino omine auguror factum. De sacrę, inquam, scripturae sonat authoritate titulo revera insignitus multo dignissimo; nam et scripturae authoritatem ita evehit tamque augusta illustrat venustate, ut animos piorum omnium ad lectionem sacram ita excitandos provocandosque non dubitem, quo eiusmodi vigilias tuas non sine ingenti foenore in gazophylacium domini comportatas mihi persuadeam certo. Coemunt sibi fratres Allobroges lucubrationes tuas omnes diligenter, quicquid gratiis tuis norint proditum. Accipio ergo donum tuum, Bullingere, exosculans illud veluti monumentum quoddam insigne amicissimi pectoris tui nihil diffidens plane, qui tui est ingenii candor, te amicum perpetuum ita futurum, nec ob id, scio, descisces ab amicitia nostra, quod tanto sis me doctior et fere omnium rerum usu foelicior multiphariam. Caetera est, quod in sinum tuum subtristis conquerar nunc. Venit homo quidam plebeius proficiscens Tiguro, domicilium alioqui habens Bernę, qui huiuscemodi spargeret voces: „Eho“, inquit, „Bernates, qui in conventu Tigurino sententiam vestram vicisse opinamini, scitote contra Tigurinos videlicet potius e diverso de vobis iactare triumphum. Eia, expectate tempus modicum, Bernates; prodibit enim brevi libellus Tiguro, quo diligentius perlecto facile apparebit tandem, utri namque alteros in triumpho duxerint isto.“ Audita ergo hac voce percelli potuit animus meus non parum vehementer, charissime Bullingere, vix satis sciens, anne dum tuta fides circumquaque esset apud fratres. De nobis siquidem id sanctissime, etiam apud aras iurare ausim ego, per nos, inquam, nullius unquam factam victoriae mentionem (de victoria enim istic neminem contendentem audiebamus), quin potius fratres ad gratiarum actionem maxime supplicem coram domino sumus adhortati, gauderent laeti in domino, qui hactenus ecclesias suas tam misericorditer praeservasset, ut in scopo veritatis sanctae et immaculatae permanserint utrinque omnes, neque vel Lutheranas neque Zvinglianas, quas vocant, tam crasso errore sineret pudefieri usquam; neque enim phas esse pectori christiano vel Lutherum vel alium quempiam fratrem velle in errore deprehensum. Nonne membra Christi sumus invicem? Apud nos nihil horum auditur, Bullingere; non enim locum haberent huius generis sorices apud Bernates. Porro, tametsi auram hanc fabulamentum non dubitem esse vanissimum, dilectissime Bullingere, prima tamen fronte nonnihil angi poteram istoc moerore; imminere enim video nobis illum hostem infestum simul et perpetuum daemonarchen, contra quem in procinctu nunquam non stare nec interim unquam securitati indormiscere oportet. Scribe, quęso, mi Bullingere, ut nam res habeat, quo his curis solvas hęrentem. Bene ac foeliciter vale. Saluta Pellicanum cum reliquis omnibus diligenter. Salutat te d[octor] Sebastianus, senecio noster venerandus, tui quidem non parum studiosus. Bernae, 8. iulii anno 1538, imminente iam summo crepusculo. Petrus Conzenus tuus in domino. Saluto ego te, vir optime et doctissime. Simon Sultzęrus. Pietate et eruditione eximio viro d. Henrico Bullingero, ecclesiastae Tigurinorum vigilantissimo, fratri suo in domino charissimo. Z[üric]h.
S. Equidem aliter senseram de Constantia, verum persuasisti, rem omnem domino permittam, postquam intelligo, quam frustra cum eis actum est hactenus. Sed illud miror tamen: Dum volunt esse imperii, quare tamdiu recu-sarint pacem? Nimirum, ut tantillus populus nomen sibi faceret inter Suevos constantię dicereturque esse, quod audit. Qui ad nundinas venerunt huc, queri narrantur de Quinquepagicis, quod mandatum miserint ad Durgeanos, ne subveniant Constantiensibus, qualiscunque necessitas incidat, nisi sit incendium: Tum enim possint adcurrere situlis absque armis. Mirabile mandatum, si verum illi narrant, et contra morem Helveticum! Porro devotos vos esse nimium Quinquepagicis iampridem constitit: Novi ex vobis, qui coram me aliquando dixerunt se in perpetuum non concessuros, ut Tigurini contra illos aliquid armati tentent; videre nanque post quinque congressus infelices fortunam a se nunquam staturam; sic igitur agendum cum eis, ut in amicicia persistatur utrinque. Sed ego neque illud neque hoc eo animo dico, tanquam consilium displiceat (vicini enim, ne dicam foederati, debent inter se arctissime cohęrere), sed permotus ex literis huc perscriptis ad amicum sic effutivi potius quam loquutus sim. Quiesco praeterea, mihi crede, melius, ubi animos tum fortes tum christianos in tuis esse praedicas. Orabimus dominum, ut ita perdurare benigne concedat, imo ut, quod dedit, deinceps foveat et augeat in immensum ad suam gloriam. Video namque, ut opus sit viris hodie cordatis. Impetimur undique; et qui fieri possibile, ut perduremus, nisi per tales, ut quibus est robur animi et cognitio dei et Christi. Huiusmodi nanque deficientibus experti sumus iam aliquanto tempore, quę calamitates ingruant. Et solet certe dominus eripere tales, dum calamitatibus obprimere populum intendit. Orandum est itaque et devotius et crebrius deinceps pro piis ac fortibus, vel periimus. De foederationibus non est, quod dicam. Si manebimus soli, de nobis actum est, nisi pietas reddatur in nobis auctior. Si iungemus nos aliis, fieri potest, ut itidem actum sit. Utrum igitur eligendum? Nimirum, quod tutius:  Adhęrere nanque domino bonum est. Quid vero, si reliqui, inprimis autem vicini vestri, foedus cum Gallo percusserint et vos recusabitis? Annon habituri estis illos pro hostibus? Aut dum foedera omnia reiicimus, quid non et nostrum, postquam est tam inęquale? Hę itaque sunt causae, cur nesciam, quid sit dicendum. Sed de his satis. Unum dolet, quod minaris nihil te scripturum amplius, siquid mysteriorum mittam Argentinam, etc., quasi ego sim tam vanus, ut scribam non scribenda! Vere tu mihi inuris maculam satis turpem. Scribo ad Bucerum et ipse contra ad me. Scribo ad Hedionem, ad Dasypodium, ad Theobaldum Nigri, etc., sed ea, quę nunc sunt ante oculos. Ex Argentina habui usque huc pleraque, quę per totum hoc bellum acta sunt. Quę in Gallia, in Anglia, in Scotia aguntur adhuc, inde sunt similiter. Atque illis respondeo, ut par est. Sed quod scribam mysteria, quę tu committis, id vero nemo bonus dicit! Scio enim, quam male sint quidam Helvetii illic, atque id quidem olim expertus sum. Ad Dasypodium, ut Helvetium, aliquando misi de Quinquepagicis et eorum complicibus querelas, ita tamen, ut contineret apud se (atque hoc quidem feci per annum semel atque iterum, non amplius!). In his si peccavi, peccatum fateor. Aliud si impingeretur, vix ferrem ab his, qui tibi dixerunt! Ais enim aliunde habere te, quod ad Bucerum scribam frequenter. Hoc ut negare nolo, ita ferre non possem, si quis diceret me scribere, quę conferuntur inter te et me. Quid putas? Et ego novi Germanos, et quidem tales, qui nobis favere vix possunt. Scripsit his diebus adulescens Helvetius ex Argentina: Esse ibi, qui plus quam gaudeant, dum audiunt cęsarem petiturum Helvetios. Ego in istos effunderem, quę apud nos geruntur clam? Si scirem ergo, quod me malę fidei hominem censeres, mallem silentium tuum quam malam de me suspicionem. Sed deus meliora de utrisque nobis. De concilio quod taces, miror. Adeo male instituta audio omnia: Quę decernentur Tridenti, his reliquos stare oportebit, ita nunc propemodum conclusum. Plura de his scriberem, si plus temporis superesset. Pręter morem enim hęc post coenam. Vale itaque in Christo feliciter cum Gvalthero. Basileę, 6. novembris anno 1547. Tuus O. M. D. Heinricho Bullingero, viro doctissimo, ministro Christi optimo, fratri in domino venerando suo.
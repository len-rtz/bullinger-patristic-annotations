Foelicis anni exordium opto amplitudini tuae in Christo Iesu, etc.! Quoniam ad inanes meas et petaces literas, vir doctissime et longe humanissime, tam blande et amice per dominum d. Vadianum, unicum (quod venia tua dixerim) Helvetiae ornamentum, me resalutasti et ad scribendum invitasti, inhumanum et ab omni mansuetudine alienum me facere existimarem, nisi eum animi candorem, quem propter humanitatis studia video mihi propensum, offitio aliquo vel literis studeam demereri. Etsi indignus sim consuetudine et familiaritate tantorum virorum perfrui, tamen id non virtuti aut eruditioni aut ullis meritis meis tribuendum, sed humanitati, comitati et mansuetudini vestrae, quae in vobis prae aliis virtutibus elucent, acceptum referendum puto. Siquidem verus studiorum fructus est iis esse moribus, quos omnes ament, eaque gloria praeditum, quae virtute comparata omnes homines in admirationem, studium atque emulationem sui invitet, rapiat et pertrahat. Nam ego istiusmodi viros, in quibus antiquae virtutis et integritatis vestigia expressa et elucere video, qualem profecto te in animo  meo esse iudico, tanquam numen aliquod amplector, amo et veneror, atque declaratus sum re ipsa, ubi occasio aliqua tuae humanitati inserviendi data fuerit. Iam multa non habeo, quae scribam. Nova ab hero petii, ut tibi communicaret, qui te quam offitiosissime salutat. Petit autem se excusatum haberi, qui rerum novarum nihil sibi nunc esse, quae vobis non sint notae. Ceterum Ulmenses ab imperialibus civitatibus defecisse certum est, et a caesare his conditionibus in deditionem accepti sunt, ut iure iurando confirment, primo ne ullum unquam foedus cum quibuscunque ineant; secundo ut possessiones sacerdotum, praeter ius occupatas olim, illis integras restituant; tertio ut iugo papistico sese sub-mittant vel sacerdotes et monachos recipiant; quarto ut auxilium adversus Turcas, si opus fuerit, mittant. Quae defectio quam periculosa sit reliquis imperii civitatibus, praesertim Augustae, futura, pro tua prudentia expende. Nam si has conditiones detrectabunt, undique hostibus septi, pedem extra moenia collocare tutum non erit. Si accipient, quanta piacula committent, quantum nefas in deum et homines parent? Quid vero aliud expectandum sit quam nobilis Germaniae exitium, quam restauratio idololatriae, prophanatio sacrorum omnium, abusus sacramentorum, denique Christi abnegatio. Quis est, qui dubitat? Ex Antverpia scribitur domino lantgravium cum Heinricho, duce Brunsvicense in vinculis retento, collocutum esse, inde se ad Mauritium ducem contulisse; item magnum pondus argenti colligi in Inferiori Germania et alteram partem annuorum censuum sacerdotum recidere ad restaurandum multo saevius bellum quam ante. Christus suam ecclesiam inter mille pericula conservet, gubernet et liberet! Vale. Calendis ianuarii 1547. Mathias Claudius, filiorum Hie. Saileri paedagogus, amplitudini tuae studiosissimus. Ornatissimo clarissimoque viro d. Heinricho Bullingero, Tyguri ecclesiae dei a concionibus, domino suo et patrono colendissimo. Tyguri.
Salutem in domino, Bullingere observande. Tuę literę cum Lutheri responso redditę fuerunt 2. augusti, quibus sane gratius et optabilius offerri potuit mihi nihil; video enim plane te amare nos et egregiis beneficiis vincere. Utinam liceat pensare ista officia, quę immeritis nobis cumulate confers. Bonę certe in vos et voluntatis et debitę observantię deerit nobis nihil; dominus suppeditet facultatem huic propensę nostrę erga vos benevolentię respondentem. Cęterum, quod nunc tam breviter et indiligenter rescribo, partim dabis huic festinanti tabellioni, qui preter expectationem hinc denuo ad vos redit, partim vero, quod superioribus diebus cum Anglico quodam iuvene ad vos scripsi et constitueram alias post aliquot dies rescribere cum nostro typographo Varnier affirmante se hisce diebus Tigurum petiturum. At pro tua humanitate ęqui bonique consules, quod, ut sum pręfatus, breviter admodum nunc rescribo. De ista loquendi forma „in vel sub vel cum pane accipitur corpus Christi“ credo apud plerosque adhuc controverti et potius logomachias quam necessarias disputationes serere quosdam in isto argumento. Nos, qui hic Christum prędicamus, ista non offendunt, tametsi concordię non admodum faventes hinc litigandi ansam arripere soleant; scimus per dei gratiam hasce loquendi formulas esse liberas et ecclesiarum edificationi servire debere. Iam nulla alia inter panem et corpus Christi unio quam sacramentalis, denique Luthero etiam confitente extra usum sacramenti panis nudum esse signum; postremo Lutherus nostras ecclesias ad talem loquendi modum non astringit. Ergo nos ista non offendunt; verum cuperem ex te cognoscere, ut vestri accipiant pręfatas loquendi formas. Proinde vestris ego ecclesiis gratulor, quod in domino recte se habent. Nostrę quoque recte se habent, si spectes liberam et synceram doctrinam, quę in illis intrepide predicatur et conservatur. Sed satan, proh dolor, facit, ut saturitas obrepat, et fit sectariorum hypocrisi, ut, qui neque frigidi neque calidi sunt, communionem ecclesię fastidiant. Sectarios voco potissimum non crassos anabaptistas, sed subtiles, qui, cum neque esse volunt Zwinglii neque Lutheri neque apertorum catabaptistarum neque papę, sui tamen sunt aliam ecclesiam, utpote magis pneumaticam expectantes. Ex illorum numero sunt aliqui apud nos Schwenckfeldio faventes et illi mirabili paradoxistę Franco, qui tamen non adeo multos habet favissores. Cui senatus consultum imposuit, ut ad Michaelis proximum alio commigret. Ut est autem chrestologus, impetravit denuo a senatu, ut ipse audiatur; pollicetur vero impudenter magis quam prudenter se velle plane pleneque suam innocentiam probare. Id vix puto illum recte prestaturum. Schwenckfeldius etiam non adeo multos habet, tametsi non minus noceat quam Francus. Vult perpetuo ille nostrum ministerium promovere, et tamen multas contra eum graves habemus coniecturas, quod non candide hoc faciat. Scis utrumque, et Schwenckfeldium et Francum, urbe Argentina iussos abire; hos tamen, quod nostrum est miserum fatum, recipimus in nostram rempublicam. Cum prędicatores resistunt, occlamatur nobis, quod doctis et bonis invideamus. At spero diem revelaturum nostram integritatem et, ne quid nobis blandiamur, candorem, fidem et vigilantiam contra Zoilorum nostrorum levitatem et hypocrisin. Schwenckfeldius novum quoddam dogma vult defendere, in quo asserit Christum glorificatum ut hominem exuisse rationem creaturę; impium non posse cum fructu auditorum evangelion et sacramenta ministrare. Hoc postremum scis Donatistarum esse. Sed de iis quandoque latius. Breviter ista in tuum sinum effundo, ut qui sciam te etiam miserari nostram sortem, qua fit, ut quidem nos exerceant tales hypocritę; at in domino nos non frangunt. Essent et alia tibi nova praesertim perscribenda, si non breviter nunc mihi scribendum esset. Hisce diebus Sinapius, in aula ducis Ferrariensis medicum agens, Grynęo nostro probe notus, ex Bononia, ubi clarissimum istic profitentem medicum Curtium salutavit, ad me scripsit quendam monachum Augustinianum Christum isthic docuisse, at Dominicastrorum improbitate in exilium protrusum; reliquisse tamen discipulum Franciscanum, qui nunc publice in templo Bononię Paulum ad Rhomanos profiteatur et protestetur se multis probaturum Dominicastros et sui similes hereticos esse, non Lutheranos. Misit et elegantem atque festivum dialogum de variis, quem hic excusum, si fieri potest, ad vos quandoque mittam. Ex Isnacensibus sociorum evangelicorum comitiis nihildum rescire licuit. Ferunt hic mortuum tandem esse illum Martis alumnum Geltensem ducem, pro cuius ducatu veluti Helena timendum est, ne multi sint digladiaturi. Sed cesso tandem, ut breviter scribam. Tuis in domino venerandis symmystis d. Leoni Iudae, Pellicano, Bibliandro et Megandro meorum symmystarum et meo nomine dicito plurimum salutis, et obsecro te, rescribe presertim de Leone Iudae, quem olim nostri huc libenter vocassent, an possit et a vestra ecclesia et ab ipso Leone impetrari, ut in aridam Sveviam se conferret atque Ulmensi ecclesię serviret; quidam bonus fautor insusurravit mihi facile nostros hoc tentaturos, si scirent Leonem ad Ulmenses animum habere. Bene vale cum ecclesia, cuius precibus maxime cupio commendatam esse. Raptim, Ulmę, 5. augusti 1538. Anglum Ioannem salvum cupio, si ad vos rediit. Parce αὐτοσχεδιαζοµένως scribenti. Martinus Frechtus. Eximie docto et pio d. Heynricho Bullingero, Tigurinę ecclesię fideli et vigilanti ministro, domino et fratri observando.
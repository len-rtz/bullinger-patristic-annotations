Gnad und frid mitt allem guͦten zuͦvoran, sonders furgeliepter, aller getruwester bruͦder. Ewere schreiben sind mir wol zuͦkomen. Sag euch deren flyssigsten dank. Diser bott hat mich by minem v[etter] C[onrat] Z[wick] gestert um ain ur gefunden. Habend die brieff mitt ainander verlesen. Und warlich baid yetzund vyl, sonderlich mitt schreiben, belestiget. Derhalb wirs allso abgetailt, das min vetter dem h. burgermaister ettlich sachen und ich  euch ettlicher ding berichten soͤlle. Mein l[ieber] vetter hat kain mangel nienerumb. Bevilcht mir, euch zum hertzlichesten und früntlichesten ze dancken. Ist ewerer getrüwen dienst mehr dann wol zefriden. Was er dem h. burgermaister schribt, sag er, sollind ir inn darum ankommen, das ers euch auch lesen lasß. Was dann ich euch schrib, das er vorhin nitt wisste, moͤgt ir ime aller ding eroffnen und anzoͤgen. Allain sagt min l. vetter, hab er yetz ettlich mal den mangel in ewern brieffen, das ir allweg schreibend, wir soͤllend kainen faulen friden annemen, dann er maint nun, man muͤsse gar kainn annemmen; dann sy werdind alle muͤssen faul sein, etc. Es schreibt ain guͦt man von Ulm, es seye deren ding glatt kains gehalten, das inen zuͦgesagt worden, wie ir dann diß und anders von dem h. burgermaister vernemen werdt. Das die 13 Ort sich ainhellig entschlossen und in empfaͤlch gepracht, Costentz nitt ze belegeren noch zuͦ beschedigen ze lassen, hat der herr burgermaister hievor in ainem brieff auch angezoͤgt mitt disem anhang, das sy Costentz uff irem boden nitt wellind belaͤgert lassen werden; welchs was es mittbring, wisst ir selbs wol zuͦ ermessen. Aber wir trauwend dem lieben gott, er werde unsß mitt sonder truwem, gnedigem bystand durch diß gefarlichait uber alle vermuͦttung vaͤtterlichen helffen. Ewer herren antwurt dem Frantzosen geben, gefellt unß uber die maaß wol. Der herr mehre und bestaͤte in euch alles guͦts! Man will aber sagen, der Frantzoß laiche mitt dem Turcken, werde auch nichts wider den kaiser fuͤrnemen, byß der Turck im anzug seye, wie man dann gantz vylfaltig und gloplich anzoͤgungen hat, das er empor seye. Das gellt hab ich empfangen. Mit dem Curio will ich, wie sich gepurt, handlen und im sein ungestümikait undersagen. Er ist aines ruschigen kopffs. Straussburg ist yetz uff Nüremberg beschaiden. Sorgen wol, sy werdind sich auch aussoͤnen lassen, aber mitt vyl bessern conditionen, dann den andern widerfaren, wiewol muglich, das sy vyllicht nitt konnend. Das wellt dem guͦten Hans Schoͤner anzoͤgen und inn von minen wegen freuntlich und bruͤderlich gruͤtzen mitt entschuldigung meines nitt schreibens, dann ich warlich weder zeyt noch muͦsß hab. Sagt im, seine schreiben seyen mir worden, und das ich seine brieff gen Augspurg verschafft habe. Sagt den ewern allen mitt wunschung gottes gnad vyl gruͦtz und guͦts von mir, und bittend mitt allen trüwen für unß und unser kirchen, das wir in seinen gnaden durch all diß schwaͤr anfechtungen kommen moͤgind und der herr Christus sein reych allenthalb erweytere und bestaͤtige. Damitt wellt allso fuͤr guͦt haben. Ich kan ye diß mal nitt baß. So vyl ist ze schreiben! Hapt mich und unser statt allzyt in ewern treuwen und christelicher sorgfeltikait eingeschlossen. Datum den 11. martii 1547. Die hoptleut seind noch hie. Haltend sich wol. Dietrich Marcellen sach wellt nitt vergessen! Es hat min l. herr und bruͦder, ewer Gvaltherus, kurtzverruckter tag dem Hans Widerhuͦben zuͦ Sanct Gallen under anderm geschriben, er höre, das Costentz noch uffrecht seye und sich dem kaiser nitt ergeben habe; er höre aber daneben wol, das die sach sunst mitt Costentz faul seye. Bitt ich euch gar fruntlich, an im mitt fuͦgen zuͦ erfaren, wie er doch soͤlichs gemaint habe, dann es wundert unß sehr ubel. Bitt euch aber, wellt mich darinn nitt vermaͤren, dann es hat ursach. Hiemitt schick ich euch auch ewer drey brieff widerum. Sag euch flyssigen, hochen danck. Man will sagen, das des kaisers sun herausß ziech, wie in Myconii literis, etc. Wann der Sophoyer ain solich volck brechte (das ich doch nitt glouben kan, dann gantz Hyspanien nitt so vyl vermoͤchte meines erachtens), wurde muͤhe und arbait. Der lieb, truw gott verlich zytlich und ewigen friden. Es wirt ausß Ulm und Augspurg geschriben: Landgrauff soll sein tochter dem jungen hertzog von Brunschwyg geben haben; das mir doch noch gar unglouplich ist. Wa es aber war, were vyl darausß ze nemmen. Speramus meliora (hoff, seye nitt war) Den romischen koͤnig soll gottes gwalt troffen haben. Die Behem sollen im all hilff abgeschlagen und sich zuͦ Prag ain ernstlich empoͤrung zuͦgetragen (ist ungwysß). Engelland soll gewisslich tod sein, und sich der kaisser etwas mitt Engelland understehn wellen; dessglichen och Franckreich. Der allt konig auß Poland soll auch dahin sein, etc. Dessgleichen sagt man ouch vom Papst. Duco de Alba hat ain hartes feber. Naves und Madrutz sind dahin, wie ich nehermal geschriben. Was der kaiser zuͦ Regenspurg, Noͤrdlingen, Dinckelspychel, etc., fuͤr knecht gehapt, hat er yetz all hertzog Mauritz geschickt. Der Schnabel von Pregetz nympt vyl deren knecht an, die by den unseren gewesen. Sterckt seine fenlin treffelich, alles uff Sachsen. Dem will man den garuß machen, aber der lieb gott waist im wol recht zuͦ thain. Uff mentag letsten februarii sind die 900 knecht zuͦ Augspurg einzogen. Habend sich erstlich muͦtwillig bewisen, aber ir obrester, Bernhart von Schounburg hat sy hart gestrafft und an lyb und guͦt verbotten gegen kaim burger ze muͦtwillen. Allso, schreibt man, haltind sy sich yetzund gantz still. Die von Augspurg sampt dem obersten schliessend die vier hoptthor auff und zuͦ. Die andern haben sy beschlossen und die von Augspurg allain die schlussel darzuͦ, etc. Die knecht, so zuͦ Bibarach gelegen, sollend auff yetz freytag verruckt und all hingezogen sein auff Nurnberg. Der mehrwirdig vatter, abbt von Wyngarten (dignus, qui praeceps detur in mare), ist kaiserlicher comissarius an die oberlendischen stett, das strauffgellt inen uffzelegen. Hat zuͦ Bibarach angefangen. Die sollen zuͦ strauffgellt geben viertzigtausend guldin. Doch uff ir trungelich bitt, soͤlichs ze milteren, dann es nitt in irem vermoͤgen, hat er inen hoffnung uffthon, es mochten die zechne aberbetten werden, aber nichts von den 30000fl. Die mussind in 14 halb ligen, darnach glich das ander halbtail. Wie maint ir, das man die anderen anlegen werde, diewyl man diß klainfuͤg commun dermassen beschwaͤrt? Es ist nichts dann das gewisß, grundtlich verderben aller diser stett vor ougen. Der truw gott welle doch gnedigs einsechen haben! Item, der hertzog von Wirtemperg hat kurtzverruckter tag ain aignen botten hie gehapt und begert ze wissen, wie es under den Aidgnossen stunde, dann inn anlange, das sy gar unainig und wider ainander uszogen  seyen. Er ist hütt acht tag zuͦ Ulm gewesen ettlich stund, eh der kaisser verruckt. Hat im aber nitt konnen zuͦ fuͦssen fallen kranckhait halben. Hat in ain sessel sytzen mussen, sich entschuldigen lassen. Item, grauff Friderich von Furstenberg ist kurtzverruckter tag anhaim gewesen und aber gleich widerum verritten. Hat gar ernstlich seiner l. hausfrauwen gnadet, gesagt, es werd der krieg erst recht angehn, und seye inen ain haiß bad ubergethon, allso das sy sich ouch etwas besorgen. Item auff verschinen sampstag ist by Engen durch vier reuter unsrem burger ainem sein knecht nidergeworfen und ime hundert guldin, ouch ettlich schuldbrieff (war fuͤr 400 fl.) genommen und zuͦ im gesagt worden, er dorffe die schulden nitt mehr inziechen; sy wellinds inziechen! Und soͤlle seinen herren sagen: Diß seye der anfang; bald muͤssind sy deren sachen noch vyl und boͤser erfaren. Item, es ist ain kriegsknecht hie by herrn Sebastian Schertle gewesen und im anzogt, wie die Sachsischen dem marggrauff Albrechten, alls er mitt 12 fendlin knechten und 1000 reutern dem h[ertzog] Mauritzen zuͦ ziechen wellen, alles volck erlegt haben und nitt uber vier oder funffhundert davon kommen seyen. Hat ime all sachen so gloubwirdig anzoͤgt (dann er nach seiner sag selbs auch dabey gewesen), dann im der herr Schertlin aller ding glouben gibt. Der kaiser ist yetz in seinem abschid zuͦ Ulm von ettlichen, ouch von dem bischoff zuͦ Augspurg, angesuͦcht worden, er welle verschaffen, damitt man doch den allten christen zuͦ Ulm all tag nun ain mess halte. Daruff er dem bischoff geantwurt: Wann er nichts notwendigers dann diß anzepringen habe, soͤll er nun ruͤwig sein (ist war)! Es hat ouch kaiser  under anderm gesagt: Papst hab bysanher seines gefallens gehandelt mitt ime, aber yetzund welle er ouch seines raths pflegen, wie allem ze thain seye! Man hat den predigern zuͦ Ulm etwas bysß ingelegt. Kan noch nitt wissen, was es ist. Wills wol erfaren. Die psalmen sind verbotten, das man sy in heusern und uff der gassen nitt singen soll; aber den „Hensle auff der scheyterbeyg“ darff man wol syngen! Wellt mich berichten, was in ewerm ehegericht bruchig seye. Im fall, so ain ehbruchigs geschaiden wirt von seinem gemachel, so er des begert und darnach sich mitt ainem anderen gmachel versicht, oder blybt onvermechlet, will sich aber mitt dem bruchigen weyter nitt versuͤnen lassen, ob man in soͤlichem fall dem ehbruchigen ouch erlobe, das es sich mitt ainr andern person verhüre. Dann es wirt vyl davon disputiert, diewyl man ehbrecher und ehbrecherinen nitt abweg thuͦt, als man billich sollt (dann damitt bedoͤrfft es diser frag nitt). Mainen etlich, diewyl man sy leben lasst und sy glich so wol angefochten werdind als ander leut, das es unbillich were, inen die eh abzestricken und sy in die gewissen fahr anderer unluterkait setzen; und es muͤsse irenhalb ouch allweg war blyben: Melius est nubere quam uri. Die anderen mainen, sollte man sollichs gestatten, wurde man dem ehbruch ain groß weyt thor uffthain, dann mancher wurde sin eh brechen, damitt er sinem gmachel ursach gebe, der schidung zuͦ begeren, und er darnach ouch ain andere, die ime darzuͦ gefellig, nemmen dörffte. Das ist nun gewisslich war. Darum wellt mir zuͦ wissen fuͤgen, wie es by euch  gehalten werde. Der Studleren hat mans (waͤn ich) uch by leben ires mans erloupt. Dann man hat vor jaren hie ain weyb von ires ehbruchs wegen von dem mann uff sein beger geschaiden. Die hett gern ain andern mann gehapt, aber soͤlichs nitt erlangen moͤgen. Allso hat sy nichts dest weniger ainen hie genommen. Ist nitt burger, aber doch ain karrknecht hie, mitt nammen Thoma Dieterich von Bätershusen, und mitt im zuͦ euch gen Zuͤrich zogen, allda zuͦ kirchen gangen kurtzverruckter tag. Bringt ires kirchgangs schrifftliche urkund. Hat vermaint, allso hie zuͦ belyben, aber myne herren habend sy baide usß der statt ziechen haissen. Item yetz tragt sich ain fall zuͦ, das ainer ain tochter hindergangen, ir die eh versprochen und darnach ouch mitt ir die werck geuͤbt, darnach aber ir nitt gewellt hat; derhalb sy inn vor meinen herren fuͤrnemmen muͤssen. Hat man so vyl in der sach erlernet, das man sy zuͦsamen gesprochen, daruff aber er sich von stund an von der statt hinweg gethon und der urtail nitt hat geleben wellen. Habend in mine herren ettlich mal, als irem burger, zuͦ empotten und verkuͤnden lassen, das er sich zuͦ seinem weyb thuͤe, mitt ir zuͦ kirchen gange und alles anders thuͤe, das aim biderman gepure; aber er hat nie gehorsam sein wellen und das burggrecht uffgeben, etc. Nun mittler zeyt seines ausplybens ist sein weyb an ainem dienst gewesen. Hat allso von ainem ledigen gsellen ain nachstrengen ge-hapt, das sy von im geschwengert worden. Sobald ir mann soͤlichs gewar worden, der doch wol in zway jaren nitt hie gewesen, ist er kommen, hat des burggrechts widerum begert (hats von newem alles, zunfft und burgrecht, kouffen muͤssen), und glich darnach hat er begert, das man inn von seinem wyb, die im vor zuͦgsprochen worden, schaiden welle, diewyl sy bruchig an im worden seye. Da mainend ettlich, diewyl er ungehorsam gewesen, ouch nitt by ir belyben seye, und ir allso zuͦ soͤlichem ursach geben, soͤll er des nitt geniessen, und im selbs die schuld geben, und das weyb behalten. Sonst wurd im mancher mehr allso thain, vom weyb louffen, und sechen, ob sy sich vyllicht vergienge. Ander mainend, es were unbillich, das er ain wissentliche ehbrecherin behalten und mitt ir husen muͤsste. Man moͤg in wol hart darum strauffen, aber das wyb im nitt uffbinden. Was nun by euch in soͤlichem fal gesprochen werden mochte, wellt mich berichten. Dann es sind argumenta uff baid seyten. Aber ewer iudicium wellt mir paucis ze wissen thain. So bald ir koͤndt, wellt mir davon anzoͤgung thain.
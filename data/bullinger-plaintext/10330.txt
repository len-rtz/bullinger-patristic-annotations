S. Laetor, dum boni viri tolluntur in sublime, quod factum apud te hac misera tempestate scribis. Faciat deus, ut res cedat in gloriam suam. De comitiis Augustanis nondum quicquam comperti habeo. De foedere autem inter pontificem et Gallum illud audio: Convenit, ut rex Lutheranismum extirpet apud suos et a sorore incipiat; hanc si non possit abstrahere, in exilium eiiciat. In hoc pacto si fortis sit, promisit papa ex rege imperatorem se facturum, tum et novum regem Ro[manorum] creaturum. Ut autem pontifici satisfieret aliquo modo, aiunt mox duos fratres et sororem Farelli submersos a rege. Pontifex contra caesarem hoc habet: Hunc promisisse de concilio, quae non praestiterit, item de Germania domanda, quod nunquam tentaverit, quamobrem aliter se contra nequaquam agere posse. Vide, mi Bullingere, concilium, tale nanque, qualis fuisset disputatio Badensis, si eo venisset Zuinglius. Haec omnia vir dixit quibusdam ex primoribus nostris, cui nihil regis fuit hactenus incognitum. De auri pondere fac me certiorem, postquam tu factus certior fueris. Vale cum tuis et fratribus omnibus, in primis Utingero. Basileae, anno 33 mense decembri. Os. Myconius tuus. Domino Heinricho Bullingero, charissimo fratri et domino suo. ZÃ¼rich.
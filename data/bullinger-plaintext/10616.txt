Gott mitt unns. Amen. Min herr und bruͦder, min husfrow hat den segen gottes, mir zuͦ Zürich durch m[ine] g[nedigen] h[erren], üch und ander geben, mit fröden empfangen. Gott segne für hin. Ich rüst mich fast, wais aber nitt, ob ich vor Jacobi kom, wie ich lieber morn; doch wils gott dann etc. Disse bede menschen sind willens, och inhe; doch acht ich, wenn ich inhe kom, werd ich mitt üch irthaib handlen, burgkrecht und huses, die wil still zuͦ halten, damit es im hie nitt nachtail bring. Ich hab im verbotten, sich nitt zuͦ mercken lassen gegen yemand, dann gegen üch etc. Item ob mir min herr maister Kaspar, maister Hab etc. ain hus empfangen, möcht er mich by zöger wissen lon, und ob es nitt fersumpt, daß der zins erst Jacoby angieng ongfar. Dann ich acht, si habend ghandlett etc. Ittem min burgkrecht hab ich geoffnet, wie wol empfind, daß man mich wol liden und etwas bedurens darab, so wirt doch im grund erkent die nott etc. Die nächsten woch bin ich beschaiden für ain grossen rat, ergernus abzuͦlainen und ursach dar zethuͦn etc. Ittem ich hab mitt ernst eroffnet der fromen von Bernn schaden. Also hat man Franzist Studer gestern gen Bern abgferget mit 50 kronen, den armen lüten zuͦ brand stür, mitt grossem willen, gott lob. Item ich acht, Franzist werd für üch für Zürich herwert ritten etc. Item die sag, ain grosser tag zuͦ Wurms, air sagt, Münster halb, die ir botschaft da haben, ainen in air gulden kettin mit aim gulden krütz daran verglaitet. Item der lantgraff soll gwiss komen sin; grosse er ain ewigen gnädigen küng. Och sag, hertzog Uͦlrich well och hinab, der künig beger sin. Item sontag vergangen habend in Apenzell, an air kilwy zuͦ Urnäschen im dorff, dem ainen den kopff abghowen, vom lib gfallen; der ander och nach ab. Item air im Rinthal sontag sich erhenckt, ain guͦt alt from man geacht. Min frow und ich gruͤssend üwer hus gar guͦt. Wo ir yendert zuͦ mim hern Rösten komend, so danckend im; denn ich wais sin ernst ghept etc. maister Kasparn, Haben etc. Actum, yl, S. Gallen, mitwoch, den abend der gedächnus der uffart Christy anno 1535. jar. U[wer] williger Hans Vogler. An min gelieptten hernn und fründt, Maister Hainrich Bulligem, prediger, zuͦ handen.
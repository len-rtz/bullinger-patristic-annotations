Salutem, amicorum integerrime. Quod nullam occasionem me salutandi ac docendi omittas, gratiam habeo, cum per Westenburgum Coloniensem amice scripseris. Me quidem, virorum optime, dominus hac hieme ter in lectum coniecerit et morbo hic grassanti exercuerit, uti circa natale conscripto testamento nil nisi mortem cogitabam. Amici ac vicini circumstantes uxorem sola patientia solabantur. Attamen misericors dominus sua misericordia meam miseriam piorum precibus protraxit. Faxit idem, in utilitatem ecclesie sue vita hec senilis cedat. Nondum integritati restitutus sum, quod quidem non spero. Attamen templum accedo et nedum suggestum ascendi, sed ad gradus chori sedeo et semicirculo me contineo, unde voluntatem domini mihi commissam denuntio. Edo quidem et bibo, absque tamen appetitu. Sentio me monitum a domino ac mortis nuntium accepisse. Spero tamen meliora, si estas redierit, cum impatientissimus sim frigoris. Precor, pro me ores, fortificet me in ecclesie sue utilitatem. Incrudescit hic fanatica opinio anabaptistica et optimates, rectores ac nobiles regionis, infecit, et a propheta eorum edictum acceperunt non audiendi nos neque templa visitandi. Hoc ferunt maiores et, quantum sentio, vellent nos omnes pulsos, ne arguantur ac eorum avaritia reveletur. Potest hic omnia tinniens oratio. Credo te a Samuele, optime spei iuvene, accepisse, que apud nos viderit et audierit. Cogebar tum ob simmiste absentiam bis ante prandium contionari. Tractavi hominem ac Gerardum pro nostra mediocritate. Scripsi ministris ex tempore. Spero, boni consuluerint, que simplici animo scripta erant. Nunc per te ac Rodolphum velim ministros omnes salute bona beatos, cum non vacet nec valeo. Doleo ecclesiam suo pastore destitutam Megandro; sed mortales nos in mundum ac hospites creavit altissimus. Cordi imprimendum, nobis ad nutum domini hinc solvendum, ac gratie agende de hospitii commoditate. Hic fama fertur, sed incerta, m. Lutherum vita defunctum. Quod si verum fuerit, pacem sperarem, ni quidam in verba magistri coniurati victoriam plus ac veritatem desiderarent. Oro vos per Christum, unicum mediatorem, si forte rursum in arenam descendere contingat, christiane modestie ne obliviscaris. Non vult Christus nos vincere neque in nostra innocentia ac cause puritate, neque in adversariorum cecitate, sed ipsi confidere. Ipse suam causam defendit semper et defendet. In timore domini reddenda ratio nostre spei; attamen victoria in manu domini. Nosti, virorum candidissime, pertinaces hereticos nunquam humana industria victos, sed oratione, ieiunio vero non carnali sed spirituali, cum homo suum offitium agat ac incrementum domino acceptum ferat. Boni consules, scio, meum monitionem rudem, cum cor noveris, ex quo procedat. Vale et me tuis precibus deo commenda. Postridie annuntiationis Marie anno 46. Tuus Hermannus Aquilomontanus valetudinarius, minister ecclesie Domus Senum. Martinus Bucerus prolixis literis reverendissimo d. a Lasco, viro vere nobili ac celesti doctrina praedito, suam inconstantiam et Lutheri opinionem defendere conatus est. Cui dominus pro innata lenitate respondit. Miror hominum inconstantiam; sed vincere cupimus et gloriari, non doceri, quasi omnia nobis tradita ac veritas a nobis occupata foret. Vale et pro me ora. Fidelissimo ac sincero verbi dei ministro d. Henrico Bullingero, ecclesie Tigurine pastori, suo praeceptori.
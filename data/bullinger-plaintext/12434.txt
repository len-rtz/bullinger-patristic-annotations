Gratiam et pacem. Accepi epistolam longe gratissimam fratris tui, domini mei colendissimi, simul etiam tuam, Ambrosi, frater charissime, et ago tibi gratias. Vidi excusum quaternionem de fato Lutheri beatae memoriae, ac non invideo ipsi tale epicędium. Quisquis is est, qui scripsit, beguttarum et delicatulorum mortes calamo usque adeo elumbi et molliculo exequeretur. Alia et magis fortia graviaque merebatur Lutherus, qui, tametsi suos habuit naevos, magnus tamen et fidelis et sedulus et fortis fuit in domo domini. Sed exactiora dignioraque expecto a prudentioribus. Non sane quod ego meliora expectem a quibusdam post fata Lutheri, ista scripsi, sed quid alii sperent, commemoravi. Scio, scio multos esse et imperitos rerum et temerarios scriptores, qui iam prosilient et ex mala caussa sua pessimam facient. Das muͦß man lassen geschaͤhen uff sin zyt und maaß. Interim synceritas doctrinae non erit prodenda aut sub pedibus quorundam non ruminantium in stercoribus relinquenda. Quod de B. scripsi, certe ex animo scripsi. Non possum aliter sentire. Habeo caussas graves, ac non ignoro, quid tu sis iudicaturus, si animus libere et plene esset excutiendus; sed quae tibi dico, non omnibus dico. Illud tamen hic addo: dolere me ex animo, quod tot habet ille suffragatores. Hinc colligo, quomodo quondam in veteri ecclesia inter multos eruditos viros veritas fuerit obscurata, etc. Dominus illuminet nos spiritu suo illustri et vere sancto. De Curione scribet d. Theodorus et ipse Curio. De tua fide nihil dubito. Tu perge talis esse, qualis fuisti hactenus. Remitto nugas de Pseudofriderycho, quem omnino talem esse arbitror, qualem rex Rodolphus, Habspurgi comes, non procul a Colonia igni frixit. Utinam Germaniae illud domini frequenter occurrat: „Ego veni nomine patris mei, et non recipitis; si alius venerit suo nomine, illum recipietis“ [Joh 5, 43]! Dominus servet te ac tuos omnes. Tiguri, 22. martii 1546. Bullingerus tuus. Si literas meas Augustam scriptas nondum ablegasti, huic dato; proxim[e] petet Aug[us]tam. Expecto iudicium tuum de libro meo, et avidissime quidem. Lieber, berichtend mich, ob doctor Mennißhofer noch laͤb. Min herr burgermeister Lavatar hat gar grossen glouben an inn. So er noch vorhanden, doͤrfft er imm wol ettwaz umb radt zuͦschriben? Lassend mich ein antwort wüssen. Praestantissimo viro d. Ambrosio Blaurero, fratri suo incomparabili. Constantz.
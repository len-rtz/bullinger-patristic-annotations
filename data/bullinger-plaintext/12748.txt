S. Quod aliquot iam diebus ad te nihil scripsi, venerande pater, non mea negligentia, sed tabellionum, qui certi essent, inopia factum est. Nunc autem, quoniam commodum hunc nactus sum nuncium, pauca de rerum praesentium statu dabo, quamvis non dubitem, quin omnia haec prius resciveris. Tamen, ne meo ego defuisse videar officio, ea, quae mihi cognita sunt, communicabo. Postquam frigus illud magnum, quod et apud vos fuisse non dubito, divina providentia incidit, neuter exercitus istud sustinere diutius valens de abitione cogitarunt. Magnus enim militum numerus nudorum sola frigoris vehementia in utrisque castris periit. Sed metuens utraque pars, ne (sicut  plerumque fieri solet discedentibus ita a se invicem exercitibus) ab altera parte magnum acciperet in fuga damnum, tam diu sustinuerunt, ut inauditum sit in tanto frigore tantas copias sub diu castrametasse. Tandem caesar in vicinum, ut audio, collem se subduxit, non ut discessurus, sed velut locum magis munitum occupaturus. Nostri contra rebus suis dispositis exercitum sunt partiti: Electoris copiae versus Gmünd, langrafius cum Wirtenbergense Stugardiam versus, Schertlii milites ad Heidenem (quod etiam sub imperio Wirtenbergensis est) profecti sunt langrafio in discessu postremas tenente. Is non ignarus earum, quae futurae essent, rerum, sic exercitum duxit instructum tanquam a tergo cum hoste praelium initurus. Bombardas acie occlusit, equitum turmas ordine disposuit sicque movere loco coepit, ita ut, si singuli milites tantum se verterent, iam in instructa contra hostem starent acie. Factum hoc 22. novembris. Crastina insecuti eos caesareani multis equitum millibus postremisque ordinibus iamiam imminentes. Illi conversi et aperientes aciem tormentis tanto fragore omnibus in eos immissis irrumpentibusque langrafii equitibus sine mora eos in fugam pepulerunt et usque ad Laugingam insecuti sunt, et, ut audio, non minus 2000 caesareanorum desiderata sunt, pauci nostrorum. Tantusque tremor in universo caesaris exercitu obortus, ut ipse caesar tantum cum 8 equis ex primo fugiens aggere in oppidum se contulerit. Omniumque testimonio contriti essent omnes totumque negotium confectum, si vel hac hora nostri vel potuissent instare vel (meo iudicio) si voluissent. Cum ad portam Lauginga[e] venisset imperator, ita in angustiis pressus est (sicut quidam nostrorum retulit, qui, cum tum esset episcopus in castris caesaris, una cum ipsis fugere et saluti suae consulere coactus est - is simu[l] cum Carolo Laugingam venit et, sicut omnia gesta, bona fide retulit), ut tantumnon expirarit. Unde rumor apud nos toto iam octiduo increbuit ipsum mortuum, et multi magna deponunt. Quod si certum esset, o quas grates ageremus deo nostro! Quod miraculum maius potuisset hoc tempore fieri? Hoc me solatur, quod, licet non firmiter ipsum mortuum esse credam, mortalem tamen esse certo sciam. Dubitant etiam domini nostri; ita ab omnibus scribitur civitatibus. Dolum tamen subesse non incredibile est. Si vivit adhuc, utinam domino vivere discat tandem, non suo antichristo! Interim elector Gmünd (civitatem prorsus antichristianam et sanguinariam, cum negaret ei transitum et vi resisteret) vi expugnavit et coepit. Quomodo eos tractarit, adhuc non certum habeo quicquam. His diebus fama fuit Noͤrdlingam a caesareanis captam; item Dinckelspühel. Sed nec hoc certum. Aiunt item Bürensem exercitum proficisci versus Rhenum eosque iam langrafium sequi, si quo modo posset cum illis adhuc congredi, priusquam Rhenum traiicerent. In oppidulis illis Gundelfingen, Laugingen, Dillingen, etc., pauci adhuc sunt caesareani; Werdae 300 equites et aliquot peditum cohortes. Intra 14 dies venere adhuc 1500  equi (equites vero vix 400 Neapolitani ad caesarem), quos iam per Bavariam versus Italiam redire certo narratur. In summa: Sicut nives ita uterque dissolvitur et diffluit exercitus. Et ubi nam sit caesar (inter vivosne an mortuos, an Noͤrdlingae, an Ratisponae, an Monaci), sicut varia sunt iudicia, ignoramus prorsus. Urbes etiam suos dimittunt milites paucis vexillis ad earum praesidia reservatis. Heri rediit demum Zollerus, qui et ipse veniam habet; sed iam prospiciet ei de alia conditione suus dominus. Pecuniam habet non multam. Conqueritur sumptum immensum, quem fecerit cum Tigurinis et Helvetiis omnibus ad ipsum divertentibus. Quod quidem ipsi facile credo, cum etiam mihi id contigerit. Quid cum Reinhardo, insigni nebulone, fiat, ipse nosti. Iam enim sui milites captivum eum secum abduxere ad Frawenfaͤld (ut audio). Metellin ille, cuius ope capitaneatum nactus est, cum hisce diebus fuisset Monaci et in itinere versus Augustam in ditione Bavari invenisset duos rusticos venientes ex castris caesaris cum karris, quibus commeatum in ea vexerant, vi eos omnibus spoliavit nummis neque id dominis indicavit nostris. Relatum hoc principi Bavariae (qui, qualiscunque fuerit in his turbis, neutrae tamen parti concessit alterius partis homines intra suos fines spoliari, quod praeconium multo iam habuit tempore), is iniuriam hanc intra suos fines factam his duobus ab Augustano capitaneo graviter questus est et capitaliter hunc accusavit. Nostri itaque domini eum in vincula coniecerunt. Quid futurum sit, ignoro. De Helvetiis heri ad Voglerum scripsit d. Seilerus, quod ad 5. decembris sint conventuri Thermis et de pace facienda inter caesarem et imperii  status consultaturi ea ratione, ut, si quae pars aequas renuerit pacis conditiones, se alteri parti omnibus viribus auxiliaturos esse. Verumne hoc sit necne, abs te expecto. Inhonestam pacem magis metuo quam belli honestum progressum! Pacem aequam ex animo desidero. Unde cum poeta dico: „Nulla salus bello. Pacem te poscimus omnes!“ Ego autem non video, quibus tandem conditionibus pax fieri possit, quas ferre possint ambae partes. Dominus eas solus novit. Is custodiat nos, ne tales recipiamus conditiones, quales cum suis Tigurini aliquando adversariis. Haec de rebus novis. Nunc pauca de fratribus et ecclesiae negotiis. De negotio, quod nobis fuit cum Caesare, illo Lutherano, proxime scripsi. Protracta est haec causa a dominis nostris occupatissimis alias. Habuit ipse cum suis sociis fautores non paucos nec parvos; omnibus tamen invitis abiit. Abominantur fratres Laurentium et Rodolphum, quod non aliter sint mulctati a dominis. Mihi quidem ex consilio Cellarii et d. Laeti videtur hac tempestate satis prudenter actum. Non enim magnas libenter turbas nunc excitant domini inter ministros verbi, ut eiicerent statim omnes nobis malevolos; nec esset consultum. Agimus domino gratias, qui tantum aurae iam nobis dederit, ut liberam habeamus spem tandem ad veram data occasione perveniendi puritatem; quamvis impossibile sit, ut in tanta hominum ex omnibus nationibus mercatorumque colluvie in unum omnes redigi possint stabulum, ut idem omnes sentiant. Sufficit, si maior pars sit syncera. Multum ergo mihi negocii est cum eis. Nam quandocunque audiunt Lutheranos esse potentes aliquid moliri, statim de deserenda cogitant et loquuntur vocatione, imprudenterque effutiunt apud eos, qui singula eorum verba malevolis sine ambiguitate deferunt. Accidit et aliud quid nobis proxime. Percepimus a quibusdam fieri privatas coenas dominicas; quod, me hercle, ignoravi ego hactenus. Ego itaque clam percontatus, unde hoc, quis hunc ritum introduxerit, etc. Respondit Cellarius ab initio discordis huius concordiae esse etiam concessum, ut, si qui prorsus sint clinici, qui aedes exire non possint jar und tag, illis licere exhibere coenas privatim, hac tamen ratione, ut parochus mensa composita actum habeat, sicut in templo fieri solet, nec solus etiam communicet decumbens, sed et familia et alii, quotquot adsunt corporis Christi membra - stare tamen penes parochum, ut, si quis ab eo petat, ipseque commodis rationibus decumbentem dehortari possit, liceat (seque Cellarius nunquam hoc facere nec facturum dicebat). Quod ego cum communicare cum fratribus inciperem, statim illi putantes se occasionem redeundi nactos, tantumnon me, qui resisterem nec tales ob causas ecclesias deserendas censerem, in suspicionem aliquam malam, quasi omnia ferre possem, trahebant. Proinde, venerande pater, peto et hac in re tuum (sine quo nec hactenus quicquam egi, nec posthac acturus sum) consilium. Ego quidem hoc apud me invenio, talemque mihi dedit dominus spiritum, ut multa cum constanti mansuetudine mala subterfodere et evertere consultius putem, quam re intentata prorsus arripere fugam. Et quid in hac urbe vel uno anno effecerim, testem invoco omnem ecclesiam. Maiorem profecto ego habui redeundi occasionem, cum omnes exacerbatissimis animis in me essent conversi, tam ministri quam cives alii, quos omnes integritate et simplici prudentia reddidi omnibus Tigurinis amicissimos et benevolentissimos. Coenam privatam celebrare nec mihi imponi patiar. Alios hoc facere tantisper fero, donec data fuerit commoda hunc morem mutandi occasio. Et profecto, sicut nuper etiam significavi, ulcus iam mollitum est. Statim speramus saniem omnem illam effluituram; at velle ante tempus exprimere nocivum magis quam salubre est. Didici ego demum Augustae, quid sit ecclesia et quid sit episcopum esse. Longe dispar hic ratio nobis est servanda modusque multum diversus ab eo, quem prius apud rusticos nostros secuti sumus. Studeo ego non nostram modo attrahere urbem in nostram sententiam (imo non nostram, sed christianam), sed et aliarum Sueviae civitatum ministris facio me familiarem, si quo pacto et hi iungantur. Nec multo labore opus esse video apud multos, in quibus hoc unum desidero, ut, quod recte intelligunt, aperte proferant. Apud alios contra, qui acerbiores sunt, artibus opus est, et talibus artibus, quales in suo canone ponit apostolus, cum ait: „Servum domini non oportet pugnare, sed placidum esse erga omnes, propensum ad docendum, tolerantem malos cum mansuetudine, erudientem eos, qui obsistunt, si quando det illis deus poenitentiam ad agnoscendum veritatem et resipiscant e diaboli laqueo“, etc. Quod meum consilium quomodo tibi placeat, aperte respondeas, oro, nec celes, si quid in eo desideres. Valde enim me vexat et excruciat illa rusticana et incivilis importunitas (gravius nihil dico). Invident mihi populi concursum; invident magistratus erga me studium, nam omnes consules singulis meis (nisi publicis impediantur negotiis) intersunt concionibus. Invident me concordem cum fratribus et symmistis vivere posse (quam eis eximere invidiam studiose laboro!). Utuntur meis libris, meis aedibus, meis vestibus omnes, meis pecuniis, meo apud dominos patrocinio. In summa me totum eis impertior. Sed dolet eis fortasse me iuvenem eis praeferri. Nam hoc apertis verbis Laurentius conquestus est: se nihil hic valere, nullum exhiberi ei honorem, nemini suam arridere vocem, etc. Accedit huius mali fax exitiosa, quod adversarii nostri unum hoc studebunt, ut nos in diversas trahant partes et perniciosam inter nos seminent discordiam. Quod ego, quantum in me est, fieri non patiar. Et hortabor etiam eos, sicuti hactenus diligenter etiam eos monui, ut caveant sibi. Haec, charissime mi pater, tantumnon flens in sinum effundo tuum! Tecum maneant haec, quaeso. Tuus sum, sicut nosti, totus. Scis (quod ego a Romano demum audivi reverso), quid in itinere de me dixerit Rodolphus, me non veritatem docere. Oh, non haec mihi excuterent lachrimas (iam a Lutheranis hoc audio - propter quod non doleo). Sed et a nostris dum haec audire cogor, cur non ex animo dolerem? Haeccine meorum sunt laborum praemia et quod tamquam fidelis ipsis praecursor paravi multis viam solus? Ego pro hac impudenti voce et maliciosa Rodolphi non tales ei reddidi, quales meritus esset, sed cum dolore supprimens dissimulavi, meas que inter caeteros libros ipsi communicavi conciones, quas verbotim scribo omnes. Quas ubi legit, interrogavi eum praesente Laurentio et Romano, quomodo ei placerent. Dixerimne veritatem, necne? Taxarimne vitia, necne idque gravitate senili, licet iuvenis? Carpserimne et refutarim errores, necne? Ille sibi perplacere respondit. Tum ego: „Parcius ista viris tunc obiicienda memento, sed ego tibi condono,“ dixi, „quia scio, quid tibi domini dixerint Tigurini, qui mihi scripserunt.“ Ille hoc unum in me reiecit, etiam alii aliquando dicendum esse, etc. Ex qua hora parum familiaritatis nobiscum habet. Quae res maiorem mihi parit dolorem quam ipsum bellum. Sperabam me amicos habituros, sed metuo, ne inimiciores sint futuri peregrinis. Ego nemini ne verbum quidem, nec Laeto nec Cellario nec Musculo. Spero enim annata mihi eos in viam redigendos mansuetudine et moderatione. Apud te solum haec dicere volui, ne fratri quidem proprio quicquam dicerem. Maneant ergo tecum. Non dubito, quin mox ex eis aliqui in pagos sint ablegandi, si vel aliquantulum modo turbae fuerint sedatae. Cupiunt et ipsi hoc fieri, ut pro arbitrio vivere possint. Iaciuntur in eos scommata crebra: Man sech wol, das inn ire wyber nitt lieb syend, quod domi eas reliquerint, etc. De Voglero hoc unum scribo: Impossibile esse mihi, ut eum in aedibus habeam propter earum exiguitatem. Dum mecum iam est Romanus, cogitur ipse extra aedes apud quendam amicorum suorum cubare vel apud fratrem suum, qui iam etiam hic agit. Promisi patri, sicut per literas me rogavit, ut duos tantum vel tres menses eum servarem mecum. Hoc praestiti et praestabo; ulterius eum mihi non obtrudat. Nam cogor ex honestate cubiculum illud (id solum habeo vacans) peregrinis servare quotidie ad me divertentibus. In me profecto alias nulla esset mora. Offeruntur mihi iuvenes multi, qui sub mea cuperent esse disciplina. Sed hanc solam ob causam eos recipere non valeo, quia hospitium nimis habeo angustum. Vellem d. Laeto haec obiter insinuares, si quo pacto de amplioribus mihi prospiceret  aedibus; id quod hac tempestate impetrare facile esset pfafforum domibus inoccupatis. Haec in praesentiarum. Festinat nuncius abire. Commendo me tibi tanquam filium. Haec mea boni consule. Vides, quantus in oculis meis sis, cui animum meum ita candide aperio. Vale cum omnibus tuis foeliciter. Saluta dominos patres singulos et fratres omnes. Salutat te Romanus, qui etiam hodie adhuc mecum est cum sua familia. Augustae Vindelicorum, 4. decembris 1546. Mitto hic pasquillum periucundum, si non typographus tam obscure excusisset. Ioannes Hallerus tui observantissimus. Clarissimo viro d. Heinrycho Bullingero, venerando suo patri. Tiguri. M. Heinrych Bullinger zuͦ Zürich.
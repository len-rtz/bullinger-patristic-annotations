Gratiam ac pacem in Christo domino nostro perpetuam tibi, vir doctissime, animo optamus. Ingratitudinis vitio merito reprehendendi sumus, qui tibi ob varios et optimos commentarios tuos, quibus epistolas divi Pauli, pręcipue Acta apostolorum, item divi Petri scripta nobis illustrasti, adeo ut hiis adiuti pii fratres intrepide sese divinis scripturis accomodant, nullam referimus gratiam. Sed ut hoc vitium diluam, mihi crede, optime Bullingere, multos non solum hic, sed etiam in aliis civitatibus finitimis, presertim in Bohemia, esse, qui tibi ac vestris ecclesiis optime volunt nihilque aliud quam summam felicitatem optant pręcanturque; adest igitur loco benefitii, quod vobis debemus, animus promptissimus, ut vulgo dicitur. Adulari nolo; scio, quam pie sepe apud me de vobis vestrisque sentiant ac iudicant ecclesiis, sollicite interrogando, num quid novi scripti vel Tygurum vel Basilea nobis miserit. Teruntur iam manibus meis commentarii tui in Acta apostolorum, quos mihi ante sesquiquartum annum in simbolum perpetuę amititię misisti, deinde commentarii in epistolam ad Romanos, in utramque ad Corinthios, Galatas, Ephesios, Philippenses, Colosenses, Thesalonicenses, Timotheum, Titum, Philemonem, in utramque Petri, ad Hebreos, item aureus libellus De Testamento seu foedere dei unico et eterno, item Utriusque in Christo naturae et De offitio prophetae. Sed non contigit omnibus fratribus uti istis commentariis propter paucitatem exemplariorum; nam pauca advehuntur, quid cause sit nescio. Priori anno 1536 nihil te in lucem misisse videmus nisi commentarium in epistolam ad Thessalonicenses cum reliquis, quos mense ianuario edidisti. Speramus Francfordienses nundinas iam appetentes nobis nonnihil vestrorum scriptorum allaturas. Haec quum paucissima ad te, charissime Bullingere, scribere volui, ut certus esse possis nos constantes esse in verbo dei vestraque scripta unice apud nos habere pondus. Caetera scribam ad Theodorum germana lingua, que mihi paratior est ceteris, nec mirum; nam obrutus sum multis negotiis civilibus. Salutant te ac tuos comministros alii fratres extra Zitaviam: Iacobus Mraczek, scriba apud Nimburgum super Albim fluvium, Bohemus, Nicolaus Bitensis, scriba apud Turnoviam, et ipse Bohemus, Franciscus Boarius, senator apud Lubanum, Ludovicus Flosselius, eiusdem civitatis civis, qui omnes cum aliis fratribus optime vobis volunt, et te in Christo plurimum valere opto. Orate deum pro nobis. Datum Zittae, 15. die mensis februarii anno ab orbe redempto 1537. Osvaldus Pergenerus etc., ab epistolis publicis. Doctissimo iuxta piissimo viro domino Henricho Bullingero, verbi dei Tigurinę ecclesię ministro fidelissimo, domino suo observando et fratri in Christo charissimo.
Gnad und frid von gott etc. Geliepter herr und bruͦder, ich han ewr schriben vernomen, wie das ein geschray by uch sy, ein lobliche statt von Bernn sye des willens, dem khunig von Franckrich zuͦ zeziechen etc., darvon ich gantz und gar nit weyß, ouch nit gloub, das ein ersame obrikheitt iro das nie hab lassen in sinn khomen, wie wol ein statt von Bernn in grosser sorg und gfard statt von wegen des new gewunnen land, darum iren von nötten die ougen wither uff thuon dann andere. Das ich aber ye hab verstanden heimlich oder offentlich, das yemant sich wölle in muͦtwilligen krieg begeben, weder kron von Franckrich noch ander lütt zuͦ schützen, mögent ir frölich glouben, das es nit ist, wie wol niemant khan lougnenn, das, wo der kheyser sin fürnemen sol erstattenn, das ein statt von Bernn onersuͦcht nit wiert beliben. Der predig halben wil ich uch die warheit nit verhaltnn: Der kheiser und der küng send glich guͦt, fiendt des heiligen evangelii, fiendt der friheit, wie wol einer mer mag schaden dann der ander, besunders dem tütschland. Nun send wol in Bärnn, die wol möchtnn lyden, das des Frantzosen sach oben stiend, da mit ob ein statt von Bernn dest besser frid, ouch das gantz Tütschland, möchti uberkhumen, nit das si sich darum in unnotwendigen krieg wollen begen, sunder uff gott wellen warten. Dar gegen so findt man, die ouch wol am kheyser, und da hat mich wellen bedunckhen, sy wellen den kheyser so vil fürderen, dar durch sy in selber glüent kolen under die füeß trächen. Und han ich 6. iulii gepredigt, erstlich die underthanen vermant, das sy uber das verbott nit wellen sich ungehorsam erzeigen und us irem vatterland loffen in frembd krieg etc. Der obrikheit han ich gsagt, si haben guͦt christlich satzungen, by denen sollent sy stieff beliben und sich niemant beladen, sunder ires lands warten, sich uff khein parthy begenn, niemant hinderen, niemant fürdernn; dann wan sy sich doch wölten parthyen, das aber nit recht wäre und sy nit thuͦn sölle, so hetten sy mer glimpf, sich uff dises mal uff des Frantzosen sytten dann uff des keysers, ursach das der Frantzoß uff dises mal nit anficht, sunder wiert angefoechten, und hatt des friden begert; ein gantzi eidgnoschafft hatt darum geworben, aber nit erlangt; so muͦß er sin vatterland schirmen uber recht bott. Anders teyls so sye der keyser, der den evangelischen khein friden welle zuͦ sagen. In sin erbland verbrenne ers wie ouch der künig, aber in den fryen furstenthuͦmen und stetten muͦß uber das ouch in gfärden ston gegen dem keyser. Das drit sye des new gwunnen land, umb dessen willen sy in offner väch standen gegen dem hertzogen und gegen dem keyser als sim helffer etc. Aber sy sollen sich niemants an nemen und sich unpartysch haltnn und sorg han für die iren. Sollichs han ich uff den andern tag widerum repetiert und mit ustruckten wortnn gsagt, sy sollen mich nit verstan, das ich inen hierinn well ursach geben, in den krieg zuͦ ziechen, sunder ich well, das sy sich darvor solle huetten und sich kheiner parthy an nemen, sunder irs land wartenn etc. Aber min untrewe bruͤder, do sy marcktend, das ethwas mißverstand welt erwachsen, wie sy pillich soltend wasser han zuͦtragen und das fewr gelöscht, so hand sy den blasßbalg redlich gebrucht, da mit das für grösser wurd; sy meinten, sy hettenn jetz zitt sich zerechnn, besunders Batt, gott geb im sin lon. Ich mag wol gedencken, das sy es hin und wider schriben; solte ich aber khinden hinder die sach khomen, so solt all welt innen werden, das sy mich hetten schantlich an gelogenn. Darum ist es von gottes gnaden noch witt darvon, das man sich ein kriegs werde beladen, der uns nitt an gatt, es were dan sach, das es mir verborgen were; ich gloubs aber nit und trewes nit minen herrnn. Darum so blibt man stieff, wie ouch recht, by den satzungen, die man der kriegen halb gemacht. Grüetzent mir min lieb herrnn und brüeder all. Ewrthalb ist wol also ein gschrey gangenn, aber frum eren gloubig lütt hand nit daruff gsetzt; mir hand deren gschrey mer gehört. Datum Bärn, 28. julii 1544. Mitto ad te dictata Telamonii, quae praelegit iuventuti nostre, ut videas, quibus neniis concutiatur ecclesia nostra et cum quibus nobis sit dimicandum assidue, ut iudices et, si fieri potest, iudicium tuum ad nos mittas propediem. Ioannes constanter pugnat, modo prudentiam fortitudini iungat etc., qui te et reliquos fratres plurimum salutat etc. Erasmus Ritter, ex animo tuus. An den frumen, wolgelertnn herrnn Meister Heinrich Bullinger, predicanten zuͦ Zurich, sinen lieben herrnn und bruͦdernn etc.
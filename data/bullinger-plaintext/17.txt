S.D.P. Te tuosque valere, charissime pater, summopere gaudeo. Ego cum meis itidem optime valeo gratia dei. Quod me angebat, hoc fuit: Vir (in quo primum seu gradum seu personam statuebam) potest habere matris (quam alteram ab hoc personam faciebam) suę fratris, hoc est avunculi sui (qui mihi tertius iam erat) filiam, quę quarta ab ipso viro persona videbatur. Idem vero non ducere potest uxoris suę (quam hoc loco tantum a viro quantum matrem viri divellebam) sororis, id est siner gschwygen (quam non minus iam a viro quam avunculum distare iudicabam) filiam. Et, ut magis, quid senserim, liqueat, sic ordinabam: 1. vir, 2. mater huius, 3. matris frater vel avunculus, 4. avunculi filia. Rursum 1. vir, 2. uxor viri, 3. uxoris soror, 4. sororis istius filia. Iam, quia avunculi filia und der gschwyen dochter mihi paribus distantiis a viro distractę viderentur, mirabar, quo pacto permissa avunculi filia prohiberetur der gschwyen dochter, praesertim cum hęc viro solum affinitate, illa vero consanguinitate iuncta esset. Nunc demum sedula inquisitione facta vidi non pari longinquitate a viro uxorem removeri cum matre viri, et matrem a viro quidem numerari gradum, uxorem vero ipsius non itidem. Propterea, cum ita pingo: Video a viro propter coniugem, quae pars est altera corporis, gradu proximiorem esse, quam aeque remotam credideram. Quodsi tibi rem recte tenere videor, cesso tibi esse molestus. Sin minus, cupio denuo doceri. Salutant te nostri omnes. Salutem ex me et uxore mea dices coniugi liberisque tuis totique familię, necnon d.d. Gvalthero, Hallero, Frysio, Theodoro et cęteris. Vale et me, sicuti soles, ama. Biellnis, 13. kalendas februarii 1548. Tuus ex animo Io. Leop. Fry. Doctissimo piissimoque viro d. Heinrycho Bullingero, patri suo plurimum observando. Zürich.
Gratiam et pacem a domino. Venit tandem Ryschacheri filius receptusque est in numerum stipendiariorum eleemosynae. Venit autem postera die ab eo, quo tibi de eo scripseram. Omnem quidem movi lapidem apud hospitem, si possem impetrare, ut 8 dumtaxat in annum aureos acciperet, sicuti et, priusquam adveniret, tentaram; sed ille minore precio illum recipere noluit nisi 10 fl. Caussabatur omnium rerum caritatem. Pollicebatur item splendide. Ego itaque homini confisus conditionem recepi, id quod d. Alexandro indicabis, quem et salutabis una cum d. Marco quam familiarissime. De comitiis Spirensibus magnum et perseverans est apud nos silentium. Expectamus, quid tu nobis sis narraturus. Ubi coierint, sat scio nil aliud tractaturos nisi de opprimenda veritate. Scio itaque dominum cogitare de opprimendis suis hostibus. Quod si interim patiendum aliquid fuerit in perituro alioqui corpusculo, aequi bonique consulo; expecto enim spe firmissima resurrectionem iustorum. Opus tu putas certitudine doctrinae et recte quidem. Atqui certitudo nulla stabilior quam canonicÄ™ scripturae; quae cum pro nobis faciat et res nostras fulciat, adeo hic sequrus sum, ut dumtaxat orem dominum, ne sinat aberrare ab hac regula certissima et auscultare iis, qui conciliationibus frigidis pessimeque cohaerentibus adversariis spem faciunt fore, ut pergamus aliquando recipere, quae non solidis ostendi possunt scripturis. Conveniunt quidem reges, et principes statuunt sese contra deum et Christum eius; qui autem in coelis est, deridet eos. Oremus, ne propter inobedientiam nostram nos puniat per impios dominus. Nova non habeo ulla. Leodigarium una cum Tigurinis studiose tibi commendo. Vale. Tiguri, 27. decembris anno a nato domino 1544. H. Bullingerus tuus. Gebhardi literas accepi ac patri, sicut postulavit, scripsi fideliter. D. Osvaldo Myconio, charissimo suo fratri. Basel.
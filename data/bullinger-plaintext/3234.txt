Erwirdiger, wolgelerter her und gevatter, wüssend, das zeiger diß brieffs hye zuͦ Chur vor uns erschinen und uns um raat einer sach halb naach lut diß yngelegten zedels angesuͦcht hatt, daruff wir ime mitt einem sömlichen raat begegnet sind, wie diser zedel ußwyset, doch uff üwer verbesserung hin, der ir diser dingen baß bericht sind dan wir. Wir vermeynend aber, wir habind ime ein bescheidne antwort geben, doran er oder yemants anders sich nüt ze klagen habe. So feer sy aber üch nit wurde gefallen, ist unser begär und bitt an üch, ir wöllind sy by üweren handen behalten, sonst, so es üch guͦt wölte duncken, zeigeren diß brieffs lassen werden, das er sich wüste darnach ze richten. Er selbs muntlich wirt üch wyter berichten. Syn begär ist, woo es yenen müglich wäre, dise syn hußfrouw in unser g[nädigen] herren von Zürich gebiet ze kilchen ze füren. Ist unser bitt an üch, ir wöllind im darinnen raaten, was üch beduncket das wägist syn, und so es by üch nit müglich wäre, doch ime anleytung geben, wyter sich in handel naach gelegenheyt zschicken. Hyemit sind gott befolchen. Geben zuͦ Chur den 5. hewmonats anno domini 1557. Hanß Schmid, üwer alle zyt w[illiger] d[iener]. Dem erwirdigen, wolgelerten herren herren Heynrych Bullingern, pfarherren Zürich zuͦm Großen Münster, synem günstigen herren und gevatteren, ze antworten.
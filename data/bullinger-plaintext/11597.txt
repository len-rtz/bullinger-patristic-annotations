S. et pacem. Quid scribam, nescio; adeo non sum apud me. Lachrymę sunt, planctus et eiulatus multus, et non est, qui consoletur; migravit enim Grynęus noster ad superos. Nihil addo. Interim, dum ille graviter laborat, venit calamitas alia tanto gravior quanto pestilentior, decanus inquam Pataviensis, propheta novus, imo Pelagius novus, qui, postquam Norimbergenses fefellit et praeter alios adhuc multos Argentinenses, tandem huc venit sperans se posse errores suos spargere in mundum, eo quod liber populus nec papę sit obligatus nec vereatur cęsarem et regem. Nam hanc causam ipsemet mihi dixit rogavitque, ut ideo consilium ipsius pro viribus promoverem. Postquam vero privatim nonnulli sunt congressi cum eo et experimento perceptum hominem esse non bonum, docere velle, non doceri, mirabiliter iactare suas revelationes et alia huius generis innumera, visum est dominis nostris, ut honorario munere dato dimitteretur. Veniet proculdubio ad vos; commiserunt itaque fratres, ut praemonerem, qua possem diligentia, ut ab eo caveretis statim; nam talis est, ut et se et libellos suos pulchre insinuet et incendium excitet, ubi minime putasti. Longum esset narrare, quę hic designavit. At, quia tempus non est, reservabo in posterum. Timui, ne hasce praeventurus esset; verum, dum scrutor diligentius, hinc recta profectus est ad episcopum Basiliensem. Ita se ingerit apud omnes sine discrimine, si queat invenire, qui ad confundendum omnia sit auxilio. Cavete! Valete in domino, fratres charissimi, et boni perplexitatem hanc consulite. Basileę, raptim, 8. augusti anno 1541. Os. Myconius vester. Dominis Heinricho Bullingero et Theodoro Bibliandro, suis in domino venerandis.
Non possum mihi temperare, Bullingere optime, quin ea tibi scribam, quę nuper nobis maximam attulerunt voluptatem, ut tu cum tuis symmystis parte aliqua fruaris. Habita est Londini decimo nono calendas Ianuarii, ni fallor, disputatio [griechisch] in consessu omnium pene procerum totius Angliae. Decertatum est acriter inter episcopos. Cantuariensis pręter omnium exspectationem sententiam vestram de hoc negocio apertissime, constantissime doctissimeque defendit. Haec fuerunt illius argumenta: [griechisch] etc. Sequutus est deinceps Roffensis, qui tanta eloquentia, perspicuitate, eruditione atque argumentorum [griechisch] hanc rem tractavit, ut acerrimo papistae Wigorniensios obturaverit. Nunquam splendidiorem victoriam veritas apud nos reportavit. Video plane actum de Lutheranismo, cum, qui prius habiti sunt summi ac pene soli illius fautores, nostri toti facti sint. Multum debemus domino, qui hac quoque in parte nobis consultum vult. Nolui te fraudare, vir charissime, tanta voluptate, qua deum precor ut diu [fr]uaris. D. Bibliandrum et caeteros charissimos fratres salutabis accurate; uxori tuae et liberis omnibus opto salutem ex animo. Vale. Chaoniae pridie calendas Ianuarias. Barthol[omaeus] Traheron. Ecce, cum suas esset traditurus literas D. Trehernius, forte fortuna adveni. Facere non potui, quin et tibi salutatiunculam scriberem; plura enim prae festinatione nimia tabellarii scribere non possum. Propediem de omnibus rebus certior ut fias, faciam. Raptim. Londini mira fit stultorum episcoporum recantatio. Ioannes ab Ulm[is] Doctissimo viro D. Heinricho Bullingero, amicorum summo. Zürich.
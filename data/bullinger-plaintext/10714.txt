S. Misi a nundinis nostris Martinianis per praefectum Lenczburgensem literas et duos coronatos iis inclusos, quę si receperis, intellexisti nimirum, quid factum velim cum adnotationibus per Clotenum ecclesiasten scriptis. Interim tamen, dum meam prae oculis pono valetudinem, video, etsi Theodorus excudi permittat, me interim aut illis egre cariturum aut diem hunc non victurum, qua prodeant in lucem. Cum igitur noster hic nuncius S. Gallum petierit, iussi, ut per urbem vestram transiret redeundo, quo Genesim imprimis aut alia, quae potest, secum adferat. Ubi vero Lenczburgum miseris praefecto, accipiet illic nuncius, quantum ferre poterit. Coronatum proximo nuncio mittam. Quod si vidua omnino eguerit, tantillum temporis vel tu accomodabis vel praefecto Lenczburgensi dum scripseris, accipies. Interim vale. Ah, mi frater, struma perpetuus mortis monitor fuit Francisco, ut ipse sepe in ore habebat. Quid aliud monet herniosa illa struma mea (onus importabile, quod me non permittit quadruvium quantumvis domui meę vicinum petere, nisi interquiescam), quam ut in dies mortem mediter? Interim tamen, dum vixero et vires dominus suppeditarit, officio fideliter incumbam. Vale, charissime Heinrice. Si quid amplius in Paulo tuo excusum, mittat typographus. 13. novembris anno 35. Tuus B. H. An den frummen, wolgelerten Meister Heinrich Bullinger, predicanten ze Zürich, sinem insunders geliepten herren und bruͦder. Gen Zürich.
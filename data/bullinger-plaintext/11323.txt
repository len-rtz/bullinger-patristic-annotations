Gratiam et pacem a domino. Fui duodecima iunii die, humanissime pater, apud Adamum Fry, qui apud me multa de uxoris suę iniuriis, contumeliis et minis conquęstus est. Fuerunt enim quidam, qui illi hac de re non pauca retulerunt. Fuit et civis Tigurinus, qui illi uxoris consilium omne exposuit; eius scilicet nomen horret, minatur dira quęque, captivitatem, quam perpessa est, se ulturam clamitat. Nec desunt vultures, qui praedae spe inducti pestilentissimo scorto blandiantur. Sunt, qui opem promittant. Inter hos autem corypheus est Lucernanus ille praefectus, qui Badenam perveniet, cum quo cognationis aliquam affinitatem hęc simulans multa consilia confert. Donavit munus non contemnendum eius uxori. Hic opem pollicitus est. Hisce interim optimus vir, pius et mira alioquin insignis patientia, non parum commovetur. Timet, ne fraudibus ei nocere possit, metuit, ne in paupertatem extremam huius astutia detrudatur, veretur denique, ne Tigurini magistratus favor a se abalienetur. Non tamen ignoras, charissime pater, quę suspitiones de eius morbo iam olim apud vos conceptae sint; non etenim desunt quam plurimi, qui fortasse non falso dubitant ab uxore hanc illi offulam oblatam esse. Dixit hec eidem Adamo medicus ille alter, qui obiit. Hęc quoque, quae nunc ei medetur mulier, quę antehac morbi caussam nemini revelare voluit, uxoris atrocitate permota se omnem rem, morbi scilicet caussam et authorem, exposituram minatur. Hęc, inquam, mihi rem omnem retulit, Adamum scilicet cibo venefico hunc contraxisse morbum eiusque epuli instructricem esse uxorem eius. Haec ut tibi scriberem, Adamus rogavit. Tuum in hac re consilium implorat. Nam quantum adhuc iudicare licet, etiam aliis testibus hęc a muliere hac revelabuntur. Te hoc facturum sperat, quod amicissimus eius faceret. Eius, quaeso, causam, si forte privatim apud quosdam senatores inciderit sermo, suscipe, ne vir bonus, pius et patrię amantissimus sceleratissimę mulieris insidiis circumventus damnum aliquod accipiat. Spem sanitatis concepit. Ego quoque bene de illo spero. Deus faxit, ne spem irritam conceperimus. Hęc eius nomine in tuum sinum effundere volui, quoniam ipse sic postulabat. Tu, quęso, quid in hac causa agendum sit, edissere. Alia nunc, quae scribam, non habeo. Tu hęc aequi bonique consulas. Salutabis nomine meo quam familiarissime uxorem et matrem tuam, humanissimas matronas, totam denique familiam et imprimis liberorum tuorum coetum. Vale bene, pater humanissime, deusque te nobis diu incolumem servet. Basileae, ex aedibus d. Miconii, 15. iunii 1539. Tui observantissimus Rodolphus Gvaltherus. Clarissimo viro d. Heinricho Bullingero, patri suo imprimis colendo.
S. Geliepter bruͦder, wiss, daß Christus aber siner sach imm gantzen Soloturn piett hindersich gstelt und ellender statt dann noch nie. Ich verston, die sach sy also veranlasset, daß die cives propter seditionem die straff hend an d hand gnummen und sich widerumm inn die gehorsami ergäben, doch den globen beträffend hierinn gar nütt vertädinget, sunder ein anstand gmacht 14 tag. Sye inen denn neiswas angelägen, mögend si den nächsten tag ze Baden erschinen. Indem hatt sich schultheis Hug im nammen der 6 orten und Wallis vor den evangelischen erlütret, si wellind lib und guͦt daran setzen und die von Solothurn by dem meeren helfen schirmen. Iam intelligis, quid sit meeren. Hic ferunt quaestorem nostrum, sed suo nomine, quaedam addidisse, quibus pii omnibus territi a se invicem divisi sunt. Also gatt es, quando ponimus carnem brachium nostrum. Die puren sind nienarumm gstraffet, fry heim gelassen, soferr sy der statt schwerind. Imm eid ist begriffen: Des ersten schwerend si zur baner und dem meeren ghorsamen, quod pauci ex rudioribus intelligunt, vel pusillanimitate intelligere nolunt. Also hend vast alle, ouch in der statt, geschworen, werdent uff dem land darzuͦ triben, und gatt jemerlich zu. Die 8 man sind noch nitt begnadet. Hüt erschinend sy vor unserm ratt. In summa: Christus ist verjagt und vertriben uss Solothurn. Hab kein hoffnung meer. Wir habend aber fründ zuͦ fyenden gmacht und versähend unß nitt anders, dann daß wir die nächsten sind, die das bad muͤssend usstragen. Man wirt uns allenthalben anzäpfen, den kampf anbieten. So sind wir so plug, erschrocken, unglych gsinnet, daß wenn man unß das bapstuͦm und krieg anbieti, werdint unser vil zum bapstum griffen, oder so es schon zum krieg kumme, werdint die beesten [!] wie by üch den halß drumm gäben und die übrigen ins bapstumm und servitutem Antroniorum zwungen. Denn so wissend wir, daß wir gsigen söllend. Es lassend sich ettlich mercken, aber vast still, was es denn sy, wenn man schon joch ein mess in der statt halte, lasse man das evangelium nütt dessminder predigen. Üwer legaten halb weiß ich nütt sunders: Ron hett redlich darzuͦ gredt, Habius parum habet. Die unseren und Glareani sind byenandren gelägen. Die 6 ort hend sich schlechtlich desß globensß halb nitt wellen inlassen, ja den ze fürdren, aber wol ze vertilgen, dess sy och guͦten willen tragend. Si habend ouch minen herren verwissen, sy habind an ettliche ort umm hilff gschriben. Was aber inen ze antwurt worden (redtend uff üch), sy inen wol ze wissen. Also ist nütt heimlichs meer. Eins welt ich, daß du mir dine epichiremata schribist, mitt denen ich kumlich von kriegen dehortierti, denne, wo si angriffen wurdind, wie ich si tröstete. Dann mich wil beduncken, von gottes wort wägen kriegen, sy nie wol erschossen. Gottes wort ze schirmen, trifft den tüfel an. Der wirt bestritten armis spiritualibus, innocentia vitę, syncera fide et oratione. Der dinen brieff halb mag mir kein copy werden. Eliciunt ex binis litteris hoc, quod scripsi, tametsi non adeo claris verbis. Es wirt ouch bi unß gemumlet, der unseren manbrieff sye nitt üch allen vorgläsen, wisse och nitt von üwerem schriben jederman. Also gatt es! Ich förcht, ich förcht, der tüfel welle unß beschissen. Wir hend kuntschafft, der von Müsß well ouch an unß. Fyend wirt es schnyen. Vom Frantzosen und bapst hat mir einer gseet [!], der si bed gsähen in Massilia, 18 cardinel, 35 bischoff, si habend ein brutlof gmacht zwischend desß küngs sun und desß bapsts basen. Söllend noch ein vorhanden han. Der bapst siner basen zuͦ einer gab gäben Plesentz, Parma, Faventz, das den keiser verdrossen, dann er besorget, der küng werde Meyland innämen, und hett daruff durch sin anwalten Rom ingenommen. Wil selbs bapst sin. Darff der bapst nitt heim kummen. Das ist by unß die sag. Ich bitt dich, verbrenn dise brieff all. Ich hab dess Imm Hag brieff hinder mir. Wenn du wilt, muͦß er dir wider werden, oder von mir in ernst behalten. Alle ding schrib ich in yl. Biß gott befolhen. Ich wart noch einer antwurt uff min arbetsälikeit. Vale. 22. novembris. Tuus B. H. Hora 4ta postmeridiana ist mir der dinen brieff ze läsen worden. Statt darinn, wie si bericht, unser botten ligend in der vorstatt by den abgwichnen. Wo dem also wäre, wellint unsere herren sich nitt so gar partyig machen, sunder erwägen, den handel ze mittlen nach vermog der pündten. Haec est summa: Uss dem erläsen, si werdint in diser sach nach lut und sag der pündten sich gegen den Soloturnern halten, so si unß dess ermanind. Ist mir hitziger gseet, denn der brieff selbs vermag. Unser botten sind och nitt in der vorstat je gelägen, ouch die unseren, so zuͦ inen gelüffen, abgmanet. Lieber, bring min schriben nitt witer. An Meister Heinrich Bullinger, predicanten ze Zürich, sinem geliepten herren und bruͦder.
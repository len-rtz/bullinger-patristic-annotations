Salutem et pacem a domino. Te, vir ornatissime, cum tua familia feliciter valere perquam gratissimum foret, quia ego bene valeo. Miraris fortasse, cur ego tam diu nihil mearum literarum ad te miserim. Coniectaris haud dubie me Endymionis somnum dormire, diuturno versari in otio, nec ullis me negotiis exercere, sed mollem agere vitam. Quo hanc declinem suspitionem, libuit literulas, saltim aliquas, mittere, quibus excusationis tuę causam praetenderem, nempe nullam hactenus argumenti rationem pre manibus fuisse. Quum vero nunc aliquantula ad te scribendi materia administrata sit, sepositis omnibus negotiis meis tibi ut amico singulari obsecundare placuit. Et pro argumenti ratione te certiorem facio sudores in vinea Christi tuos non incassos et inanes hactenus fuisse, quibus cottidie gloriam Christi sparsim propagari et augeri videmus iis praecipue in locis, ubi minime sperabamus, nempe Italię partibus. Nam certum habeto me praeteritis diebus quosdam elucubrationum tuarum et Erasmi libellos Lucarnum per praefectum Beldi minoritę cuidam misisse, quo ad tempus ibidem evangelium praedicavit, tandem communibus totius ecclesię calculis Veneciis ministerium verbi obtinuit, in templo divi Marci omnium votis Christum diu ebuccinavit. Genua nunc temporis, Liguriae partibus sita, divini verbi curam suę fidei commisit. Flagitaverat ille opes et monimenta tua tam importunis precibus, ut ei iuste denegare non licuerit; cui etiam eo lubentius sum obsequtus, quod sperem ecclesię Christi plurimum profuturum. Fatetur minorita opera tua ubique gentium valde grata et accepta esse, eo quod et eruditionis et pietatis referta sint. Scribo hęc absque fuco et adulatione; laudandi te campus pateret quidem maxime, sed mea simplicitas tibi non ignota est; non ab adulatione tantum, verum ab omni blandiloquentię specie me vehementer abhorrere. Eciam tua singularis modestia nihil minus pati solet quam laudes eciam modestissimas. Quare, dum tuum sanctum conatum et studium laudo, ea potissimum gratia facere soleo, ut currenti bene calcaria addam adhorterque, ut, laborum tuorum te ne pigeat, cum evidenter intelligas tum iucundos tum frugiferos omnibus, quibus sacrę literę cordi sunt. Et quemadmodum hactenus Germaniam nostram, sic Galliam et Italiam tuis monumentis aureis illustrabis. Nostrum erit vicissim tuis conatibus bene favere et precari, ut dominus te in ecclesię suę commodum diu vivere sinat propositoque tuo tam sancto firmam constantiam et pacientiam largiatur. Postulavit ad haec Italus ille a me Apologiam quandam non ita pridem aeditam tuo nomine, quae vero me hactenus latuit. Si in lucem te autore est aedita, fac me certiorem. Preterea, quo pacto nostrę res Glarianę apud nos sese habeant, puto tibi non ignotum. Pacata sunt apud nos satis omnia, ea autem lege, ut antichristus eciam locum suum habeat; quem faxit deus, brevi quoque proscribat. Vale, decus eximium nostrae Helvetię. Datum Glar[onae], 19. die ianuarii anno 1545. Scripsi tibi hanc epistolam in testimonium, ut intelligas me in negotio Christi pergere et Spartam, quam nactus sim, pro virili decorare. Fridolinus Fonteius. Ornatissimo viro Henricho Bullingero, theologiae professori et pastori Tiguriensi doctissimo, domino amicoque suo percharo. An meister Heinrich Bullinger zuͦ Zürich.
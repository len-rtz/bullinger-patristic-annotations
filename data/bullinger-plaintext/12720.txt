Viri pręstantissimi et in domino colendissimi. Etsi tam diu nihil mutuo scripserimus, non iccirco cęlestis illa necessitudo, quam per spiritum Christi utrinque contraximus, est quicquam imminuta; hęc, cum ęterna sit, nulla potest oblivione vel temporum intercapedine deleri. Ego, cum vos semper magnifecerim propter singularem doctrinam multamque pietatem ac propensam in omnes charitatem, committere non potui, ut is noster frater iter isthac habiturus esset absque literis meis, ac ne ipsum etiam atque etiam vobis commendarem. Qui et vir est sane pius ac multa passus pro nomine Christi, pręsertim Romę, estque literis bonoque ingenio pręditus. Cui, si quid pręstiteritis, id totum mihi ipsi collatum esse arbitrabor, tametsi nil pręterea a vobis expostulet, nisi ut vos agnoscat atque complectatur. Reliquum est, ut sciatis me hic Germanię principum ac cęterorum confęderatorum vices agere. Quę res effecit, ut evangelium Iesu Christi non  tam hic quam in reliqua Italia altiores radices egerit. Ac spero indies auctum iri. Nam Veneti non mediochriter afficiuntur ob eam rem, ita ut ad Germanorum res iuvandas sint propensissimi. Et fortasse, si deus voluerit, fędus quoque cum illis inibunt. Hęc, amabo, cum sint magni ponderis, taciturnitate opus est, ut apud vos serventur; quę eo lubentius scripsi, quia certo sciebam eam rem vobis fore gratissimam. Res cęsaris in Germania quotidie fiunt deteriores. Ac speramus propediem huc deferri nostros principes adversus illum victoriam consequutos. Vos autem quid decreveritis, adhuc ignoramus. Sed non veremur, cum causa hęc propter evangelium et publicam libertatem tuendam suspecta sit, et ob id vobis cum Germania communis esse videatur, quin illam, quoquo-modo potestis, iuvetis, foveatis et servetis tanquam ęterni fęderis socii. Ego, si quid hic pręstare possum vestri commodi causa, rogo vos etiam atque etiam, ut opera mea uti, frui velitis non minus familiariter quam vobis ipsis. Scitis enim, quantum vos amem atque unice observem. Valete in domino, in quo, uti iampridem fecistis, mutuo me diligite. Cętera, quę apud nos sunt, cognoscere ex hoc homine potestis. Datum Venetiis, idibus novembris 1546. Utriusque vestrum observantissimus Balthasar Alterius.
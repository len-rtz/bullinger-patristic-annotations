Cristlich, wolgelert, ersam, günstig, lieb hern, euch sigen unser willig dienst zuͦvor. Günstigen, lieben hern, unser predicant Lienhart Bechel, zaiger dis brieffs, ist vor unsern gnedigen hern und oberen, den acht alten orten unser aidgnoschafft, verclagt, wie das er in ettlichen artickeln wider den landsfryden geprediget haben söl; deshalb der vogt by uns inne darumb vermög des landsfridens fürgenomen und beclagen muͤssen. Dwil nun uff heut dato unser vogt söllich artickel, wie wir euch die harinn verschlossen zuͦ schicken, zuͦ ime clagt und er ettlicher bekantlich und ettlicher nit anred, und aber doch urbüttig ist, die, wo man in verhören well, underschidlich, wie ir von im vernemen werden, zuͦ verantwurten. Damit er sich nun nit vertieff, sonder gelerter lüten rats pflege, so hat er unns um fürgschrifft an euch angeruͦffen und gebetten. Dwil wir nun nit gern hetten, das er von uns vertriben ald ime args oder nachtail zuͦgfuͤgt werden sölt, so bitten wir euch mit vlis gantz früntlich, ir wellet ime rätlich, hilfflich und in der massen bevolhen laussen sin, ime mittel und weg anzaigen und helffen suͦchen, damit er sich gegen unsern gnedigen hern und oberen uff die artickel verantwurte und by uns bliben möchte. Dan wo er deshalb by uns vertriben werden sölte, were uns in trüwen laid. Das haben wir euch uß guͦter mainung, uff sin pit, nit verhalten wellen. Hiemit wir uns zuͦ ewern diensten allzit guͦtwillig erbietend und in ewer fürpit bevelhend. Datum den 20. tag februarii anno etc. 34. Schulthes und rat zuͦ Diessenhoven. Den cristlichen, wolgelerten, wirdigen und ersamen hern etc. göttlichs worts predicanten der statt Zürich, unsern günstigen, lieben hern.
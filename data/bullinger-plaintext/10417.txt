S. Non vos praeterit, fratres in domino charissimi, Myconium nostrum non ita multo ante scripsisse ad vos, si quem sciretis, qui posset in evangelii negocio prodesse nobis, indicaretis. Ita fraterne factum. Indicatus est enim D. Andreas Carolstadius adiuncta commendatione tali ut is statim adlubuerit. Hisce diebus igitur, dum forte Basileam venerit nescimus quid acturus, quod ex vobis de illo conceperamus, visum est non alias commodius posse transigi, quam dum esset prÄ™sens. Considentes itaque super ea re sumus colloquuti ac invenimus ex vestra, quamvis et ex aliorum multiplici commendatione sic eum nobis virum ecclesiaeque nostrae futurum accommodum, ut unanimiter ad eundem recipiendum consentiremus. Unum erat, quod hac in causa nonnihil nobis tulit molestiae, si vobis fortasse Carolstadius abstractus quid ferret incommodi. Tum enim in hoc eramus, ut damnum pati nos potius vellemus quam ecclesiam Tigurinam. Quod egimus igitur, aliter actum et confirmatum nolumus quam per vestrum consensum. Eum ergo si dederitis, ratum sit, quod egimus, sin aliter, recamur ut antea, curam, quod huc adtinet, ecclesiae nostrae parem nobiscum gerere non gravemini. Valete per Christum dominum et nos deo mutuiter in orationibus vestris commendatote. Basileae, 25. maii anno 1534. Fratres et seniores ecclesiae Basiliensis vestri. Domino Heinricho Bullingero caeterisque verbi dominici praepositis apud Tigurum, fratribus suis charissimis.
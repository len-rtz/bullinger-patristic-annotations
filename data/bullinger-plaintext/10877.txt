Gratiam et vitae innocentiam a domino. Vel ex amicissimo factus es inimicus, quod tamen minus metuo confisus humanitati tuae, vel valetudinarius scribere non potes. Qui enim fieret alias, ut tempore tanto nihil scriberes? Verum impediunt tabellarii, impedit occasio, otium et negotium. Ego quidem, quod scribam, in praesenti non habeo, nisi quod merore gravi misere discrutior ob auri istam famem sacram, qua Helveticum video laborare populum. Venalis est nobis libertas, patria, religio, et quid non? Tigurini summa cavent diligentia et sumptibus immodicis quoque, ne ex urbe vel agro vel Galli vel caesaris partes sequantur nostri. Equidem pauci adhuc violata fide publica militiae sese dediderunt. Quid futurum sit, nescio. Optima quaeque ominor. De Bernatibus quid sperare debeam, nescio. Hoc scio, quod caesarem habituri sint inimicissimum, habituri placabiliorem, si se Galli partibus non iunxissent. Quid vero de conventu habes Isenacensi? Valebis nunc, amicorum syncerissime. Tiguri, 8. iunii 1536. H. Bullingerus tuus. Dominum Simonem Grynaeum, virum praestantissimum et mihi longe amantissimum, salvere iubebis. Domino Osvaldo Myco[nio] Basileiensis ecclesiae, a[ntisti]ti vigilantissimo, suo [in] domino charissimo fra[tri].
Freuntlicher, furgeliepter herr und bruͦder. Ich hab ewer schreiben wol empfangen. Sag ewerm fleysß und christelichen fuͤrsorg allen möglichen danck. Byn by mir selbs wol getröst und ongezweyfellt, der herr werde unnß doch entlich nitt lassen, und nach erduldung seiner züchtigung widerum lassen sein gnadreychs angesicht leuchten zuͦ allem guͦtem. Es sind vor langem und wolbeschuldt sachen: Der recht ernst zur besserung will on schwäre creutz und anfechtung nitt in unß. Darum unser bests, der herr halte unß  under der ruͦt. Unser find werden doch letstlich die heffen des baͤchers seines zorns austrincken. Dem herren seye pryß in ewigka[it]! Die stett sind all hinuber, ausgenommen Lyndauw. Steht noch in der deliberation, aber zuͦ sorgen, werde nitt halten. Franckfurt hat der kaiser ouch inn. Von Augspurg warten wir noch all stund ze vernemen, wie es stand. Man hellt ernstlich bey inen an, sy sollen thain wie ander; es werde sy sonst hart gerüwen. Sicht im gleych, sy werdinds thain. Letus ist in grossen engsten und anfechtungen. Achten, er sollte dise tag heruff zuͦ unß kommen. Er und ettlich mehr trauwen den sachen nitt, so der kaiser allso oberhand gewynt. Begert, das wir ernstlich zuͦ gott ruͤffen. Es ist doch ain kleglicher jomer, das unß gott dermassen vor unsern finden zuͦ schanden macht, wiewol ers alles widerum kan zuͦ ehren pringen. Ach, das thuͤe er bald! Tubingen hat uff dunstag nechst sampt der gantzen vogtey dem kaiser geschworen, wiewol das schlosß sich nitt ergeben hat. Ist ouch noch kain volck dahin komen. Aber man schribt dem Schnepffen, es seye ain frid gemacht und schon versiglet. Den werde man die tag eroffnen; wie und inn was gestallt, wirt man glich vernemen. Meine herren haben uff die Wiel abermals uff gestert geschriben (desglichen ouch ich), dann sy uff gestert acht tag ainen botten dahin abgefertiget zuͦ dem hertzogen, der ist noch nitt widerum kommen. Konnen nitt gedencken, warum inn der hertzog alls lang uffhellt, dann das er vyllicht hat warten wellen, byß der frid hinüberkompt und aller ding die sach verhandelt wirt. Wartend all stund. Die von Ulm sagend vyl von Sachsen und Hessen, wie sy am ersten, und wol 14 tag vor und eh sy uss dem land zogen, um frid angehalten und bym kaiser handlen lassen mitt anbietung ainer grossen summa gellts, namlich 3 gemainer pfenning (welchs doch ain groß guͦt trefe in iren furstenthumben); item sy habind den Turcken angerufft und mitt im practiciert, etc. Aber es ist kainswegs in meinem hertzen gloplich usß vyl ursachen. Item von Wirtemperg sagen sy auch, der hertzog habe uff das allerdemuͤtigest um gnad bym kaiser angesuͦcht, inn ermanet by der barmhertzigkait gottes, der doch nie kain sunder gnad versagt hab; er habe doch noch nitt alls ubel am kaiser gehandelt, wie Clef gethon; item habe 4 tuͦnnen gold dem kaiser angebotten! Ists war, wie Ulm sagt, so muͤssend wir doch wol sechen, wie gott den fuͤrsten den muͦt nympt. Ach, was grosser schand und schmach! Noch were es alles zuͦ dulden, wann man doch nun nitt ouch ander conditiones annem, durch die man gewisslich von gottes wort trungen wirt, wann es gott nitt wunderbarlich mitt gnaden verhuͤt. Man muͦß nymmermehr mitt nieman kain pundtnusß machen, kaiser und koͤnig seyen dann ouch darinn! Diß ist doch gar contra nostram libertatem Germanię et ordinem imperii. Man soll fuͤrohin dem camergricht gehorsam sein, welch stuck allain allen sachen den hals abbricht. Dann darinn ist schon eingeschlossen alle restitution in integrum und insetzung aller pfaffen und ires gotzdiensts, etc. Wann man  dann unß glich ouch blyben ließ by unserm globen, hilff gott, was wurd es doch fuͤr ain jamer? Soͤllte man nitt lieber ztusendmal sterben dann sölichs sehen! Der religion halb hat sich der kaiser gar nichts gegen Ulm begeben. Wol sine raͤth haben sy vertroͤst, man werde sy by der religion (wie die hertzog Mauritz halte) belyben lassen. Der hellts uff nuͤrenbergisch. Und sagt man, er hab in das Trientisch concilium consentiert. In summa: Die sach ist gantz pfynnig. Man suͦcht die waren religion und gottes wort auszetilcken; allain gibt man der sach ainen andern nammen, blendt man allso und lasst sich blenden, das zuͦ erbarmen. Von Sachsen und Hessen hört man gar nichts gewisses. Necht sagt mir ainer von Augspurg, es sollt gewiss sin, das der landtgrauff glich so ernstlich durch hertzog Mauritzen bym kaiser umb gnad anhyelt, aber der kaiser welle inn nitt begnaden, er stelle sich dann selbs dar in aigner person; und achte man ouch, er werd es thain. Das werind doch erschrocklich sachen! Gott will unß gar vor disem find zuͦ nichten machten. Ich gedenck mir offt, diser kaiser muͤsß vyllich die ruͦt sin, damitt er alle völcker straffen und synen gwalt geben welle, wie ainest der babilonisch koͤnig (Hieremiae 21), und muͤsse er danecht darnach als die ruͦt ouch inn ofen. Unser widerwertigen tobend und wuͤten, jubilierend und triumphierend uber die massen (zuͦ Zell sonderlich), rumend sich gegen den unsern, wie bald sy hie in der statt sein wellen. Es hat maister Caspar, glaser hie, ainem thaimherren zuͦ Zell fenster gemacht. Und alls er im die durch sinen  knecht geschickt, ouch insetzen und das gelt hat fordern lassen, hat er zuͦ dem knecht gesagt: „Ich gib dir nitt ain pfenning! Gang hin, sag dinem maister, ich well bald selbs zuͦ Costentz sin und inn mitt ainem bluͦtigen kopff zalen“, etc. Des dings und trotzens ist kain ort noch end! Aber es haist: „Gaudium hypocritę ad instar puncti“, etc. Item: „Ante ruinam exaltatio.“ Es ist yetzund hora ipsorum et potestas tenebrarum. Wirdt sich bald umkeren. Byn ich ungezwyfelt. Lasst unß dem herren das volck beraiten zuͦr bessrung, damitt er sin glory und herrlichait mitt grossen ehren an unß bewysen moͤge. Mich verlangt zuͦ vernemen, was zuͦ Baden usgricht werde. Es ist ain sag, kaiser hab grosß practick mitt den 5 Orten und bildt inen treffelich in, wie unrecht im geschech und wie gar er nitt dis vorhabens seye, wie er geschuldiget werde, etc., allso das vyllicht sein persuadieren by inen gelten wirt, und die eweren nichts werden können fruchtbars aussrichten, wiewol ich noch etwas hoffnung hab, der lieb gott werde noch etwas überigs erhalten und den find nitt alles fressen lassen. Yetz kompt der bott, den min herren uff die Wiel geschickt haben und so lang aussplyben ist. Bringt mir kain schriben vom doctor Hans Knoder, dem ich geschriben. Achten, er habs nitt doͤrffen thain. Aber minen herren bringt er ain schreiben vom hertzogen. Der zoͤgt an, er hab den botten uffgehalten der mainung, das er seine räth wellte gen Stain abgefertiget haben und mine herren ouch dahin beschaiden, ettliche ire bedencken von inen zuͦ vernemmen. So habind sich aber die sachen dermassen zuͦtragen, das es dißmal nitt statt hab; und werde er sich yetz widerum sinem furstenthumb necheren. Daruß man wol abnympt, das er ainen friden angenommen; da er aber nitt gern anzoͤgt mitt was conditionen und geding. Dann mine herren soͤlichs zuͦ vernemmen begert haben; er umgehts aber, etc. Sagt allen guͦten herren und freunden vyl, vyl dienst, guͦts und gruͦtz, und vermanend yederman, gott fuͤr uns ze bitten. Datum den 11. januarii 1547. Es kommen schriben von ettlichen orten, das der lantgrauff durch hertzog Moritzen ouch auffs demuͤtigest bym kaiser anhalten lasse um gnad, etc. Der kaiser welle aber nitt, er stelle sich dann, und vor allen dingen muͤsse der von Brunschwyg widerum ledig gelassen und restituiert werden. Hoff und trauw zuͦ dem lieben gott, es komme darzuͦ nitt! Er schutte sinen zorn nitt dermassen ausß, das wir sechen muͤssen disen jamer. An meister Heinrich Bullinger zuͦ Zuͤrich. Zuͦ aig[nen handenn].
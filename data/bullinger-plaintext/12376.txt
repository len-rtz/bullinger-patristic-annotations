Gratiam et pacem a domino. Quae ego de Swencfeldio admonui, optime Bullingere, talia arbitror esse, in quibus et conscientię meae de bona fide et tibi de syncero animo satisfacere possim. Nihil enim praeter concordiam inter eos, quos in uno coelestis tranquillitatis regno pater domini nostri Iesu Christi conscripsit, conciliari exoptavi; quam scirem et ornamento fore pii[s] et in hac temporum confusione necessariam. De me igitur, quomodo tibi excuser in his, quae scripsi de Swencfeldio, non existimo mihi magnopere laborandum esse. De hoc potiu[s], cuius nomine sequestrem me voluisse agere putas, purgando op[e]ram sumendam mihi duco. Conquereris tu, quia me familiariter utatur Swencfeldius, ab eo me tanquam arbit[rum] subornatum in hac ipsa de carne Christi disputatione e[t] causa. Falleris hic, pace tua dixerim, mi Bullingere. Nam neque ille familiariter me utitur, cum quo mihi iam amplius sedecim annis nulla neque vitae neque literarum consuetudo intercesserit, neque, arbitrum ut me interponerem in tam gravi controversia, unquam rogavit, sed me, cred[e] mihi, suspectum potius ut adversarium quam fidum ut a[mi]cum, cui sua permitteret, habuit. Quae igitur ego ad te scripsi de isto homine mea sponte et rogatu cuiusdam amici, utriusque vestrum studiosi, scripsi. Itaque si, quae Swen[c]feldius singularia habet de carnis Christi origine deque eius transformatione ad gloriam divinae naturę, huiusmodi s[unt], quae aut humanam naturam et eius proprietates, quaequ[e] illam necessario consequantur, tollere aut utrasque naturas temere permiscere inter se videantur, digna sane fuerit haec doctrina, a qua omnes pii abhorreant. Sin vero, quae docet ille, carnis Christi iam glorificatę et evectę ad maiestatem patris dignitatem et amplitudinem ex sententia sacrę scripturę et consentanee analogię fidei depredicant natura altera neque sublata neque utrisque invicem perturbatis, tu ipse iudicare poteris, quid hic statuendum sit, neque, ut arbitror, non probabis verisimile esse mult[a] in hac controversia inter disputandum iactari potuisse, quae verborum contentione potius quam rei inter se pugnarent. Atque, tametsi magnis viribus concertatum est in hac causa ab utrisque partibus, non propterea tamen consequuturum existimo clare novisse utrosque, quid alteri sentirent. Tu enim ipse ut harum rerum peritus homo satis intelligis, quid inter pugnandum affectus possint, quam hi interdum veri iudicium perturbent et mentem de gradu deiiciant, a quibus liberi, cum sunt spectatores, saepe rem acrius perpendunt et verius iudicant quam hi ipsi, qui in lucta versantur et pulvere. Notum enim est illud comici: „Nimium altercando veritas amittitur.“ Quo magis enitendum fuerit iis, qui sacris de rebus contendere volent, ut animum ab ambitione, odio, invidia, vindictę studio et vincendi cupiditate, quae in maxima quaeque fere ingenia cadit, liberum in pugnam afferant. Nam nisi hac in re nobis caveamus, ut veritas, quam tuendam suscepimus, pure defendatur, id fieri nullo modo potest, sed inde λογομαχίαϛ et obscurae disceptationes, quas ego alicubi in Swencfeldio reprehendo, nascuntur. Quod vero scribis te meis literis a[d]moneri eius compositionis, cuius inter Lutherum et vos auspex Bucerus operam luserit et oleum, nonnihil, ut verum fatear, gravate tuli. Neque enim ego, ut vos componerem, mihi unquam sumpsi, qui, ut id tentarem, a nemine rogatus sim. Et ego, meae tenuitatis mihi conscius, ab huiusmodi negotiis lubens abstineam; in quibus certum periculum labefactandae gratiae propositum sit, lucrum nullum. Sed hoc solum in meis literis spectavi: quomodo te admonerem, ut tu pro prudentia tua prospiceres, qua ratione recens motus in tempore sedaretur, ne is latius serpens maior ev[a]deret, quam id commodum foret ecclesiis et vestris et exteris. Ad eam rem, si ita videretur, me quoque operam et studium pro v[i]rili adhibiturum, quod audissem Swencfeldium nihil peręq[ue] cupere atque locum sibi dari, in qua de universa doctrina s[ua] placide et tranquille rationem reddere posset. Quod si is hominis animus est, ut scripsi, satis iustam occasionem mihi fuisse puto hac de re admonendi te, praesertim amicum meum et episcopum ecclesiae tuae, cuius praecipue inters[it] his de rebus cognoscere et iudicare. Sin vero minus is animus hominis illius, ut prędicabatur, fuit, malo dolo liberat me studium pacis et glorificandi concordi animo Christi; cuius pacis omnes boni viri quam maxime debent esse stu[dio]si, ad quam comparandam viam quidem me praemu[nire] voluisse non nego. Sed penes vos quum reliquerim co[ncordiae] constituendae sub arbitro verbo omnem rationem et consilium, nullius iniquioris compositionis, quam animo praesumpserim, accusari debeo. Si operam et impensam perdidit Bucerus apud vos tanquam inauspicatus sarciendae concordiae sequester, is suum inveniet iudicem, apud quem suorum studiorum rationem reddet. Quod ad me attinet, gaudeo eorum consiliorum me mihi conscium esse, qui domino probentur; et nec vobis displicere possint, si vere de meo animo iudicare velitis. Hoc enim laboro, ut humanae naturae Christi, ad thronum dextrę dei evectę, par gloria sapientię et potentię patris tribuatur, ut hęc ipsa sibi iam excitata a mortuis tribuit his verbis: „Data est mihi omnis potestas in coelo et in terra“, nihilque sit bonorum in regno illo augusto, quod natura humana in Christo ex unctione regia et sacerdotali sacri spiritus non possideat. Tum meum studium est, ut diligantur syncere, quos spiritus dei patris in Christo capite universae perfectionis spiritualis ornatos divinis dotibus commendat. Inter quos, cum te et tuos numerandos agnosco, Bullingere charissime, vos tanquam evangelii ministros veneror et ut fratres diligo. Swencfeldius autem, si bene sentit, dominum in eo prędicandum existimo; sin minus, ut in viam redeat et bonis viris reconcilietur, Christus orandus a me erit. Haec hominis huius et vitandi et amplectendi, quam Christum docet, ratio erit. Vale, vir clarissime cum omnibus istic fratribus, quos meo nomine amanter salutes. Anno 46., altero Epiphaniae. M[ar]tinus Bo[rr]h[aus].
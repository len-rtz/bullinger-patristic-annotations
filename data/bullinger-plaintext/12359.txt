Ioannes Blasius D. Bullingero suo graciam et vitae longevitatem per Dominum precatur. Is, quem hic coram cernis, observandissime Bullingere, nobis a fratribus ex Italia, quibus eiusdem vita et mores nobis notiores sunt, literis commendatus est; ita, quod et nos tibi eundem scripto commendaremus, adhortati sunt. Quod nos supervacaneum arbitrati sumus, quandoquidem tua innata humanitas nobis auxiliandique presertim eos, qui propter Domini negocium exilium paciuntur, promptitas notissima est. Attamen tam pia ac pie roganti negare non licuit; com(m)endatum ergo com(m)endamus. Negocium eius ipse exponet. Ceterum et quo iugiter tibi molesti simus, miramur certe, quo in statu sit negotium eucharistias, non tantum inter fratres Helvetiae nostrae, verum etiam num Lutherus quid super piissimam tuam responsionem absurdissimae fidei sive confessioni datam replicarit. Id nos proximis tuis literis certiores reddere digneris, enixissime rogamus. Vale per Iesum Christum, qui te ecclesiae sue diu conservare dignetur, amen. Raptim, Curie, ipsa die nativitatis, anno 1546. Honestissimae uxori liberisque tuis elegantissimis omnem precor felicitatem. Idem tuus tibique deditissimus apud divam Regulam קהלת. Prudentia, pietate veraque erudicione incomparabili viro D. Heinricho Bullingero, Tigurinae ecclesiae episcopo fidelissimo, domino suo colendissimo.
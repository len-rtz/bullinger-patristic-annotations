Gratiam et pacem a domino etc. Lieber Meister Heinrich und Meister Leo. Ich thuͦn üch zuͦ wyssen, das der landvogt von Badenn uff zinstag vor sant Jörgen tag nechst verschinen zuͦ miner herber [!] zuͦ Tegerfeldenn ist geritten und mit mir gantz unbeschedenlich gerett, welches ich üch nit kan verhallten, und zeig üch nit sömlichs an von wegen miner person, sunder von wegen göttlicher er, die damit gröblich gelesteret wirt, ouch unser gloub also gschmechtt. Ist min byt an üch, das yr sömlichen handel vätterlichen betrachten und, so fer es üch guͦt bedücht, sömlichs eim burgermeister und den ratten anzezeigen. Nit das ich begere, das mine gnädigen herren von Zürich etwaß unradß oder unruͦ anfahendt von minet wegen, sunder das do betrachtet werde, wie die er gottes ouch gefyrderet und weder uns noch unserem glouben getröwet, und ungevecht und ungehasset, diewil doch das der landfriden vermag etc. Und ist das der handel: Anfengklich hatt der landvogt mich angerett, öb ich noch wysse, was er mit mir habe gerett, do der tag zuͦ Baden gewessen? Antwurt: Ja, ich wysse es wol. Landvogt: Warumb ich das aber nit gehalten habe? Antwurt: Ich habe es gehallten (domit yr, mine lieben fetter, aber vernemend, was der landvogt mit mir gerett habe, und er nit selbß muntlich, sunder meister Hab von Zürch und fenderich Störler von Bernn in sinem namen hand also gerett: Die acht ort haben mich wider erkent gen Tegerfelden, und sölle luͦgen, das ich predige unnachteilig dem landsfriden; antwurt: Ich welle mich des flissen, so fer ich ienen möge; dis ist die sum) und habe den landsfriden nit gebrochen, sunder minen glouben prediget minen schefflinen, und yres gloubens in kein wyß weder gescholten ouch nie gedacht, und hab mich sömlichß bezüget uff ein gantze gmeind, die hab mich gehört. Landvogt zuͦ mir: «Du ruͤmst das din hoch und lügst damit» etc. Uff sömlichs hab ich gefragt, womit ich den landsfriden brochen habe. Landvogt: «Mit dem hast du den friden gebrochen, das du uff den ostertag ein fresseten hast do uffgericht und die selbigen hoch geruͤmpt. Und mit dem, das du din fresseten so hoch geruͤmpt hast, domit hast unseren glouben geschmecht.» Darnach rett er: «Wir hand den waren ungezwiffletten allten christenlichen glouben. Darumb hat man uns brieff und sigel geben.» Domit fragt er mich, öb es nit also were. Domit marck ich den griff, antwurt: Wie der landsfriden were, also ließ ich yren glouben sin. Ich hette ouch kein fresseten angericht, sunder das nachtmal der dancksagung begangen mit minen bruͤderen. Diewil der landsfriden lutete, das yeweder parthy die anderen ungeföcht lassen sölle, begere ich sömlichs. Des hab ich mich ouch bysher geflissen. Ich hab ouch im anzeigt, das der decan von Zurtzach mir uss miner befolnen kilchen mit sin selbs gwalt uff den ostermöntag den tisch (der in nit hab geirt) heruss getragen (domit er etwa selbß 12 wytte möchte haben); hab ouch ettlich der rätten zuͦ im gesant, lassen fragen, diewil ich den tisch me uff den selbigen tag welle bruchen (ouch gebrucht), warumb oder us was ursach er den herusß getragen habe. Antwurt: Er welle in do nit wyssen, dan sin gloub wysse nit, das er nebett ein sömlichen mess habe etc. Uff sömlichs hatt mir der landvogt kein antwurt geben, aber nach fyl hoher reden mir also getröwet: (landvogt:) Syge sach, das im me fyrkome, das ich den landsfriden mit sömlichem oder mit anderem breche (iudicent fratres), er welle mich selbs bim kopff nemen. Damit welle er mich warnen, welle mich selbs reichen und an ein landsgricht stellen und do lassen das recht über mich gon. Hatt mich hiemit gefragt, öb ich das verstanden. Antwurt: «Ja, ich begere ouch nüt anders den das recht.» Und hab noch me wellen reden, da tobet er wie ein schwin, und alle min red verschluͦg er mir im mund. Doby sind die zwen gesin, Caspar Schriber von Baden und Steffen Keiser von Zurtzach (und wo es nott ist, lieben heren, so wil ich selbs persönlich der klag bestendig sin, wo man desse begert). Hiemit bitten ich, das ir die sach betrachten, mir darin ratten. Schribent, wie der sach zuͦ thuͦn syge, umb gottes er willen. Die gnad gottes sy mit üch. Amen. Datum ut supra, anno 33. Johans Winzürn, ein diener des wortß zu Tegerfelden, üwer willig[er]. Minen lieben herrenn und vätterenn, Meister Heinrich Bulliger und Meister Leo Jud, dinem des wortß zu Zürch.
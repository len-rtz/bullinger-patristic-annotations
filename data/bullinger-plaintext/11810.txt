S. Nihil est, quod hoc tempore magis adficiat adfectum carnis, quam subinde audire, quę geruntur undique. Tu exundas, sed nihil scribis, id quod excuso apud me propter Comment[arios in] Io[annem] ideoque boni consulo. Rescripsit Bucerus; qualiter res habeat, ex eius literis nimirum audies. Equidem fatalem interpretor adventum cęsaris. Quamvis etiamnum dubitem, an cęsar sit; non quidem contendo, sed dubito. Helvetii duo capti ab Hispanis inter proficiscendum in Pedemonte dicunt, postquam liberati, illum sedere in equuleo, virum esse bellum, pulchro pede, in totum egregium. Nihil hic, quod conveniat Carolo. Suspicatus sum larvam, quod tamen dicere non ausim propter Gallum, qui habet oculos et aures in regum et principum aulis omnium. Dum tacet ergo, et ego tacere cogor. Sit autem cęsar, nihil boni spero Germanię. Certo sunt hęc dicta mihi dixisse illum pacaturum se Germaniam; omnes enim libros novę fidei se perempturum igni. Gallus non tam auget persequutiones contra evangel[icos] quam exactiones in suos. Nudiustertius fuit apud me Gallus Parrhisiis e domo paterna eiectus, qui mira dixit de calamitatibus Gallorum. Eiectus propter scriptum Clementis Marotti inventum in arcula sua a patre; exulat enim et Marottus Genevę, quod velim nosse Gvalterum. De quo miror, quod ne verbum quidem fecit de adulescentibus, quos tu, Ammianus et Otho mihi commendastis literis. Quid sit, nescio. Duo sunt apud me, reliquos locavi alio et quidem fideliter. Utinam sic se gerant, ut vestrę ecclesię sint aliquando et usui et honori! Quod equidem facio, propter Tigurum facio, alioqui satur convictorum. Videntur adulescentes hi boni; nam valde sunt modesti. Dominus eos servet. Smalcaldię de novo sunt comitia, civitatum Germanię Francfordię. Dominus adsit suo verbo. Amen. Vale per dominum cum tuis et Theodoro et Pellicano. Basileę, raptim, 27. iulii anno 1543. Os. Myconius tuus. D. Heinricho Bullingero doctissimo, fratri in domino suo. Z[üric]h.
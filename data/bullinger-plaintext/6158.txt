Sęvit adhuc pestis apud nos, optime pater Bullingere, ita ut nudiustertius in hoc parvo oppido perierint 20. Hucusque intra spatium trium mensium obiere circiter 400, et nondum finis; habes ergo, cur commendes nos precibus ecclesię tuę. Huc accedit, quod per decretum gubernatoris Mediolani non licet amplius frumenta ex ducatu Mediolanensi ad nos exportari; metuunt enim annonę penuriam propter hasce toto fere mense maio continentes pluvias. Ita fit, ut pestem incipiat subsequi fames, modo non et bellum. Mediolani enim colligitur miles et equitatur adversus quos, dominus nostri misereatur, ... Ego cum familia singulari beneficio dei valeo. Vale et tu cum omnibus fratribus. Salutat vos vester Friderychu. Clavenna prima iunii 1564. Tuus Zanchus. Clarissimo viro d. H[enrico] Bullingero, ecclesię Tigurinę pastori fidelissimo et patri optimo. Tigurum.
Petro Simlero, fratri charissimo, Heinrychus Bullingerus gratiam et vitae innocentiam a domino. Cum diu mecum deliberassem, cui nam potissimum dedicarem hanc nostram, quae est de hebdomadis Danielis, lucubraciunculam, tandem tua, charissime Petre, singularis erga me amicitia, pius item ille tuus animus sacrarumque rerum sitientissimus, iussere, ut uni tibi nostram τὴν ἐπιχείρησιν offerrem, symbolum videlicet gratitudinis et mutui officii. Lege itaque conatum nostrum in re ardua diligentius, et intelliges Iesu Christi domini nostri mysterium multo luculentius, multo etiam evidentius quam hactenus unquam. Nam usque adeo hic prophetae locus expositus ac firmus est, ut nesciam, an alius quiquam huic conferri possit. Intelliges confiteberisque ipse certissima esse, quae ab apostolis tradita sunt de fide in dominum Iesum, verum deum et hominem. Lege igitur pio in Christum Iesum animo, et una cum Volphgango mecoenate atque Wernhero Lithonio, imo et aliis in domino fratribus, hoc nostro labore fruere, vive et vale. Bremgarti, 18. februarii, anno ab orbe redempto 1530.
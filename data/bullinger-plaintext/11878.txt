Gratiam et pacem a domino etc. Si tuus erga omnes, praesertim autem cooperarios verbi, candor mihi non esset perspectissimus, vir ornatissime, non ausus fuissem aut studia tua interrumpere aut te pro altero compellare, qui aut aeque aut plus a te diligatur quam ego ipse. Sed quandoquidem humanitatem tuam notissimam habeo, non dubito, quin et scripta mea aequi bonique sis laturus et mihi hac in re, imo non mihi, sed toti nostrae ecclesię gratificaturus. Sebastianus Grubelius, symmysta meus, filium habet, indicem harum, adulescentem pium, probe educatum, diligentissime literis incumbentem et, quantum ego iudicare possum, spei non poenitendae. Eum lubens ac volens volentem et lubentem literis et ecclesię dedicaret. Sed quando hoc tempore didicisse magno constat ipseque alioquin liberorum alendorum plus satis habet, iam non potest optatam contingere metam sine bonorum adiumento. Ille per Brunnerum aurifabrum, affinem suum, tantum egit, ut spes aliqua sit adulescentem in stipendium ecclesiae vestratis susceptum iri. Hoc tu unice poteris pro autoritate, qua in ecclesia tua polles, promovere. Oro igitur obnixe, ut commendatum habeas promotumque velles. Nam adulescens aliquandiu sub me stipendia literaria fecit neque id infoeliciter, quantum ego iudicare possum, adeo ut pater per me persuasus eum a studiis honestioribus subtrahere noluerit. Dabitur ei forte aliquantum temporis, quo profectum in ipso literarium liceat diiudicare. Tum, non dubito, senties me vera scripsisse. Si nos exaudieris, patrem ipsius una nobiscum tibi alioquin devinctos reddes devinctissimos. Caeterum consul noster nuper recitavit nobis, quod mentionem fecerit apud te de ecclesiae nostrae alumno ad vos relegando, quo errorem sacramentarium Argentorati male imbibitum tandem assidua exercitatione evomere aut concoquere discat, ne ecclesiam nostram, cui dedicatus est, novis dogmatibus turbare possit literisque sacris operam ampliorem apud vos det. Is orat, ut tibi aut Megandro aut alteri cuipiam ex verbi praeconibus tantum per nos commendetur, ut competenti aere id temporis, quo apud vos habitaturus est, apud aliquem vestrum diversorium una cum victu adipisci queat. Igitur, ut uno saltu duos vener lepores, si tam pro te vel altero ex vobis quam pro ipso alumno futurum sit, rem nobis inprimis gratam feceritis, si in contubernium vestrum ipsum susceperitis. Quod si vobis incommodum fuerit, hoc saltem praestate, ut aut apud literatum aliquem aut civem cordatum et pium possit habitare. Salutabis nomine meo Theodorum, Megandrum, Gvaltherum et doctos omnes. Salutant te Sebastianus caeterique fratres. Lingkius iam non est domi, alioquin nomine suo etiam salutem adscribi curasset. Vale. Scaffusii, anno 1544. Tuus ex animo Simpertus Vogtius. Doctrina et pietate conspicuo d. Henrycho Bullingero, fratri suo in Christo dilectissimo, ecclesiaste Tigurino. Zürich.
S. Mittamus igitur in totum Schwenkfeldii negocium; equidem bona pace fruor in Christo vero deo et vero homine. Belli praeterea Brunschvicensis finis adest. Nam arx munitissima illa dedita est nullo fere negocio. Res in hunc modum acta: Post victoriam a domino datam landgravius, quantis potuit itineribus, contendit ad arcem ob trepidantem adhuc hostem et tempus peropportunum; nam arx in paludibus iacet, quocirca inaccessibilis est, bombardis maxime, tempore pluvio et nivoso. Postquam igitur advenit, mox postulavit, ut se dedant, nisi pati velint graviora. Simul autem aggeres fecit et viam tormentis adigendis munivit. Aberat dominus arcis, et hostes rebus suis non satis fidebant. Petunt igitur tres dies consultationi. Quos quidem Hessus ita concessit, si quatuor ex se non postremę notę dent obsides. His acceptis per spacium illud agitur pax. Iam tempus elapsum, responsum nullum paulo pacatius; quare Hessus obsides cum lictoribus et carnifice laqueis in collum iniectis ad arcem admovit propius, ni se dedant, hos confestim suspensum iri et arcem vi expugnandam. Fuit autem inter obsides Ruͦff de Rischach (cave rideas). Itaque sunt ad deditionem specie illa suorum et periculo compulsi. Non sensit ergo vel ictum tormentorum arx, et dedita est! Ex itinere reductae sunt bombardę Cassellam, exercitus dimissus. De conditionibus nondum comperi, quod duces Argentinenses, qui omnibus consiliis interfuerunt, adhuc non redierunt. Indicta sunt comitia toti foederi Smalcaldico Francfordiam in diem proximum ante nonas decembris. Habeo, qui dicant Ruͦffium illum diebus superioribus per Nuvenburgam transiisse cum bacillo albo, cętera fere nudum. Hactenus de bello Brunsvicensi. Interposuerant se Protestantes inter Gallum et Anglum et bene sperare cęperant; sed cęsar tantum effecit, ut illis reiectis ipse negocium illud totum sibi sumpserit, ut audio: Prorsus Hispanice! Expectatur ab Antverpianis, quo et legati Galli et Angli dicuntur adventuri. Transiit hac Hispanus. Nescio episcopus sit an cardinalis. Magnus est apud cęsarem, a quo etiam mittitur in Italiam. Huius secretarius dixit Gastio papam, Gallum et cęsarem iniisse foedus contra Anglum. Ex illius ministris 6 tenentur captivi in arce Gösken ditionis Solodornensis, quod duos aurigas pessime tractarent; alter enim ad mortem fere cęsus est. Volat vecturę precium Hispanos negasse, etc. Dixit idem secretarius de colloquio Ratisbonensi meras nugas esse; id quod equidem facile credo, nam Hispanico ingenio nec faveo nec confido. Fertur d. Matthiam Heldum denuo recepisse in aulam. De quo illud audivi, non diu post festum paschatis ipsum dixisse: „Equidem novi me propediem fore charissimum in aula et Granvelam suspendendum.“ Vaticinium ex parte completum; caveat Granvela! Sic luditur in aulis imperatorum et regum. Malus tollat istos, ut quies adveniat, quantum profuerit ecclesię domini! Si recte memini, scripsi nuper a Turcis negatas nobis inducias. Nunc ex Austria narratur factas in annum quintum. Si quid habes hic certi ex Suevia, facito me certiorem. Rumor est cęsarem animo esse liberandi Brunsvicensem, non solum tamen, sed una cum auxiliis Galli et papę. Fert idem rumor 1500 equites Neapolitanos excitatos a papa diebus hisce transiisse Wirtembergam. Iter fuisse ad Brunsvicensem, verum in itinere tardasse, atque nunc recta proficisci ad cęsarem. Ex mysteriis hoc postremum est senatus nostri; quamobrem rogo, si quid forte audisti, renuncies. Quale scripsisti de marchione Mediolanensi, per vitam nunquam audivi! Miror itaque valde, quid literę commissę contineant. Nostrum est a coepto itinere in domino haud declinare et subinde precari, ut dominus tueatur ecclesiam suam, et magis magisque hortari ad poenitentiam populum. Nescio, quid tu apud tuos experiaris. Ego clamavi hodie, quantum potui, timorem domini intra annos 14 non fuisse tepidiorem, imo fere nullum, quam hodie in civitate nostra. Largiatur Christus spiritum sanctum suum! Fiat. In domino vale. Kalendis decembris, Basileę, anno 1545. Tuus Os. Myconius. D. Heinricho Bullingero, ministro Christi optimo atque doctissimo, fratri in domino venerando suo. Z[urich].
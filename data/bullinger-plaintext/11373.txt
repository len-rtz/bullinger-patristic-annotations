Nicolaus Artopoeus Balingius Henrico Bullingero, viro clarissimo S. D. En remitto articulos regis Angliae, qui, Domino sit gratia, heic non admodum multos movent; omnes dicunt, quod tu cum scriptura dicis: „Nolite confidere in principibus“, etc. Meo iuditio rex ille rex est Angliae et nihil aliud, quamcunque personam induxerit. Velim pluribus tecum agere, sed negotia non sinunt. Crede mihi, nunquam fui occupatior; adeo fervet et gratiosum est nostrae scholae initium etiam iis, quibus putaram abominationem fore. Ex omnibus Foederibus huc advolant, et quod mire nos afficit, magnatum atque procerum filii. Faxit optimus maximus, ut semper felicibus auspiciis sic procedat. Hactenus illa. Caeterum quod attinet ad universam nostram rempublicam: pacate satis agimus, nisi quod latrones nobis negotium facessunt, quorum plures sunt capti, plures affecti supplicio et plures, ut ferunt, adhuc latent incogniti, quemadmodum a Goethardo, si vacat, liquido cognosces. Mihi si vacaret, certe mira scriberem, quae mihi nescio quid portendere videntur; Dominus novit. Ad Larium lacum aiunt sex domos subsidisse ex improviso et aquis obrutas esse, quarum iam nullum plane extet vestigium neque ullae usquam apparent reliquiae. Machinis ac anchoris quaesitum est diu, sed frustra. Mitto epistolam nostri Trawersi. Cui si responderis, ad me mittito; ego facili opera transmittam ei. Alo aliquot pueros Zucianos et Trawerso cognatos. Tu vale, vir doctissime, et indoctam epistolam boni aequique consulito. Leonem, Bibliandrum,Megandrum, Ammianum, Rhellicanum meo nomine salutabis. Curiae, 18. Novembris. Henrico Bullingero, viro et eruditione et prudentia conspicuo.
Salus et pax Iesu Christi sit vobiscum. Causa diuturni silentii mei nulla est alia, quam quod in horas expectavi commoditatem vos videndi coram, atque, o deus, quanto desyderio illam expectavi neque etiamnum desino expectare! Caeterum cum videam dominum esse, qui nostros conatus moderetur, non possum committere, ut aut mortuum me credatis aut vestri oblitum. De negotio vero concordiae cum Luthero habetis forte nunc omnem rem, cum intellexerim Basilienses quosdam fuisse apud vos. Tamen, ut libere dicam, nemo est, qui feliciter queat tractare istud negotium, qui non interfuerit. Et quanquam ego morbo impeditus potissimam tractationis partem neglexerim, videor tamen ipse mihi summam rei probe tenere. Ac primum, quod eucharistiam attinet, non intelligo Lutherum talem corporis praesentiam velle statuere, qualem nos sumus suspicati, quanquam ille nostris causam dederit male suspicandi scribens hec verba Christi: "hoc est corpus meum" sine omni tropo recipienda, item istorum verborum sententiam esse hunc panem esse substantialiter corpus Christi, in hoc pane esse corpus substantialiter. Quis, obsecro, non jure fuit deceptus? Nunc autem, cum se ipsum declaret, ut intelligamus talem praesentiam ab ipso nequaquam statui, ob insignia alia ipsius dona connivenda sunt quędam. Deinde, cum ille contra intellexerit nostros nunquam voluisse omnem Christi praesentiam negare, sed tantum contra localem et eam, quae cum veritate humanitatis non posset consistere, pugnasse, etiam ipse nos benignius excepit. Helveticarum quoque ecclesiarum nomine tria proposita sunt, quae eas in hoc concordandi negotio terrerent Primum, quod Umeretis suspitionem inconstantiae apud vulgus. Atqui Lutherus neminem cogit in praescripta quędam verba jurare, tantum scire vult, quid de Christi institutione sentiamus quibuscumque tandem verbis eam tradamus. Secundum, quod Umeretis impanationem quandam aut unionem vel realem vel naturalem vel personalem aut inclusionem quandam localem corporis cum pane. Tertium, quod Umeretis statui praesentiam Christi in cęna cum veritate humanitatis pugnantem. Haec diserte Luthero per Bucerum omnium nomine sunt exposita. Cum de vobis vestrisque ecclesiis ageretur, ne dicam, quanta diligentia hoc factum sit. Nunc autem, nisi totus sim saxeus, non potui intelligere tale quid velle Lutherum aut eos, quibuscum nobis fuit negotium. Caeterum vult interne omnia agi in cęna virtute Christi, quicquid externe agitur per ministrum iussu Christi, scilicet ut, quemadmodum datur, distribuatur, accipiatur, manducatur panis, ita animus Christi sit dare et distribuere convivis omnibus in cęna suum ipsissimum corpus, ut accipiant et edant. Et ob hanc unionem sacramentalem, quam nemo negat, dicitur corpus tradi manibus, on etc., dicitur minister dare corpus, dicimur videre Christum, dicitur panis esse corpus. Et quanquam vult hęc dici posse unionis sacramentalis ratione, tamen neminem cogit ad hasce formas loquendi. Tantum expiscari voluit, verene an ficte sentiamus de distributione et dono corporis Christi in cęna. Deinde non vult hanc cęnam a ministri vel convivarum animo, sed Christi institutione ęstimandam. Si enim a ministro aut convivis estimanda, iam nascetur facile vel nausea vel inanis gloriatio. Quanquam, si de fructu manducationis loquamur, certe a fide recipientis ęstimandum est hoccine convivium. De impiorum manducatione impetratum est a Luthero pernegari illos edere corpus aut quidquam aliud quam panem. Recipiuntur autem hoc loco impii pro iis, qui extra ecclesiam sunt nihil credentes de Christo aut illius institutionibus. Qui vero de ecclesia sunt et caenae domini assident, illis omnibus dicitur Christus ex aequo dare et distribuere corpus suum. Hac enim causa cęnam instituit, ut communicatio sit corporis sui. Quoniam vero boni et mali sunt in ecclesia adeoque etiam in domini mensa, omnes etiam ex ęquo dicuntur recipere corporis Christi donum, quatenus Christi benevolentiam et institutionem respicis. Manducare vero ex ęquo non dicuntur. Mali et hypocritae non nisi mortuam fidem adferentes coenę non aliter quam sacramentotenus dicuntur manducare Christum et nequaquam re vera. Boni vero manducant vere non solum panem, sed cum pane (hoc est in illa Christi actione) etiam corpus. Quae res meo iuditio quidem plana est teste etiam Augustino et post illum Ecolampadio nostro. De pręsentia corporis Christi cum disputaretur, "Christus agit in cęna et in suis, ergo est praesens" inquit Philippus. De pręsentia vero corporis phisici nihil audivi, et constanter negatur praesentia localis et omnis alia, quae non est salvo eo, quod Christus sit in uno cęli loco circumscriptive, denique omnis, quae veritati humanitatis contraria videri possit. Excepta est praeterea omnis impanatio, omnis transsubstantiatio, omnis omnino localis inclusio, omnis unio praeter sacramentalem, quae et ipsa extra usum coene nulla est. Hęc de articulo cęnae. Articulus baptismi quoad literam obscurior est. De fide parvulorum in illo nihil aliud Queritur, quam quod habet Calvinus. De necessitate autem baptizandorum puerorum omnia ad institutionem Christi idque contra contemptores sacrae istius lotionis referenda, non ad puerorum salutem. Absolutionis vel examinis articulus tollerabilis esset, si hasce novitates ferret nostrum seculum. Nulla autem peccatorum enumeratio exigitur. Tantum odit Lutherus iuventutis et conscientiarum neglectum et petit evangelii quascumque promissiones non solum publice, sed et privatim et serio tractandas. Qua in re facile consentimus, etiam si de modo non per omnia conveniat. Cum hęc scripsissem, ecce, vocor a Basilien[sium] legatis ad diversorium, qui me certum fecerunt de profectione Grynei et Myconii ad vos, item de Vadiano, quasi ille quoque ad vos sit vocatus. Hinc cepi mihi ipsi succensere, quod tardus admodum fuerim scribendo. Utcumque enim non est mei instituti hortari quenquam ad faciendum quicquam, tamen vellem vos ex me habuisse summam rei gestae. Tarditatem vero excusavi ab initio literarum. Quid multis? Non per omnia sum mei iuris, necque semper liberum est mihi facere, quod vellem et optarem. De ecclesiae Constantiensis animo nihil etiamnum certi habeo. Mos est autem nostris diutissime deliberare in rebus gravioribus. Extra tractationem illam articulorum nihil habeo, quod ad vos scribam. Audivit Pellicanus omnia Argentorati; praeterea abit Mangoldus. Itaque valete, viri fratres suavissimi, et non desinite me amare dominumque orare pro ecclesia nostra. Salutate mihi quam diligentissime Theodorum, Stainerum, Uttingerum et bonos quosvis. Constantiae, 19. augusti 1536. Omnibus modis vester frater Io. Zvick. Familias vestras, uxores et liberos incolumes cupio. Parcite autem lituris; non relegi enim.
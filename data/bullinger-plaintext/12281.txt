S. Eo quod taces, et ego taceo, quamvis interim non semper tua taciturnitas me sit remorata, sed vel scribendi materia, vel negocia, vel tabelliones; nam ab eo, quo me propemodum reiecisti, tempore nihilque scribis, nemo Tigurinorum me accedit, nemo salutat, nemo exceptis paucis amicus est, etiam eorum, de quibus scio me vel ipsis testibus bene meritum esse. His autem non obstantibus constitueram ante menses aliquot salutare te, cum dominus manu sua gravi me adfligit, ut medici quoque nonnihil de vita mea dubitare inciperent. Interea, cum domino fuit negocium et conflictatio cum morbo, scribendi non erat neque facultas neque locus. Restituto nunc mihi datur occasio, ut consilio pristino satisfaciam tandem. Saxo, qui meas reddit, Argentina venit; librum fert Buceri contra Cochlęum, hostem tuum. Prandet mecum et narrat institutum suum, eundi videlicet Tigurum, ut ecclesiam videat ac ludum vestrum una cum viris doctis illis praesidentibus. Hic ego: „Scribam, ni tempus prohibeat.“ Principio ergo commendo tibi hunc, ut saltem adsis consilio; in animo habet enim visendi Mediolanum. Tu poteris edocere, utrum faciliori itinere transeat, per Rhetos an per Urios et montem Gothardi. Quod adtinet ad illum, nihil aliud peto. Ago deinde gratias de carmine Gvaltheri, hominis erga me omnium ingratissimi. Munusculum fuit valde gratum. Fuisset gratius, si tuas habuisset adiunctas. Postquam me dominus restituit, carmen quęro frustra nec sperare possum, quod inventurus sim. Pręterea de obitu Megandri certiorem me fecit Dasypodius. Doleo, ut par est, et peto, ut dominus locum eius in ecclesia subpleat viro digno, id est bono et pio; talibus enim ecclesia magis habet opus hodie quam doctis. Nova sunt: Cogitur exercitus per Alsatiam, nescitur quo. Rumor tamen est prohibitum iri dominum de Giß ab occupanda Lotharingia. Dux quidam proxima nocte narravit signa 36 collecta nomine protestantium ad Anglum mittenda contra Gallum, quam rem equidem non capio. Edictum exiisse dicitur adversus Brunsvicensem a cęsare graviter irritato literis non ferendis, quibus hic adpellatus est violator pacti, defensor hęreticorum et nescio quibus aliis titulis admodum turbulentis. Quod si verum est, ego quidem admiror. Certum illud: Militem a pontifice Romano in nos iam fuisse collectum et non procul ab Alpibus consedisse. Quo nunc pervenerit, ignoratur. Colloquium institutum a cęsare papistis non adprobantibus quid, putas, sibi vult? Mihi nugę videntur. Dominus id dirigat pro nutu suo. De concilio Tridentino dixit quidam, qui recta inde venerat, inter cives quosdam nostros: „Hoc scio, quod, quia non satis fuerat meretricum, ex Venetiis advocarunt non paucas; pręterea nescio, quid egerint.“ Dominus Iesus tueatur ecclesiam suam, nam graviter adfligitur. Vale in Christo cum domo tua et fratribus piis omnibus. Salutabis Theodorum et Pellicanum. Basileę, 4. septembris anno 1545. Os. Myconius tuus. D. Heinricho Bullingero, Tigurinorum antistiti doctissimo ac optimo, domino suo in Christo observando. Z[ürich].
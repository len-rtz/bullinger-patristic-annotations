Dem fromen ersamen, fürsichtigen und wysen Hansen Rudolffen Lavatern, sekelmeistern zu Zürych, jetzund radtsbotten uff dem tag zu Bad, sinem günstigen, lieben herrn und gevattern. Min willig dienst, früntlicher gruß und was ich üch eeren, liebs und guts vermöchte bevor. Ich bitt üch, insonders günstiger herr und lieber gevatter, ir wöllend nit zürnen, das ich üch gester üwerm begeren nach gheinen zädel geschikt hab. Dann zu dem, das ich uff die predig vast blöd worden was, so plagetend mich die lüt, das ich nie mee dran gedacht. So hatt ich by der warheyt von dem ässen an biß umb die 4 nie dhein underlaß nach muß, lüten und gschäften halb, daheym und zu dem Frowen Münster, mitt den schulherren und m[eister] Stollen. Demnach erst fiel mir in sinn, was ich vergäßen und versumpt hatt. Diß ist aber der handel, den ir begärt habend, und also hatt der predicant von Zoffingen geschriben: „Uff den 18. tag brachets hat unser herr sekelmeister und ich mit imm zu abend gäßen uff dem schloß Arburg. Da hat er mitt kumber anzeigt, wie der Spiegelberg von Schaffhusen mitt imm geäßen hab zu Künigsfälden; der habe gerümpt, wie ouch Schaffhusen den 7 orten ze hilff uffbrächen werde. Da hat der sekelmeister gesagt: ’Warumb wänd ir einem hälffen, der den Türggen an imm hat’. Antwurt der Spiegelberg: ’Unser predicant ist krank und hat nach dem Juden gschikt; also thut der künig ouch’ etc. Daby ist gesäßen ein Zürycher des großen radts. Der hatt geredt: ’Wenn noch so vil Zürych uß stand und land zühend, alls zogen sind, dann wirts erst gut, und wirt die sach ouch gan. ’ Hatt der sekelmeister gesagt: ’Was sagend aber die predicanten dartzu?’ Daruff der Zürycher geantwurtet: ’Sy sind darwider, wir gänd aber nüt darumb ’ etc. Deßhalb besorgt imme der sekelmeister einer bösen prattik, die vilicht under üch sin möchte“ etc. So vil ist des handels. Daruff mögend ir jetzund handlen, was üch nutz und gut bedunkt. Die sach ist an iro selbs; ists zu Künigsfälden also ergangen; böß gnug, und ist iro wol nach ze vragen. Gott sye mitt üch. Datum Zürych, 23. iunii 1544. H. Bullinger, der üwer. Nächt hatt mir min herr burgermeister von Watt geschriben und befolhen beide herren und üch ze grüßen; und schript, daß sy us Ungern gute bottschafft oder kundtschafft habend, das der dürgg in 80000 stark schon jetz gerüst sye uff Oestrych, da wenig voradts sye nochmals; und entsitze man sich eines grusamen ynfaals. So sye zu Nürenberg von des bischoffs wägen von Eystett ouch ettwas unruw entstanden; doch sye es vertütscht etc. Die geschrifft hab ich den herren gäben. Gott beware üch.
S.D. Non potuissent me tuae minae ab itinere Constantinopolitano deterrere, nisi arctius me vinculum in hac Europae parte nec opinantem retineret. Nam, ut tibi (tanquam amico praecipuo) et reliquis tecum fratribus significem, quod praeter opinionem meam in hac urbe accidit, scito me accepisse vitae sociam, dominam Margaretam Elteram, virginem nobilem et uxori domini Hopperi probe notam, cuius ego apud te virtutes praedicarem, nisi autor videri possim aliquo modo suspectus. Sed eius dotes non vulgares malo te ab uxore domini Hopperi cognoscere quam in meis literis legere. Te oro vehementer et fratres omnes, ut hoc institutum nostrum et universum vitae cursum vestris precibus deo commendetis. Scriberem nunc ad singulos, si per ocium liceret. Sed hoc faciam (deo volente) intra paucos dies, ubi sacrum nuptiale fuerit celebratum. Iam Ferdinandum Hispanum tibi commendo, qui vixit apud me aliquot menses, et quia sentio in multis rebus eum indigere doctrina et institutione tua, autor illi fui, ut vos inviseret et a viris doctis solidam aliquam religionis doctrinam disceret. Salutem dices meis verbis dominis Theodore, Gesnero et reliquis fratribus. Bene vale. Argentinae, 20. martii 1548. Tuus F. Dryander. Clarissimo viro domino Henrico Bullingero, ecclesiae Tigurinae ministro vigilantissimo.
S. Scribit non ad me, sed ad lungium quendam, qui litteris et studiis incumbit hic theologicis, doctor lo[annes] Zvickius, si Luthero non placitura esset confessio nostra, quid tum agendum putaremus. Dat insuper consilium, quod putat recipiendum, tale videlicet: Utrasque confessiones Augustae datas, principum et quatuor urbium puta, non abiiciendas, sed iis conditionibus recipiendas, quibus et Constantienses receperint, principum scilicet. Conditiones hę sunt: Doctrinam placere, ritus non placere prorsus. Quamvis autem inter articulos nudos sint, quę prima facie non arrideant, apologia diligenter visa tollatur omnis offensio. Imposuit per lungium Grynęo vel mihi, quid nobis videatur, ut rescribamus. De vobis nihil respondere poterimus. Apud nos vero res sic habet: Si quid tale futurum esset, concilium indictum impelleret, ut consilio fortassis acquiesceremus, postquam nihil est in confessione urbium, quod nobiscum pugnet, et Saxonica seu principum confessio adiuncta apologia praeter ritus queat esse tolerabilis. Haec breviter. Nondum quicquam respondimus illi. Et si respondebimus ratione, quam audisti, adiiciemus tamen sine vobis non facile nos acturos quicquam, sperare quoque vos nihil hic detrectaturos, postquam veritas sit integra permansura. Haec volui ut scires, si quidem Zvickius eadem non ad vos quoque transmisit. Est apud nos consultatio Argentinensium admodum proba super articulis, quos nuper misi. Utinam descriptores forent, ut mitterem ad te! Arcus habet tredecim. Ego cogito, qualiter faciendum, ut habeas. Vale cum tuis et fratribus omnibus. Basileae, raptim, 9. februarii anno 37. Os. Myco. tuus. Domino Heinricho Bullingero suo. Zürich.
Gratiam et pacem a domino. Semper timui, mi Myconi, ne Gallus maximum daret malum Germaniae. Impius est, regnorum helluo, crudelis et sanguinarius, nec amat Germanos nisi ob privatum suum compendium. Novit primam gloriam exercitus pedestris deberi Germanis. Amat ergo, ut iugulet vel ut alios neci det et regnis pociatur. Sed videbis, spero, potentem domini manum. Neque enim vivit hodie rex alius, qui plus effuderit sanguinis christiani. Fortassis vana sunt, quae incerto feruntur rumore; melius forsan Gallo et Hispano convenit, quam nobis utile sit. Sed fiat voluntas domini. Apologiam, quam pro Zvinglio scripsi, Gregorio Mangoldeo ad te perferendam tradidi atque is nimirum dedit, praefationem puto, quam praefixi Operi articulorum Zvinglii. Nunc iussi, Commentarios nostros in 2. ad Corinthios traderet Christophorus. Miror ego plus, quam facile dixerim, an quidam in re sacra ludant an serio agant, cum aiunt Paulum in epistola ad Corinthios et Ephesios de doctoribus scholasticis loqui, cum certo constet Paulum nihil tale vel somniasse unquam. Merito nobis obiicerent pietatis hostes scripturam nostrae patere libidini, utpote qui illam velut caereum nasum quoquoversum trahamus. Sentiemus aliquando, quid istud superbiae studium et pompae pariturum sit. Decebat nos esse humiles Christi professores, apostolorum Christi imitatores. Nos philosophicum malumus et habitum et supercilium. Sed de his alias. Tu nunc vale et nos, ut soles, ama. Tiguri, 5. martii 1535. H. Bullingerus tuus. Domino Osvaldo Myconio, antistiti Basileiensium vigilantissimo, suo in domino charissimo fratri.
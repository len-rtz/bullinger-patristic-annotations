Frommer, eerenvester, fürsichtiger und wyse[r], günstiger, fürgeliepter herr und bruͦder, uns[er] früntlicher gruͦß, williger dienst, früntschafft, liebe und was wir eeren und üch gefelligs wüstend, sye üch bevoran bereidt. Es langt glöupcklich durch eeren biderberlüten schryben an uns, dass ir uß eehafften ursachen und zuͦ guͦtem und fürdernuß der warheit und bestendigen frydens gern wüssen wöltind h[err] Batten Gerung, üwers predicanten, harkummen, wie er vonn Münster uß dem Ergöw abgescheiden, ouch von uns von Zürych kummen sye. Diewyl wir dann üch gar geneigt sind in disem und noch vil grösserm ze dienen, wöllend wir üch, was unß hiervon ze wüssen ist, kundtthuͦn; dem ist also: Wer sin vatter und muͦter xin und wie sy geheyssen habind, ist uns nitt zuͦ wüssen; uß sinem mund aber habend wir das gehört, das er ein Münsterer und Lutzerner, ghein Berner, erboren sye; und alls sin muͦter ettwan har gen Zürych kummenn, habend wir wol verstanden, das er ledig, usset der ee erboren etc. Des alles möchtend ir gruntlichern bericht und kundtschafft von Münster haben. Zuͦ Münster imm Ergöw ist er ettlich zyt pfarrer gewäsen. Da hatt er häfftig den artickel von gägenwirtickeit des fleischs und bluͦts imm brot des herren mitt dem bapst und Luther wider unser leer und glouben triben, des man noch kundtschafft zuͦ Münster funde, er ouch hie Zürych nitt abred gewäsen, doch daran gehenckt, er sye anders und bessers noch nitt bericht gewäsen etc. Wie er aber von Münster abgescheiden sye, habend wir ghein muntliche kundschafft, achtend aber, zuͦ Münster wurde mans gruntlich finden uff dise meynung, wie die gmein sag an uns gelangt, namlich das er mitt schantlichem eebruch, den er mitt eins armen bidermans frowen geuͤpt, und (habend wirs rächt verstanden) in der kaarwuchen, da der andacht imm bapsthumb am hitzigisten ist, geuͤpt, sich verwürckt, begriffen, von der pfruͦnd gestrafft und gen Einsidlen zuͦ dem Finstern Wald ze buͤssen geschickt, welche faart er ouch volbracht hatt. Wie er nun nitt mee platz siner unthaaten halb by den sinen gehept, ist er gen Wettingen und Dietickon kummen, dannen vom herren M[artin] Butzern gen Schaffhusen zum predicanten geordnet. Und alls er sich des orts beschwaret und becklagt, habend imm guͦt herren und fründ gen Zürych geholffen. Da hatt er ein zyt gepredigt und glychförmig mitt uns geleert in all wäg, insonders des sacraments halb; ist nun häfftig xin etc. Wie er jetzund ist, wüssend wir nitt. Ze letst aber hatt sich ein schantlicher, gantz ergerlicher handel begäben, namlich das er ein magt oder dienst imm huß gehept, die er gebuͦlet und mitt ir die ee gebrochen; hatt das so lang getriben, biß die magt mitt dem kin[d] gangen ist. Darzwüschen hatt er gantz schantlich und boßlich mitt siner frommen eefrowen gehandlet, die mätzen näben iro imm huß gehept, sy gschlagen, iro tröwt und nu[n] boßlich gehandlet etc. Alls nun diß an unserm korrgrycht fürgebracht und durch sin eewyb beharrlich die eeschidung, uff so vilfaltigen muͦtwillen von imm erlitten, begärt, hatt man sy gescheiden, h. Batten in thuͦrn geleyt und von der pfruͦnd und predig ampt gestoossen etc. Sin eefrow läpt noch zuͦ Aarow oder Suur, anders ist uns nitt ze wüssen, heist Sabinella Buchserin, möcht selbs kundtschafft gäben. Alls er nun uß dem thurn kamm, begärt er von uns kundtschafft, diewyl er under uns nun dhein blyben mee hätte, dass er anderschwo sich versähen möchte. Die gaabend wir imm, das er sich by uns untzhar mitt leer und läben wol betragen biß an den eebruch, dorumb er von uns kummen sye. Demnach vernamend wir, wie sin metz, die eebrächerin, sich mercken liesse, der pfaff muͤst ir halten, was er iro zuͦgesagt, und er hätte iro die ee zuͦgesagt etc. Dorumb wir inn ernstlich ansprachend, so er das gethon und iro ettwas, vor und ee er von siner frowen gescheiden, wer es noch schantlicher etc.; verlougnet er häfftig. Doch gefiel uns die sach, dass, so wir imm kundtschafft brieff nitt gäben, hättend wir imm nütt mee gäben. Alls er nun den unwillen spurt und obgemelte red häfftig gieng, macht er sich wägfertig uff Basel, begärt in sinem abscheid ettwas mitt allen bruͤdern zuͦ reden und uns allen ze gnaden. Alls es nun nach der letzgen was und imm lectorio zuͦ 30 oder 40 personen, jung und allt, versamlet, gnadet er, bad, man wölte imm sin grosse ergernuß, damitt er die frommen kylchen Zürych geergeret, verzyhen. Huͦb da wyter an, sich obgemelter red ze entschuldigen, ze protestieren, und sagt, er hätte sy nitt genommen, und gott wölte inn die schand nimmer erläben lassen, dass er sy immer mee nemmen wölte etc. Daruff zog er hinwäg, und ist nitt wyter dan[n] gen Brugg, in üwer statt, zum Sternen gangen, hatt die eebrächerin mitt imm gfuͤrt alls sin eewyb, wider üwer und unser reformation; die hatt er ouch hernach zur kylchen gfuͤrt an der frömbde, aber wider üwer und unser reformation, und hatt darinn gar ergerlich gehandlet. So vil in der kurtze ist uns von h. Batten ze wüssen, dem wir wol gonnen möchtend, sin lob wer grösser, dann wir imm nie dann alein in sinem bösen wandel ze wider xin. Das ist wol war, alls man darvon sagt, wie er sölte predicant zuͦ Bern werden, habend wir die eeren statt Bernn geklagt, ouch gen Bernn geschryben alls trüwe und gesagt, das verkonnend wir der redlichen eerenstatt, dass sy dhein anderen predicanten finde dann eben ein sömlichen, von dem die anstössigen Lutzerner und andere reden werdent, die kylch ze Bern näme zuͦ predicanten uff, die wäder by den Lutzerneren noch Zürychern schantlichs eebruchs halben habend blyben mögen etc., damitt das evangelium verhasset und ein eeren statt ze Bern geschmutzt wirt. Das ist uns leyd xin und nochdann wir üch und üwer kylchen günstig, üwer wolfart begärtind. Die verlych üch gott, und verstand unser schryben imm besten.
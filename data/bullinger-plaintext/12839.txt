Gnad und frid durch Christum mitt allem guͦtem. Früntlicher, hertzlieber herr und getruwester bruͦder. Hie mitt disem aignen botten schickt euch min l[ieber] vetter dise schrifften zuͦ. Hat euch nitt schrieben können vyle halber seiner grossen geschefft; dann er uff hutt vor tag hat verreyten muͤssen. Gott belait inn hin und wider, dann gantz sorglich ze reyten auff dem andern boden. Sorgen sin gantz ubel, aber der herr wirt inn wol erhalten, so es im gefellig. Wir weren gar ubel angriffen von gott, sollten wir um inn kommen, dann er ain türer mensch ist. Er bitt euch, ir wellt in dem schriben, das im von Ulm zuͦkommen, wol mercken die zwen puncten, die er understrichen hat: Von der Aidgnossen bottschafft zuͦ Ulm; und von dem  grossem vorhaben des kaisers. Ir moͤgt ausß disen schrifften abschriben, was euch geliebt; söllt sy aber by disem botten gewisslich widerum herschicken, dann der vetter uff morn ze nacht, alls er hofft, widerum kompt. Wirt er ainen rath hie by unß deren auch berichten muͤssen. Ach h[ertz]l[ieber] b[ruͦder], wie sechen wir die grossen werck unnd erschrockenlichen, grausamen urtail gottes in disen sachen! Wie hart ist er uber unser undanckbarkait erzurnt! Er will unß warlich den rechten ernst lehren fuͤrwenden und unß sechen lassen, wie gar es vor im kain schertz ist, sich wellen seines worts rhuͤmen und daneben sich demselbigen alls gar ungleychformig erzoͤgen. Warlich, er schickt den Assuͤr uber das glysnerisch volck, Esa. 10. O min gott, daß wirs erkannten, uff das wir unß von hertzen und mitt warhait zuͦ dir bekarten und ab ander leut schaden wytzig wurden! Bittend, bettend und flehend fuͤr unß mitt trüwen. Ir moͤgt wol gedencken, was fromm, verstendig leut und gottselige hertzen by unß fuͤr ain eng hembd anhabend, diewyl wir aller menschlichen hilff halbe[n] alls gantz bloß stond, und unß grosser ding zuͦ befaren haben, daß übel, ubel zuͦ besorgen, der mehrtail werde zuͦ schwach sein und den nechsten tod fliechen wellen, ob man glich darnach, wie gwisslich beschechen wirt, ain grausamern lyden muͤssend. Wir wellen mitt gottes gnad und sovyl er gaist verleycht, schreyen, vermanen, warnen, stercken, troͤsten, so best wir moͤgend. Hoff noch ymer zuͦ dem lieben gott, er werde die sachen by unß uff ainen lydenlichen weg schicken und unß nitt lassen zuͦ schanden werden. Darum wellt unß mitt hoͤchstem truwen helffen bitten, wie min hertzlich vertrauwen zuͦ euch steht,  dann es thuͦt mehr dann not. Ir hapt usß disem schreiben von Ulm an minen l. vetter, welchs von ainem gar frommen, gottsforchtigen mann kompt, wol abzuͦnemmen, was  die zuͦgewarten haben, die der kaiser mitt gewalt eroberen wirt, diewyl man mitt denjhenigen, die er zuͦ gnaden uffgenommen hat, dermassen handelt. Ach min gott, sollt man nit vyl lieber zuͦ tausend mal sterben, dann ain sölichen friden annemmen? O daß die Aidgnossen ir obschweben[d] und ylend verderben (wa sy nitt by zyt gegen gott solichs abtragend) ouch sechen koͤnnen! Was sich der kaiser understand, sollt ouch ain blinder sechen! Der starck gott well darin sechen, und disem wutenden und wallenden mehr ain wuͤr und tham setz[en], das es nitt alles uberschwemmen moͤge. Amen. Ewer buͤchlin hab ich warlich noch nitt usgelesen, dann ichs an der zyt nitt gehapt. Wills euch by nechster bottschafft schicken. Gefellt mir treffelich wol. Der herr mehre in euch alles guͦts. Den Brieff an den Hallerum will ich schicken, sobald ich sichere bottschafft gehaben mag; dann yetzund gantz unsicher, diewyl man die botten ymmerdaren niderlegt. Es wirt nitt mehr guͦt schriben sein uff den andern boden, dann allain mitt unbekannten buͦchstaben. Es ist alles voller prodition und untrü[w]. Uff gestert hab ich euch das schreiben zuͦgeschickt, das euch min l. vetter zuͦgestellt sollt haben cum literis Lęti. Der guͦt man sampt ettlich andern zuͦ Augspurg bedurt mich ubel, dann es wirt Augspurg noch wirs  gon dann Ulm. Der lieb, truw gott helff unß doch ainmal usß allen noͤten um seines grossen nammens willen. Amen. Sagt allen guͦten herren, freunden und bruͤdern alles lieb, guͦtz und gruͦtz sampt empietung miner guͦtwilligen diensten, zuͦvoran ewerm l. husgesynd, und vergesst unser nitt! Datum den 2. februarii 1547. Die schryfften schickt unß wider. A[brosius] Bl[arer]. Dem hochgelerten, christelichen h. Hainrich Bullinger zuͦ Zurich, meinem insonder vertrauwten lieben herren und bruͦder zuͦ handen.
Salutem et graciam per Christum, dominum nostrum. Duabus nundinis Franckfordium[!] proximis elapsis litteras nullas ad fidelissimos ministros verbi dei apud Tigurum dedi, Bullingere charissime. Hoc autem factum est non mea negligencia vel fortę[!] oblivione; nam semper memor sum vestri et ex vestris scriptis vere agnosco spiritum Christi inhabitare vestra pectora. Sincero animo hoc scribo; sentiunt mecum fratres fideles quam plurimi. In causa vero fuit iuvenis ille Francfordianus, Ioannes nomine; ex quo uxorem in Chutnis Montibus duxerit, raro Francfordiam adit, licet natus hic sit. Reperi tandem hominem in Budissin, que civitas iter diei ab hac urbe sita est, qui nundinas Francfordienses non negligit. Is ultro promisit litteras meas Christofero Froschouero sese exhibiturum addens insuper bibliothecam eius sibi esse notam. Cuius opera fiet, ut post hac negligencię non sit locus. Ego vicissim vestra commentaria summo gaudio expecto. Biennio ferme nihil librorum ad nos pervenit. Mirantur multi fratres et ego cum illis. Illis diebus dei benignitate nactus sum annotaciones sancti viri Hul[drichi] Tzvinglii in Genesin et Exodum per Leonem Iudę et Casparum Megandrum excerptas. Wittembergensis[!] ministri nihil preter Germanicos libros nobis obtrudunt. Lubens plura scriberem; sed omnia, quę in mente habeo, nota vobis sunt. Novarum rerum nihil est, quod vos delectare posset. Turca regnat in Hungaria late quietę[!] factus noster vicinis[!]. Ultra fines Hungarie nondum progressus est. Obstitit forte pestilencia, que Austriam et Moraviam invaserat. In mense decembri iam preterito congregavit rex Ferdinandus Pragam Moravos, Schlesitas et utramque Lusaciam; aderant et Austriaci. Postulabat auxilia contra Turcam. Promissa sunt subsidia, sed nihil contra Turcam que fatient. Austriaci inprimis cupiunt evangelium in eorum terra sincere predicari asserentes impietatem in causa esse, quod nihil feliciter sit gestum contra Turcam. Obluctabantur papistę, presertim monachus quidem nomine Nausea factus iam episcopus Viennensis. Cetera scribam Germanice ad Christo[ferum] Frosch[ouerum]. Opto vestris ecclesiis et ministris earum incrementa congnicionis[!] dei. Salvus sit Pellicanus, Leo Iude, Megander, Bibliander et ceteri. Ad futuras nundinas, si Christi gracia adfuerit, pluribus scribam; ea sit cum nobis omnibus. Celerrime ex Zitavia in marchionatu Superioris Lusacię, 20. mensis februarii anno 1542. Fraternitatis vestre deditissimus Osvaldus Pergenerus etc. a commentariis. Vere pio et erudito viro d. Henricho Bullingero, amplissime ecclesię Tigurine episcopo, amico sinccerissimo.
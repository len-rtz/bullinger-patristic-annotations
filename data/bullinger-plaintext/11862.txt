Ioannes Blasius clarissimo D. Heinricho Bullingero suo S. Quamquam invitus te obtundo, vir spectatissime, necessitas tamen cogit tibi molestiorem, quam velim ipse, [esse]. Rem meam cum pontificiis satis iam satisque intellexisti, presertim a Traverso, viro prudenciore, quam ut quicquam, quod pro re faciat, omittat. Illa igitur finita est et non finita, ac quidem finita per Foedus nostrum Domus Dei, quod audita accusacione simul atque defensione rem composuit omnem. Cuius quidem composicionis prolixior paulo sermo est, quam ut possim brevibus perscribere, propter quod nunc supersedeo plura scribere. Quoniam vero pro pontificiorum voluntate satis in me non sevierint legati Domus Dei, perstant illi nunc hoc, nunc illo me impetere ac iugiter vexare atque in universum omnia tentare, si quo modo me hinc expellere possunt, quod tamen, spero, poterunt nequaquam iure quidem, nisi factio illorum forcior sit futura. Ceterum com(m)endaciorem me tibi spero esse, quam ut tibi me eximere possit aliquis quavis ex causa, quamvis tecum contendere nolim - quis enim unquam omnibus horis sapit? - et probe scio in multis nos labi omnes. Huius lapsus causam nosti, nempe gloriam evangelii libertatemque patri volens defendere, etc. Mitto tibi nonnulla regalia pyra propter raritatem eorum istic. Vale, vir humanissime, ac me patere esse tuum. Ex Curia, 19. Novembris, anno 1543. Idem tuus ex animo. Clarissimo iuxta ac humanissimo D. Heinricho Bullingero, ecclesiae Tigurinae episcopo fidelissimo, domino suo observandissimo.
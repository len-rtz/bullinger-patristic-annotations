S. Cum nuper istic esset Fabricius noster, rogatus ab Alexandro, filio nostro, bibliopolae mandavit, ut Decadus tuae illi festorumque dierum domini et servatoris nostri Iesu Christi sermones, omnia in unum volumen scitissime ligarentur; pecunias tamen nullas dedit, quod ab illo nullas accepisset. Mittit igitur hic monetam hanc conficientem plenos iustosque bacios, quos Constantienses appellatis, 35; tot enim satis esse opinamur; sin minus, mittemus proximo nuntio, et quod plus petitur; tantum mittat librum bibliopola, et quantum acceperit. Filius, qui librum emit, tui est observantissimus et, quicquid proficiscitur a te, sacrosanctum putat servatque pro reliquiis non tangendis, quaecunque tuis sunt digitis exarata. Obsecro igitur, ut pro tua humanitate exhilares illum dignerisque in libro scribere vel ista: "Heinrychus Bullingerus Alexandro Salutio, Tusanae Christi evangelium praedicanti librum hunc mittit." Hoc enim exhilaratus cupidius leget librum, quam si ego, qui pater, centies eum hortarer ad eius aurei operis lectionem, et gratius erit illi, quam si plurimis aureis abs te donaretur. Tantillo, quaeso, vir humanissime gratificemur iuveni minime malo. Caeterum nova hic penitus sunt nulla, quae quidem sint digna, ut ad tuam praestantiam scribantur. Vale in domino Iesu, virorum humanissime, Philippum, veterem tuum amicum, redamare non desine. Ex Curia 16. ianuarii anni 1559. Tuae integritatis totus ut semper Philippus Gallicius. Vere magno viro d. Heinrycho Bullingero, bonis omnibus honorandissimo. ZÃ¼rch. Maister Hainrich Bullinger.
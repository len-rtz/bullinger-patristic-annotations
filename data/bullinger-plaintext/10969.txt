Gratiam et pacem a domino. Ex eo item die, quo redii domum, clarissime vir, nullus oblatus est mihi tabellio, cui literas ad te scriberem. De concordia itaque quod habeo, accipe. Nostri omnia sponte receperunt, sicut Basileae deformata sunt, et receptionem suam literis testarunt Basileiensibus. Receperunt et Bernenses per omnia, nisi quod his visum est responsionem adornatam a nobis Argentoratensibus, non ipsi Luthero mittendam esse. Interim cupiunt, ut Argentinenses veluti sequestres illam mittant doctori Luthero. Deinde scriptis ad nos, qui verbo praesumus, literis inter caetera sic dicunt: "So ferr sich Luther mitt unser confession, die göttlich, wol gegrünt, hail und heyter ist, nitt möchte verglychen, wurdent wir verursacht, unsernn verstand, leer und haltung der sacramenten halb in latinischer und tütscher sprach der wällt fürsten und herren anzuzeygen und uns der warheyt und unschuld wider alle gedichten klegten und argwhön vor aller mencklichenn etc." Haec praetor, senatores et diacosii ad nos amice admodum de aliis quoque compellantes etc. Non ergo est, quod de consensu Bernensium dubites. Nam in illis ipsis ad nos datis literis aiunt: "Wir habend die antwurt, zu Basel von den verordneten gestellt, erduuret unnd lassend uns die alls unser loblichen disputation, ouch vorberedten händlen under uns diser sachen halb gantz glichförmig und gemäß gevallen." De Schaffhusianis hoc scio, quod tu scribis. Deplorata metuo esse apud illos pleraque. Sunt enim, qui favent anabaptistis, sunt, qui fovent papistas, sunt alii auro Gallico et Tolosano caecati. Zviccius longa epistola exposuit Argentoratensium insolentiam et audaciam. De qua doleo plurimum. Scribam autem Bucero brevi. Nec carebit fructu, si etiam tu scribas. Res nostrae satis foeliciter habent. Deo gratia. Virgam illam Asiaticam metuo, ne iniquitates nostras sit horribiliter flagellatura. Dominus misereatur nostri. Gratissimam rem facis mihi, si aliquoties talium moneas rerum. Vale diu, vir mihi plurimum observande. Die Luciae 1536. Dominicum meum mihi salutabis quam familiariter. H. Bullingerus tuus. Clarissimo viro doctori Ioachimo Vadiano, domino suo observando et colendo.
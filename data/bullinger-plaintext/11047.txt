Mein freintlich, gantz guͦttwyllig dienst zuͦ voran, lieber her und freindt. Ob Mayster Symon Grenus von Bassel us, mein guͦtter her und freindt, euch ain biechlin samt schryfften von mir zuͦgeschickt, for langem geschehen, versich ich mych deshalb mein gantz freintlich und vertrawen bytt laut des selbygen schrybens und begerns, mych wider ewer gemyett hierin berychten. Dan warin ich das umm euch kind und wyst zuͦ verdienen, wellt ich guͦttwyllig sein. Datum den andern sontag nach pfingsten anno 37. Hanns Conratt Thuͦm, erbmarschalk. Dem hochgelertten, ersamen Mayster Haynrich Bulinger, predycant zuͦ Zürych etc., meinem sondern lieben hern und guͦten freindt zuͦ aygen hannden.
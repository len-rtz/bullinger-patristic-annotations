S. Zelum tuum in componendis civitatibus laudo, charissime Huldrice [!], sed qua via id fieri possit, cum quotidie cordatiores cogitent, eo deveniunt, quod ignorent. Basileę laborarunt apud quosdam, sed nescio, quid illi tentarint. Tentarunt nostrates, ut civitatum legati propter expensas belli solvendas conveniant consultentque, quomodo se in posterum habere velint. Ecce occasionem, sed num tuis quoque oblata sit, nescio ego, sugillabis tu. Ad Wilam in Gallensium favorem duo ex nostris missi sunt, alter illorum, ubi ad vos venerit, nomine Crispinus Vischer, cordatissimus simul et fidelissimus. Meditabimur in diem in salutem reipublicę christianae et quae ad pacem faciunt. Sed hoc unum video: «Nisi dominus custodierit civitatem, frustra vigilabimus» omnes [Ps 127,1]. Tunc autem custodiet, cum sedulis apud eum suspiramus precibus, id quod vereor hactenus a multis neglectum plusque de carnis cogitatum brachio. Dominus secundet suo spiritu ministerium nostrum, ne in vacuum curramus. Scribe, dum tutos habes tabelliones. Reddet praefectus in Lenzburg, Otherus Aroę, dum non habes, qui ad nos recta pergat. Cęterum non desino expostulare studii rationem et indurationem. Du machest mich schleckerhafftig mitt den Hebreern und officio prophetae, sed nihil praestas. Petieram a te, quae in Romanos congesseras, nec unquam respondisti. Obsecro condones infirmitati et ignorantię singula. Nam ita mihi arridet spiritus tuus, ut non facile explicavero. Male ergo facis, dum non praestas, quibus me quottidie refocillem. Bene se habet Megander, et utinam semper sic se habeat. Acta synodi absoluta sunt, sed prae nive nondum ad nos vecta sunt. Legatorum undique integritatem desidero. Vale. Salvus sit Leo, Pellicanus, cuius et literas et munusculum a Funckio accepi propediem responsurus. Et tu quoque cum familia salvus sis. Zuinglius noster Guilhelmus optime se habet. Curabimus puerum tanquam nostrum. Cuius matrem meo quoque nomine salutabis. 20. februarii. Tuum minimum nummisma. Da mancket es als: Neutra urbium alteram prior compellare dignatur. An Meister Heinrich Bullinger, predicanten ze Zurich.
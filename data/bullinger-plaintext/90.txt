Fürgeliepter herr und brůder. Diser arm, ellend mensch, Claudius, hat mynen lieben brůder, ouch minen v[etter] C[onraten] Z[wick] und mich gar ernstlich und trungelich angesůcht, das wir ime wellten um gottes und der liebe willen beholffen sin, damitt er möchte bey euch so lang platz haben, byß er mitt seinen schuldigern und glöbigern rechnete, und seinen krom zů nutz verwenden und des onwerden und allso yederman zůfriden stellen. Ist demnach unser aller dreyer gantz fruntlich, best geflissen bitt an euch, wellind von unser wegen bey ewern herren anhalten, nachdem ime sunst die statt und land verbotten, das er doch noch diß mal selbs hinein dörffte und seine sachen, best er möchte, verrichten, diewyl ers nitt on seinen grossen nachtail durch ainen andern thain kan, und das ime der terminus doch um acht tag erstreckt. Wurde er sich umsechen seines besten vermögens, das er gellt uffbrechte und zalung thäte. Er ist ainmal ain frommer mensch, der gott forcht und sůcht und gůt condition verlassen hat. Daneben geht er mitt ettlichen fantaseyen um, die nitt grund habend. Nympts aber hoch, das ers nienen begert hab zů säen under ainfaltig leut. Aber wol etwa, wann er darum von verstendigen angereddt worden, seye er onbeschwärt gewesen, sein mainung anzezögen, aber mitt aller undergebegung, das er sich gern welle berichten lassen und nitt uff seiner mainung beston. Aber man hab im sölichs allweg glich anderst ussbracht und uffgenomen. Ich hab noch gar nichts mitt im seiner meinung halb gereddt, dann ich bysanher nitt zeyt noch weyl gehapt. Hab aber můt, bald mitt im desshalb zů handlen, und mich seiner mainung gruntlich zů erkundigen, der hoffnung, er werde sich wol weysen lassen. Er hat ain grossen, aber irrigen yfer. Der herr gott welle es alles an ime verbesseren! Wir habend hie nie erfaren können, das er yeman understanden hab, sein mainung einzereden, dann wir es sonst nitt für gůt gehapt hetten. Er ist noch unser burger. Bitt euch aber von unser aller wegen, das best euch möglich ze thain, das er doch noch dißmal selbs zů euch und gen Wynterthur dörffte, sine sachen zů verrichten, damitt ime sein wahr und krom nitt umsonst allso hingehn muͤsse, dann es inn vyl costet. Wurde aber im yetzund im verganten umm gar ain schympflichs angeschlagen. Er můsß noch in 10 tagen von dato gewisß by euch sin und yederman zů friden stellen. Ich will sechen, wa ich das gellt uffbring. Ad tuas literas cras aut perendie respondebo. 12. aprilis 1548. Tuus Ambr. Bl. D. Heinricho Bullingero suo. Tiguri.
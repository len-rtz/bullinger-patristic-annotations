G(ratiam) et p(acem). Libellum simul cum iudicio tuo, vir humanissime, exspecto. Non ego Hallerum misi, sicut queritur Musculus; sed ut rem omnem intelligas, ita habet res. Scripsit privatim ad me D. Georgius Laetus; postulavit doctum aliquem, fidum et mansueti ingenii virum - si quem nossem, indicarem -, quem Augustani possent praeficere ecclesim suae. Ostendi D. Matthiam Erbium (quod tibi soli dictum volo), invitissime agentem apud principem Georgium Wirtembergensem. Mox consul et senatus scriptis signatisque literis e pergameno confectis postulant, ut tentem, si forte illum commovere possim. Tentavi, sed frustra. Causas scripsi senatui. Rursus ille magnas agit gratias pro habitis laboribus. Hinc ego non putavi fore, ut quisquam postularetur a nobis. Sed venit in Septembri ad nos D. Georgius Laetus Tigurum, praesertim me invisendi gratia videndique. Interea nomine senatus postulat a ministris ecclesiae Tigurinae moderati ingenii virum. Nos nihil illi pollicebamur, nisi quod ea de re vellemus consultare. Ubi discessisset ille, consultavimus multasque ob causas scribimus Laeto, nullum in praesenti esse, quo possimus carere; videant ergo Augustani, quomodo rebus suis consulant. Interim dum hae literae sunt in itinere, divina sic ordinante providentia mittit clarissimus senatus Augustanus publicum tabellionem sive cursorem ad magistratum nostrum ac ab eo suppliciter postulant (!) ministrum. Senatus noster senatores destinat, qui nobiscum super proposita re consultent. Nos illis exponimus, quid hucusque factum sit a nobis. Senatus iubet, ut ministrum deligamus. Exspectat cursor integros dies 8; tandem praesentatur Hallerus, qui et Augustam mittitur. Qui rediere comites, narrant, ipsum magno cum favore omnium bonorum exceptum honorificentissime. Testantur id ipsum datis ad me literis D. consul Welserus, D. Lętus, Peutingerus, D. Nicolaus Maior, qui pridem principis Wirtembergensis cancellarius fuit, nunc Augustanorum syndicus est; testantur hoc ipsum et alii viri fratres et amici. Commendaram Hallerum Musculo. Is respondit, ut facile ex responsione intelligam, indignissime hunc ferre, a Tiguro vocatum esse ministrum, et quia scrupulum inficere voluit, vocatus est a consulibus ipsique denuntiatum, ut paci studeat. Ego illi scribam amice. Cuperem interim, illos homines sincerioribus esse mentibus. Docent doctrinam in quibusdam, sacramentorum maxime caussa, quam rectius intelligunt magistratus et qui sunt a plebe optimi. Hi nolunt recipere hoc doctrinae genus, quod tale sit, ut populus non intelligit; ita doctores ipsi luculenter explicare non possunt. Primum contionatus est 22. Novembris in aede S. Mauritii; cui autem templo praeficiendus sit, an ibi manere velit nondum dixero. Si liberum illi erit veritatem dicere et iis condicionibus frui, quibus vocatus venit, manebit; sin minus ac Musculus illum arrodere coeperit, non turbabit ecclesiam, sed redibit. So aber Musculi, qui totus Buceranus est, ding der statt gefallen, hätte man nitt nach dem gesandt. Modestissime aget, nil dubita. Lucrari conabitur Musculum quamquam hic sit eruditior; ille autem causam habet luculentiorem. Prae terea donabit viro docto et seniori, quicquid poterit. In hoc totus ero, ut concorditer agant et ut pax inter eos constet. Plura iam non possum; vehementer enim rotor vertigine et non dicendis doloribus capitis tantum non enecor. Venit huc Hervagius et Oporinus animi gratia. Hi referunt, Hispanicum Caesaris legatum transiisse Basileam magna pompa. Sed accipe literas Myconii, quas iam dant isti, et remitte. Vale 4 Decembris, anno 1545. Non vacabat relegere. Ego te quam possum suppliciter et diligenter rogo, ut has literas, D. Georgio Laeto inscriptas, Augustam mox perferri cures. Arbitror, tibi occurrere tabellionum magnam copiam. Quod si non statim fuerint nuntii ad manum, quaeso, mittas Constantiam ad D. Blaurerum, rogaque, ut statim mittat Augustam. Ego tuus quoque in similibus et maioribus fuero. Tuus Bullingerus. Knoblouchen hab ich wol 2 stund uffgehalten. Clarissimo viro D. D. Ioachimo Vadiano, suo colendissimo domino.
S. Quia nunc vobiscum agere coram non licet quod in primis cuperemus, confugiendum est ad id quod secundo loco restat: ut per literas summam rerum nostrarum vobis exponamus, vel saltem indicemus. Iam ex aliis literis intellexistis, octavo demum die, postquam Bernam appuleramus, Cunzenum ot Erasmum eo se recepisse, qui tamen nihil diligentiae reliquum facturi videbantur. Ita ex composito putavimus patientiam nostram tentari, ut si taedio fracti causam istam abiecissemus, tota culpa speciose in nos conferri posset. Ubi advenisse illos renunciatum est, in aedes Cunzeni mox convenimus: aderant Sebastianus et Erasmus. Hic, quod minime exspectabamus, exorsus est Cunzenus longas expostulationes, a quibus tandem ad gravissimas contumelias prosiliit. Nos vero eiusmodi atrocitatem excepimus, quam potuimus maxima lenitate, quod videbamus nil aliud maiore vehementia nos profecturos quam quod sponte insanientem in extremam rabiem impulissemus. Iuverunt nos etiam in eo compescendo ipsius collegae. Post ea rogare coepit, an vellemus suam operam in negotio nostro peragendo intercedere: rationem addebat, quoniam providebat fore, si res male cederet, ut malae fidei a nobis argueretur. Quum ter respondissemus, nos illi adimere nolle provinciam quam semel conventus Tigurini decreto suscepisset, eandem tamen subinde cantilenam retinebat. Verum sua ipsius improbitate ad extremum fatigatus recepit, se nequaquam defuturum. Condictus est posterus dies ad causam agendam: quo in palatium conscendimus. Elapsis duabus horis indicatur, ministros causis consistorialibus esse occupatiores, quam ut nobis vacarent. A prandio rursum eos adimus, sed tunc deprehendimus multo quam pridie fuerant imparatiores. Dixerunt enim expendendos articulos, qui conventui propositi a nobis fuerant et sic placuerant, ut nihil prorsus denegatum esset. Quanquam videbamus inique iam agi nobiscum, eam tamen indignitatem dissimulanter pertulimus. Nulla paene syllaba erat de qua non litigarent. Inter excutiendum secundum, quo de panis genere tractabatur, Cunzenus iam non sibi temperare, sed in multa convicia prorumpere, e quibus unum duntaxat commemorabimus. Exprobravit enim ecclesias omnes Germaniae, quae alioqui tranquillae erant, importuna novitatis affectatione fuisse a nobis perturbatas. Respondimus, non a nobis primum panis fermentati usum invectum fuisse, sed ex veteri ecclesiae consuetudine susceptum, ita per manus traditum. Quin etiam sub papismo illic exstitisse coenae purioris vestigia, ubi panis fermentatus distribueretur. Ille nullis rationibus auscultare, sed crudelius semper debacchari, donec alii lectione tertii articuli altercationem interrumperent. Illic vero non clamoribus solis contentus ex abaco se proripuit, ac toto corpore sic ebulliebat, ut iniecta etiam manu retineri a collegis non posset. Ubi se paululum recollegit, non ferendam vafritiem in eo apparere dixit, quod omnia exceptionibus plena forent. Respondimus, nos sinceritati potius studuisse, quum apud conventum excepissemus simpliciter et aperte, quae viderentur excipienda. Audite iam hominis impudentiam. Non meminerat articulos unquam fuisse a nobis confectos: quando non habebamus ad manum testes quibus tam aperta vanitas refelleretur, diximus nos ad ecclesiae arbitrium provocare, paratos nos subire quamlibet infamiam, nisi ab universo consessu illi omnes articuli agnoscerentur, ex quibus Buzerus egisset causam nostram, ex quibus pronunciasset fratrum sententiam, quae per omnia nostris postulatis consentiebat: ac quo sitis ipsi certiores eos vobis descriptos fideliter mittimus. Quum nos vanitatis arguere vellet, quomodo, inquit, hoc fratrum placito convenit, quod vultis legationis nostrae testimonio ritus vestros approbari, quos fratres omnes Tiguri improbarunt? Videtis, fratres integerrimi, nobis cum homine non fuisse negotium, tantum abest ut Christi servum in negotio tam arduo se exhibuerit. Quum urgeretur a nobis evidentioribus argumentis quam ut elabi posset: novi, inquit, levitatem et inconstantiam vestram plus satis: nam in conventu asserebatis vos fuisse Lausannae paratos nobis in duobus cedere capitibus, in tertio duntaxat restitisse, quum illic ne tantillum quidem concedere volueritis nobis, imo ne audire quidem nos sustinuistis. Quid ergo? dicebamus. Annon meministi placidissime inter nos fuisse actum, et de feriis tantum haesisse controversiam? Haec omnia quum esse falsa iactaret, Erasmum appellavimus, qui interfuerat. Ille quidem assensus est nobis, sed non potuit tamen cohiberi, quin audacius adhuc pergeret. Legatus qui praefuerat synodo testimonium certissimum nobis reddebat, addebatque se non dubitaturum, vel coram diacosiis illius mendaciis reclamare, si vellemus. Ille tamen perfricta fronte nihilominus negare ad extremum institit. Ergo spe omni proiecta descendimus. Ubi ventum est in viam publicam rogavit Sebastianus an verum putaremus quod narrabatur a quibusdam, tantam esse in certis fratribus severitatem ut eos lupos vocarent et pseudoprophetas qui in locum nostrum irrepsissent: respondimus, nostrum non esse aliud de ipsis iudicium. Ergo, inquit, eodem iure damnabimur qui eiecto Megandro hic consistimus. Negavimus eandem esse causam, et rationes reddidimus cur non possemus de lupis illis clementius sentire. Hinc cognoscite, qualemcunque praetextum captasse quomodo se a nobis explicaret. Extemplo enim post auditam illam vocem totam causae nostrae actionem eiuravit, quum antea nihil non facturum se recepisset. Supererat solus Erasmus, qui tametsi bona fide in negotium, nostrum incumbebat, non tamen multum valebat aliis renitentibus. Aliquot post diebus in senatum sumus admissi, ac ter una hora revocati, ut ab articulis nostris discederemus. Volebamus enim ut ordine legitimo 1 reciperetur ab ecclesia conformitas. Senatus volebat, ut quasi iam receptae staremus. Recepta autem fuerat a paucis seditiosis eodem decreto, quo in Rhodanum praecipitari nos oportebat: maluimus tamen postremo ad extremas quasque conditiones descendere, quam permittere ut per nos stetisse putarent boni viri quominus aliquid effectum esset. Factum est senatus consultum, ut legati duo nos ad quartum usque urbis lapidem deducerent, tunc praeirent ad reditum nobis conficiendum: quem si obtinuissent, nos inducerent in urbem, ac restituendos in ministerium curarent. Quia nobis minime satisfiebat, rursum nobis senatum dari postulavimus. Ingressi ostendimus, id ex eorum facto consequuturum quod maxime verebamur, nempe nos visum iri per culpae deprecationem restitutos. Conquesti etiam sumus, nullum ex ministris adiunctum esse legationi. Novum ergo senatus consultum factum est, ut recta in urbem deduceremur a legatis, ac principio locus dicendae causae nobis impetraretur, ut demum reddita functionis nostrae ratione, si nos nihil deliquisse constaret, restitueremur. Dati sunt praeterea nobis Erasmus et Viretus. Iam unum milliare ab urbe aberamus, quum obviam prodiit nuncius qui ingressum interdiceret. Tametsi praeter fas et politeiam id fiebat, consilio tamen legatorum obtemperavimus: alioqui eramus secure perrecturi nisi illi constantius refragati nobis fuissent. Atque in eo quidem optime vitae nostrae consultum est. Nam postea constitit, non procul moenibus collocatas fuisse insidias: in ipsa autem porta considebant armati viginti gladiatores. Cognitionem ad plebem esse revocandam uterque senatus pronunciavit. Illic tanta gravitate Ludovicus Ammanus alter legatus et Viretus, qui Erasmi ac suo nomine loquebatur, causam tractarunt, ut flecti multitudinis animi ad aequitatem viderentur: donec illis egressis unus ex praesidibus senatus articulos nostros recitare coepit, quanta potuit invidia, quibusdam etiam illi succinentibus. Ita enim convenerat, ut illo recitante ad inflammandos plebis animos acclamarint. Tria duntaxat habuerunt quae carperent ad conflandum nobis odium: quod ecclesiam Genevensem vocabamus nostram, quod sine praefatione honoris Bernates suo nomine appellaremus, quod excommunicationis faceremus mentionem. Ecce, inquiunt, ut ecclesiam ausint vocare suam, quasi in eius possessionem iam venerint. Ecce, ut principes ipsos superbissime contemnant. Ecce, ut ad tyrannidem aspirent. Quid enim est excommunicatio quam tyrannica dominatio? Videtis quam frivolae fuerint et nugaces calumniae: nam excommunicationem dudum receperant, cuius nomen tunc adeo exhorrebant. Valuerunt tamen illa flabella ad accendendos in rabiem omnium animos. Decreverunt potius moriendum, quam ut ad reddendam rationem audiremur. Articulos quidem attulerant legati, sed cum hoc mandato, ne ante ad populum promulgarent quam ipsi adessemus, quibus promptum erat tollere si quid scrupuli exortum esset. Verum aliud fuit Cunzeni nostri consilium. Nam clanculum illos submisit per insignem quendam proditorem cui nomen est Petro Vandelio, ne obscuris coniecturis putetis nos inniti. Perfidia eius hac in parte manu tenetur: solus enim cum Sebastiano descriptos habebat, et Vandelius ille apud multos gloriose in via effutivit, se venenum nobis letale ferre. Sane quo esset erga nos animo non potuit dissimulare: nam in conventu fratrum Nidonii habito sic loquutum accepimus: Deliberabat senatus ut Genevam concederem ad restituendos istos expulsos (sic enim ignominiose nuncupabat), sed potius abdicarim me ministerio et patria cesserim, quam ut illos iuvem a quibus scio me fuisse immaniter traductum. Haec est scilicet fides vobis et ecclesiae Christi solenniter data, cuius fallendae praereptam facultatem Cunzeno putabatis. Proinde nunc tandem experimento credite, non fuisse vanum timorem quo sic apud vos consternabamur, ut ecclesiae autoritate aegerrime fuerimus inducti ad ingrediendum hunc labyrinthum. Iam vero defuncti sumus. Iam vestro et piorum omnium iudicio videmur satisfecisse, utcunque nil effecerimus, nisi forte quod duplo aut triplo malum, quam antea, deterius recruduit: nam quum eiectis principio nobis Satan libidinose et illic et in tota Gallia triumpharet, accrevit tamen ex ista repulsa non mediocris praefidentia illi et eius membris. Incredibile est quam licentiose et insolenter omni vitiorum genere debacchentur illic impii, quam petulanter insultent Christi servis, quam ferociter evangelio illudant, quam importune modis omnibus insaniant: quae calamitas eo nobis acerbior esse debet, quod ut disciplina, quae illic mediocris nuper apparebat, cogebat acerrimos religionis nostrae adversarios dare Domino gloriam, ita furiosa ista omnium flagitiorum patrandorum licentia pro loci celebritate in summum evangelii ludibrium plus nimio erit spectabilis. Vae illi per quem tale scandalum excitatum est. Vae illis potius qui simul in scelestum hoc consilium conspirarunt. Bona pars, etsi nos incolumes stare cupiebat, quia tamen non poterat consequi quod appetebat, nisi exstincto veritatis lumine, non dubitavit ea mercede servire perversae cupiditati. Cunzenus quia nos evertere non poterat sine ecclesiae ruina, non dubitavit illam nobisoum trahere: ac nostram quidem aedificationem videtur diruisse, hos vero solidi in Domino consistimus ac melius etiam consistemus, ubi ipse cum tota impiorum natione corruet. Iam ecclesiam prorsus destitutam esse pastoribus praestiterit, quam a talibus proditoribus sub pastorum larva latitantibus occupari. Duo enim sunt qui locum nostrum invaserunt, quorum alter gardianus Franciscanorum quum esset inter evangelii exordia, hostiliter semper repugnavit, donec Christum aliquando in uxoris forma contemplatus est, quam simul atque habuit secum modis omnibus corrupit. In ipso monachatu vixerat foedissime et impurissime, et sine ulla non superstitione modo, sed superstitionis simulatione. Proinde ne videatur episcoporum ordine merito expugnandus, saepe clamat in suggestu non requiri episcopum a Paulo qui sine crimine fuerit, sed qui incipiat esse, ubi primum in eam dignitatem cooptatur. Ex quo nomen evangelio dedit ita se gessit, ut omnibus appareat pectus Dei timore atque adeo religione omni prorsus vacuum. Alter, quanquam est vaferrimus in tegendis vitiis, adeo tamen insigniter ac notabiliter vitiosus est, ut non nisi peregrinis imponat. Uterque vero quum sit indoctissimus nec ad dicendum modo sed etiam ad garriendum insulsissimus, ambo tamen insolentissime superbiunt. Nunc tertium illis adiunctum referunt scortationis nuper insimulatum, et iamiam convincendum, nisi paucorum favore elapsus esset e iudicio. Neque maiore dexteritate administrant officium, quam usurparunt. Eo enim se ingesserunt fratribus totius provinciae partim inconsultis partim reclamantibus, in eo quamvis potius, personam prae se ferunt quam servorum Christi. Verum nihil nobis magis dolet, quam eorum tum inscitia, tum levitate, tum stoliditate, ministerium prostitui ac proiici. Nullus praeterit dies quo non manifeste alicuius errati, aut a viris, aut a mulieribus, interdum etiam a pueris notentur. Sed iam festinatione tabellarii epistola nobis de manibus excutitur. Valete, igitur, dilectissimi nobis et inprimis observandi fratres, seriisque nobiscum precibus Dominum appellate ut mature exsurgat. Fratres amantissimi vestri Farellus et Calvinus. Obtestamur vos fratres, caveatis ne huius epistolae publicatio nobis sit fraudi. Familiarius enim in sinum vestrum quidvis deponimus quam promiscue simus narraturi. Vestrae igitur fidei haec secreto commissa memineritis. Pientissima et eruditissimo viro D. Bullingero Tigurinae ecclesiae pastori fratri carissimo.
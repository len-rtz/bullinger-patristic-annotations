S[pectatissime] D[omine.] Spero Hispanum cui mense Julio literas a te dedi, bona fide reddidisse. Erat enim vir bonus et tui pietatisque amantissimus. Julio nomen erat illi: qui et singularia quaedam de te referebat. Alioquin enim non soleo cuivis literas credere. In iis cupiebam certior fieri per te num literae meae superiori anno scriptae ad amplissimum virum D. Adolphum a Baers et transmissae per Froschoverum ad te, D. Adolpho sint traditae. Nollem enim illas interiisse. Ac nondum vel verbo significatum est mihi acceperit ve illas an non acceperit. Fac igitur mi frater ut certius hic aliquid sciam. Deinde audio te habere Polychronicum et alios authores Graecos, quos verteris in Latinum e Graeco. Cur vero hunc thesaurum tibi retines? Communica hunc ecclesiae et fratribus. Non magni facio alioquin novos illos libros Graecorum, qui hodie veterum Scriptorum proferuntur in lucem. Metuo enim quosdam his non bona fide uti. Cum autem tua fides probitasque perspectissima mihi sit, magni facerem sane quod prodiret a te. Fac igitur mi frater ut aliquando et mature bonis illis authoribus fruamur. Audisti fortassis quid potentes hujus seculi instituant de Concilio celebrando. Liberum dicitur ab illis, sed more veteri celebrabitur neque in alium finem quam dolosum celebrabitur. Dominus dissipet omnia impiorum consilia, et servet afflictam suam ecclesiam liberetque a malo. Saluta officiosissime Cornelium tuum, et mei amantes qui apud vos Coloniae sunt. Vale. Tiguri, 28 Augusti 1560 BULLINGERUS tuus.
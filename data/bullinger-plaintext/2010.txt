S. Ad me hisce diebus scripsit d. Musculus in hÄ™c verba: "In praesenti hoc abs te scire cupio, an gratum tibi futurum sit, si transferaris Zofingam in locum d. Ieorgii; nam ille translatus est ad aliam quandam ecclesiam, et vacat illius locus. Quamprimum fieri potest, significa michi animum tuum; neque enim causa ista moram ferre potest" etc. Super hac Musculi petitione cupio ex animo sententiam tuam audire; hanc, quam primum potueris, michi significa, charissime frater. Praesentium lator in Poloniam proficiscitur, pernoctavit apud me; videtur michi valde doctus esse et rerum Christi cupidissimus; tu illum suscipe pro tua in peregrinos charitate. Vale, amice incomparabilis. Date Lentzburgi 16. septembris 1553. Tuus Gervasius. Fideli Christi servo d. Heynricho Bullingero, amico veteri et fratri in Christo charissimo.
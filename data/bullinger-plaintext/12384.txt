S. P. D. Si vales, bene est; ego valeo. Accepi iam binas a te literas, humanissime pater, quibus cognoscere potui te silentium meum plus satis importunum inique tulisse; quo tamen usus sum non propter benefitiorum oblivionem, sed partim propter tabellionum inopiam, quibus existimo hyemis magnitudinem obstitisse, partim ut possem aliquid certi, quid mecum ageretur, describere. Quantum autem ex tuis literis intelligo, meae tibi nondum redditae sunt. Quod si cognoscerem, brevi te de omnibus rebus facerem certiorem. Nunc te dignum nihil habeo, quod scribam, nisi quod rector noster Sturmius reversus est; quem ego quoque audiam. Et d. Martinus Lutherus scripsit Exhortationem ad principem Cattorum, ne dimittat Brunsvicensium ducem; quam te puto habere. Nec est, quod vereare dominum meum me sollicitare de sacramento, nam si maxime diceret de Zvinglio, quae vellet, audiret quae non vellet; et scio, quatenus omnibus Lutheranis confidendum sit et quid moliantur. Accipies praeterea literas ab Anglo quodam, observantissimo studiosissimoque tui, erudito homine et summa humanitate, tuaque amititia (quantum quidem ego iudico) dignissimo; cui velim, si liberum esset, rescriberes, nam id erit ei gratissimum. Plurimum enim partes Zvinglii, quod rarum est in hac urbe, tuetur. Ipsum praeterea summo offitio et summa observantia tibi in perpetuum devinxeris. Vale. Uxori tuae honestissimae et toti familiae ex me salutem dicere ne dedigneris. Argentorati, anno 1546, apud d[ivum] Nicolaum, ex aedibus d. Ioannis Marpachii, 27. ianuarii, etc. Tu fac interim, me nulla in re offitio meo defuturum confidas, etc. Tuus παντὶ στήθει καὶ παντὶ θυμῶ Ludovicus Lavatherus. Ornatissimo viro d. Henricho Bullingero, pientissimo ecclesię Tigurinae antistiti, domino suo inprimis observando. Zürich. Dem ersamen, wiesen und hohegelerten herren, h. Henrich Bullinger, mienem besunders gelieften herren und gutten fründt zuͦ Zurich.
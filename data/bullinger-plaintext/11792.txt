S. Bene est, quod revaluisti; nam valetudo tua in primis est mihi curae. Deinde gratias agere pro ingentibus tuis beneficiis in praesens supersedeo, gratulor vero mihi, quod talem amicum habeo, qui pro me nihil non facit. Deum quęso, ut eo possim uti ac frui in ipsius etiam commodum feliciter in annos vitę meae et ego aliquando reipsa docere gratum erga te animum; plus satis enim in me beneficus es. Dominus reponat. De libris scriptis a te dubitas, an omnes mihi dederis; equidem omnes, quos scio, habeo, nec istos solos, sed et domini Vadiani quosdam idque ex tuo beneficio. Possem magnum recensere catalogum, si foret opus; sed arbitror narranti ac adserenti mihi te dare fidem. Unum emi, quem Germanice scripsisti sine nomine de maioribus nostris (titulus nunc non occurrit), praeterea nullum. De corripiendis flagitiis satisfecisti, prout vestra est ratio; nostra paululum alia est propter excommunicationis, qua utimur utcunque, speciem. De Appiano cogor desperare, quod dolet; author est enim non malus. Non displicet, quod minorita Hispanus ad te non venit; timuit forsitan, ne dederim literas Bellephorontis[!]. Age, deinceps in commendandis monachis quietus ero. Bucerus hactenus fuit Bonnę. Ad paschatis festum vocatus est ab episcopo Monasteriensi; post aliquot dies domum veniet. Obiit infantulus, quem absenti pepererat uxor posterior. Bellum et stragem, quam passa est Maria, Gastius misit; ita enim apud me pollicitus est. De Metensibus habes hic manum Farelli; ea, postquam satis legeris, remittito. Epitaphium item Pighii, Fabri, Eccii et Tregeri annon idem Gastius misit? Quę non habes, significato; mittam enim. Scripsit nuperrime Hedio de Hanoio comite, Argentinensibus vicino, spem bonam esse; amico enim in aurem dixisse, si viros doctos nancisci queat, permissurum se doctrinam iustificationis, communionem utriusque speciei et connubium. Idem scripsit accepisse se literas a comite quodam, quibus significet Turcam a Constantinopoli misisse legationem ad Gallum, quę referat imperatorem ac Ferdinandum misisse ad Turcam et petiisse inducias unius anni, et consumato anno pollicitum Ferdinandum duas praecipuas Ungarię urbes, at Turcam renuisse, quod nescio quid in fide Caroli et Ferdinandi desideret. Pręter hoc (quod mirum) fertur Turcam filio regis Galliarum, duci Aureliensi, offerre in uxorem filiam regis Polonię, et eam si ducat, daturum se totam Ungariam quiete et sine tributo possidendam. Mihi certe non fit verisimile propter sponsalia regis Polonię et filię Ferdinandi, quam hodie dicunt in itinere esse ad sponsum quingentis equitibus. Maurum Gallum heri intelleximus venturum huc nomine sui regis et mansurum aliquamdiu, id quod horreo; nam tametsi bonus vir est et mihi amicus, interim est tamen legatus et minister sui regis. Vereor, ne quid mali sit laturus secum, nisi pręveniat spiritus evangelii. Sunt familię satis nominatę apud nos, quę interim tamen declinant ad inopiam. Si sic acturus est itaque Maurus, qualiter novi legatos Galli semper egisse in Helvetiis, periimus. Siquid huius ergo futurum est, incertus sum, quid agam. Ex Anglia literis significatum est Buttlero regem totum esse in parando bello. Emit ad suam classem naves 60, quas et iam ad se perduxit. Quid velit, ignoratur. Divinant tamen vel contra Gallum parari vel ut cęsarem ex Hispania educat, postquam ei sint omnia clausa itinera. Tractatur, ut Scotia deinceps Anglo subiiciatur. Scripturus eram de conatu Argentinensium; sed quia rumores nimium variant, tacendum arbitror, donec clarius, quicquid est, cognovero. De comitiorum Nurenbergensium consultationibus siquid habes, aliquando significabis. Vale in Christo cum tua domo cumque Pellicano et Theodoro et Gvalthero, cui dic a Quirino me libellum, quem misit, accepisse et tertio scribere a penultimis ipsius incepisse et per negocia nunquam venire potuisse ad finem; quam rem profecto miratus sum. Scribam tamen propediem. Basileae, 14. maii anno 1543. Os. Myconius tuus. Commendatos habeas Vallesianos, qui meas tibi reddunt. Alter est nepos Georgii ab der Fluͤ, alter canonicus Sedunensis. Favent evangelio ut qui maxime, digni certe, ut amice excipiantur. D. Heinricho Bullingero, Tigurinorum episcopo, charissimo colendissimoque in domino suo. Z[üric]h.
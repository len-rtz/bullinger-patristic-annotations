Gratiam et pacem a domino. Effari non potest, quantum me tua delectarit epistola, partim quod a parente profecta, partim quod paterni tui in me animi plurimam spiraret benevolentiam. Hac tantum parte durior videbatur, qua tu patribus spiritum ita tribuis, ut nihil fere reliqui facias deploratissimis nostri aevi hominibus. Sic enim intonas haud verisimile esse patres et vetustate et sanctitate celebres caruisse spiritu, quo indice etiam heccine potuissent depraehendere placita, quae nunc quasi e tripode pronuncientur. Ito ergo, si ignoras, ad ipsum Augustinum ac percontare, num antiquitas an sanctorum sanctitas graviorem reddat doctrinam! Docebit is nimirum in epistola ad Hieronymum fere postrema istaec conferre nihil, imo id, quod ex scripturis authoritatem non habet, execrandum esse, cui et Ciprianus in epistolis subscribit. Ut nunc non referam, quod nolit sibi fidem adhiberi Augustinus, nisi scripturis sua muniat, utpote qui non uno loco errarit; testimonia sunt in praefatione 3. lib. «De trinitate», Ad Casulanum, Fortunatum et Vincentium. Igiturne patribus alligatus erit spiritussanctus et uno tempore omnibus omnia revelanda? Ergo quo torquebimus Christi verba: «Ero vobiscum usque ad consumationem seculi» [Mt 28,20]? Cur non statim ad primam promissionem orbi terrarum illuxit Christus? Iniquus sane deus, qui filios Izraelitarum ab Aegyptiaca reduxit captivitate, patres vero non reduxit. An hoc propterea factum, quod tenor divini oraculi, divinae voluntatis testimonium sic disposuerit? Cur ergo non videmus et nostram captivitatem iuxta prophetarum, Christi et apostolorum vaticinia talem esse oportere, qualem, proh dolor, conspeximus mortales omnium deploratissimi sub impiissimo Antichristi regno? Imo, cum Moses ac Paulus prophetiam omnibus relinquant liberam, quis adeo omnem pudorem abstersit, ut prophetare quemquam inhibeat? Interim probandos quoque spiritus censemus iubente Ioanne et Paulo et hic adeo certum scimus esse verbum dei lidium nostrum lapidem, ut nihil nos per deum fugere possit, est enim pedum nostrorum lucerna ac argentum septies defecatum, infallibilis et aeterna regula. Unde non est, quod verearis, ne sub larva pietatis se sceleratissimus ille hominum hostis ingerat nobisque imponat. «Unctio docebit omnia» [1 Joh 2,27], fides et charitas iudicabunt singula. Tu vide Augusti[num] «In Ioannem tracta[tus]» 16 et 18, ac Tertullianum in «Praescriptione hereticorum». Iam quod paulo incivilius Erasmi libellum, cui tit[ulus]: «De libero arbitrio collatio», tractaverim, mirum est, quam egre feras; verum nos propterea palinodiam non canimus, quinimo ne lato quidem cedimus culmo. Est enim nedum impius, verum blasphemus etiam libellus, omnibus fere scriptis Erasmicis contrarius, ut nunc non referam quam ineptus, impotens, flaccidus, in quo praeter artifitium nemo pius nihil laudavit unquam. At in tanta contraversia [!] theologum non rhetorculum prestitisset; quid enim pietati cum epichirematis Erasmi? Quid cum infinitis sinistre tractatis locis? Parum interest inter eum, qui nihil e scripturis profert, et eum, qui profert, at ita profert, ut magis de numero quam enargia curet. Ubi vero Gordii se aliquis offert nodus, deus bone, quam misere se misellus torquet Erasmiolus, quam belle Protheum induit, quam infantiliter omnia figit et refigit! An non et ipsi Origenis ac aliorum succinentium idem epiphonima excussimus sententiam? Ergo non patrum dictis placitisque, sed collatione scripturarum locus Roma. 9 [9] rumpendus erat. Christiani sumus, scripturis pugnamus, non patrum placitis. Neque infitias eo; adducit ille locos nonnullos, sed omnes eiusdem farinae. Sophysta quispiam petitionem principii reiiceret, et nos in re tam gravi coccicem [!] audiemus? Breviter: si providentia est, liberum arbitrium non est; alias enim providentia non esset providentia. Si porro liberum arbitrium, iam non est providentia; alias enim liberum arbitrium non erit liberum arbitrium. Torqueat se hic Augustinus et Boetius, quamquam ille sua posterioribus libris retractarit, hic tamen istaec non nisi ad graecas calendas dissipabit. Tu haec nostra boni consule, zelus enim pro lege dei in hunc fervorem me excitat. Nam dici non potest, quantum divinae naturae ac energiae detrahat impium de libero arbitrio sentimentum. Erasmum alias ut patrem patriae, eloquentiae principem, bonarum litterarum patronum, humanitatis fontem linguarumque post Reuchlinum instauratorem veneror, suspitio, adoro, at in divinis litteris sapientem mundi iudico. Ii quid de religione vera sentiant, docuit «doctor gentium» [1 Tim 2,7] et «vas electionis» [Apg 9,15] Paulus in eius epistolae frontispitio, quam dedicavit Corinthiorum ecclesie. Quid, si Erasmus ille tuus alter Demosthenes argentagina [!] non secus laboraret in patrocinio veritatis atque ille olim, cum adversus Milesiorum legatos pro Atheniensi republica dicendum erat? Nec mirum, cum per os prophetae praedixerit spiritussanctus corda sapientum excecari muneribus. Precor ego deum patrem et dominum nostrum Iesum Christum, ut errantes reducat in viam veritatis te imprimis per viam suam ducat, ut in una ecclesia unum deum vere agnoscamus; cuius benefitio creati, pasti et redempti resuscitabimur in extrema illa die per spiritum vivificatorem, cui gloria semper. Vale in domino, parens dilecte, Christum dei filium amplectere et me, ut soles, ama. Ex Husio trans Abbim [!] Tigurinum montem, 21. januarii anno ab orbe redempto 1526.
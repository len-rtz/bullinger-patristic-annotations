Gratiam et misericordiam a domino. Vergerius iterum ad me misit fasciculum literarum, charissime Bullingere, rogitans, ut citissime ad te ablegarem; nam in his quedam scitu necessaria contineri. Ut illi satisfacerem, operam dedi; tantum una nocte apud me retentae sunt. Iohannem Pontasellam Tigurum propter filiam meam et Basileam propter Paulum misi, hominem et virum vere fidum et frugi, et quicquid sui officii est, exacte fidelissimeque prosequitur. Hunc tibi, quantum possum, commendatum velim. Rationem faciet te adiuvante cum Francisco Spitzli et satisfaciet de singulis. Si vero defectus fuerit in pecunia, rogo tuam humanitatem, ut tu pro me satisfacias aut fideiubeas non diutius quam ad paucos dies, ad proximas scilicet nundinas. Apud nos nihil novi fertur. Paupertas et omnium rerum caritas nos vexant et non immerito; etenim dei optimi contemptores et nostrae salutis negligentissimi sumus carnaliumque cupiditatum cultores avidissimi. De Saxonibus et Magdaburgensibus dira et horrenda audimus. Peto, ut de his nos certiores facias. Vale. Ex Curia Rhetiae, 16. martii. Salutant te plurimum consul Haimius et Philippus noster. 1551. Tuus totus Ioannes Comander. PrÄ™stantissimo [viro] m[agistro] Heinricho Bullingero, Tigurinae ecclesiae pastori vigilantissimo, domino et amico suo colen[dissi]mo.
Durchlüchtiger, hochgeborner fürst und gnaͤdigister herr, unnser underthaͤnig willig dienst sampt erbietung alles guͦten sye üweren fürstlichen gnaden von uns alle zyt bevoran bereit. Das d. Martin Luther so gar grimmig wider unns one unnsern verdienst unnd beschulden geschriben unnd in den truͦck geben hatt, ist unns leid, insonders von wägen der einfalten, schwachen christen, die sich an dem nit wenig verergerend unnd anstossend, das wir, die usß einem evangelio einen herren Christum predgend, von sinem heyligen zeichen unnd sacrament in so langwirigem span gegen andren stand. So beduret uns ouch nit wenig, das üwer fürstlichen gnaden unnd annderer frommer christenlicher fürsten, herren, staͤnden unnd stetten früntlich zuͦ thuͦn unnd friden nit mee by d. Luthern hatt mögen verfahen, dann das er nach lanngem stillstannd unnser, unnd desshalb one rechtmaͤssigen anlaß, den ergerlichen stryt widerumb ernüweret. Wir zwaren haͤttend lieber frid gehept unnd fürohin wie bißhar geschwigen, über das wir vil unnd lanng, ja mee dann filicht guͦt, unns gelitten habend. Diewyl aber unnser gedult unnd schwigen by d. Luthern nit mee gebracht hatt, dann das er in siner bekantnus unns für kaͤtzer verdampt, unnsere vorfaren, eeren christenlüt, unnd unnsere kilchen am glouben unnd eeren schmächt unnd schendt, alls hierumb sin schriben heiter am tag ist, habend wir eeren, glimpfs, pflichten unnd ampts halben nit mee unnd wyter fürgan können. Da so habend wir nit für unns selbs, hinder unsern gnedigen herren unnd obren burgermeistern unnd rädten gehanndlet, sonnder mit irem vorwüssen unnd verwilligen; welche, ouch sampt allen gloͤübigen by unns, ein besonder groß beduren ab so abschüchlichem Luthers schenden unnd schelten todter unnd laͤbendiger nit unbillich em-pfangen habend unnd tragend, diewyl mengklich vermeint, wenn glych wol die kilchen by unns unnd wir, deren diener, imm hanndel deß sacraments ettwas mangels hättend, solte doch Luther sy unnd unns nit also gar uußschütten, insonders diser zyt, in welcher der warheit ungünstige alle krefft herfür thuͦnd, evangelische warheit ze verdammen und ze vertrucken. So wir aber recht unnd der ersten apostolischen heyligen kylchen glichförmig lerend unnd haltend, solte d. Luther noch vil minder sich von unns traͤnnen unnd ein spaltung in der kilchen one nodt machen. Sidmals dann ouch u[wer] f[ürstlichen] g[naden] in unnserer antwort gedacht wirt, da wir von dem colloquio zuo Marpurg gehalten redend, überschickend wir unnderthänig u. f. g. unnsere antwurt unnd bekantnus mit demuͤtigister, früntlichister pitt, u. f. g. wölle die in guͦtem von unns, gar günstigen unnd willigen dieneren, empfahen unnd, wo vile unnd grösse der gschäfften halben jenan müglich, ouch willig läsen. Darneben bitten wir wyter, u. f. g. wölle umb gottes unnd sines heyligen worts willen gnedigklich fürkummen, das unnsere bekantnus unnd antwort sampt anndern unnsern buͤcheren nit in u. f. g. fürstenthuͦmb verbotten unnd wir also unverhoͤrt unnd unschuldig verdampt werdind. Unsere gnedigen herren unnd oberen lassend in irer statt, graffschafften, stetten unnd lannden alle und jede Luthers buͤcher, ouch annderer unnser widerwertigen gschrifften verkouffen unnd kouffen. Wir vermanend ouch mengklichen, die ze läsen; dann billich ists, das beide theyl verhört unnd nieman unverhört unndertruckt werde. Da so truwend wir gott unnd siner hällen, ewigen warheit, alle gloͤübigen werdind klarlich unnd eigentlich befinden, das weder unsere kilchen noch wir söliche verdampte lüt sind, wie uns d. Luther der gantzen christenheit gern inbildete. Gott verzyhe im. Darüber bittend wir u. f. g. ouch umb das, das sy abermals gott, die warheit unnd unnsere unschuld ansaͤhen, unnd früntlich an den churfürsten von Saxen, ouch an u. f. g. tochter man, hertzogen Moritzen, unnsere gnedigesten herren, vermoͤgen woͤlle, das ir fürstliche gnaden unns unverhoͤrt mit verbieten unnser gschrifften in iren fürstlichen gnaden fürstenthumen nit lassind verdammen. Wir habend ouch ettliche buͤchli hiebi gelegt, welche iren f. g. möchtend, wo es u. f. g. nit widerig, überantwortet werden. Allergnedigester fürst unnd herr, lassend u. f. g. unnser schwer anligen ze hertzen gan, angesaͤhen, das es umb unnsere frommen, gloͤübigen kilchen, umb redliche, gotsfoͤrchtige unnd gelerte abgestorbnen unnd umb unnsere eer unnd guͦten namen, ja ouch umb die warheit ze thuͦn ist, dann je d. Luther unns als unbuͦßfertige verdampte kätzer usßschrypt, deren gmeinschafft unnd schriben alle gloͤübige myden sollend, da aber wir von hertzen aller kaͤtzery find sind unnd begaͤrend, mit christenlicher warheit in der gmeinschafft aller recht gloͤübigen ze blyben. Wir hoffend ouch zuͦ gott, unnserem herren, wenn u. f. g. unnser begaͤr unnd demütigs schriben gnedigklich uffnimpt unnd erhört, der allmechtig werde u. f. g. bit unnd begär ouch annemmen unnd erhoͤren, diewyl er heiter im h. evangelio gesprochen hatt, welcher einem siner dienern ein kalten wassertrunck biete, woͤlle er nit unvergulten lassen. Wo wir unns dann mit underthaͤnigen, willigen diensten gaͤgen u. f. g. danckbar bewysen koͤndend, wöltend wir uns zuͦ allen zyten gantz underthaͤnig unnd willig erzeigen. Gott unnser himelischer vatter wölle u. f. g. sampt allen iren zuͦghörigen durch Jesum Christum, unnseren erloͤser, in sinem schirm trüwlich unnd allweg erhalten. Datum Zürich in der eydgnoschafft, deß 12. tags im mertzen anno 1545. U. f. g. underthaͤnige diener, pfarrer, prediger, der heiligen gschrifft laͤser unnd gemeine diener der kylchen Zürych. Dem durchlüchtigen, hochgebornen fürsten unnd herren, herren Philipsen, lantgraffen zuͦ Hessen, graven zuͦ Catzenelenbogen, zuͦ Dietz, zuͦ Zigenhain unnd zuͦ Nidda, unnserm gnedigisten herren.
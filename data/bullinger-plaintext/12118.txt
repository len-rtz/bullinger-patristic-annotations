Gratiam et pacem. Utrumque facile, mi Bullingere, a me impetrasti: et ut librum tuum contra Cochlęum gratus legam, quem mihi dono misisti, et alterum principi Ottoni Henricho cum litteris mittam; id quod spero me hodie aut cras facturum. Expecto enim tabellarium huius principis. Iudicium tuum de Luthero aliquando mutabis, cum dominus abscondita tenebrarum et consilia cordium revelaverit. Persuasum habet vos verbo dei obstinate obluctari. Sic iudicat et de mortuis, quos invadit. Hinc ita invehitur et in vos et in illos. Dominus mitiget ista scandala, quae alienissimo ecclesiae tempore revocantur. Magnas gratias tibi ago, quod me meae vis conscientiae relinquere; eam, ne dubites, approbatam domino, qui scrutatur corda et renes. Non posse tandem inter tam doctos et primarios ecclesiarum magistros constitui de sacramento, quod omnes ut sumere ita etiam intelligere debent, hoc tam grave offendiculum est, ut eo communicare merito horream. Quis enim credat vere christianos, qui nihil sui, sed tantum gloriam Christi spectent, qui precibus instare et cum audire tum docere se invicem vera charitate velint, non posse tandem post tot annorum disputationem in unam venire de hoc tam populari mysterio sententiam? Equidem non Lutheri, sed Christi adoro omnia; cuius cum tam multa in Luthero omnino deprehenderim, propter haec et in gratiam Christi et ecclesiae eius fero et quae in illo Christo tribuere non debeo. Wittenbergae nihil recantavi; id autem, quod apud vos, professus sum. Talibus vocibus qui valde commovetur, eum cruce Christi nondum valde duratum esse oportet. Dominus det nobis sibi totos vivere, et de fratribus, quorum corda intueri non valemus, sobrie statuere, et in causa religionis versari cum timore et tremore. Nulla inter sanctos pugna ecclesiae non noxia esse potest. Excitant vos plerique ad instaurandum proelium; quos si nossetis, nullis hominibus minus gratificari velletis. Utinam et ecclesias et ministros illarum per Germaniam paulo certius nosses nec ex paucorum literis de ecclesiarum iudicio statueres! Sed quae suggerebat mea conscientia, exposui tibi satis; reliquum est, ut orem dominum, quo tibi in omnibus benigne moderetur et studia tua ad ecclesiae suae vera commoda convertat teque, malis omnibus ereptum, beatum per omnia reddat. Concilium Tridentinum restituit Paulus III., et imperatorem Carolum graviter increpuit, quod de religione ipse agere in his comitiis voluerit; mitto tibi utriusque scripti exemplaria. Imperatorem podagra detinet in Flandria. Comitia nondum cepta sunt. Metuunt multi Turcas prius in Pannoniam quam principes Wormatiae adfuturos; pridem enim ultra Adrianopolim imperatorem Turcarum profectum aiunt. Alii metuunt, ne induciis cum Turcis factis nos sub iugum papae reducere conaturi sint. Prior metus certior videtur. Inter paucos dies prodent se monarcharum conatus; nam heri dies ille fuit, quo imperator de nuptiis Gallo definire debet. Dominus det nobis a se totos pendere, et nihil non nostro bono cadet. In eo optime vale cum collegis tuis omnibus. Amen. Argentinae, 21. ianuarii 1545. M. Buc. tuus. In donato libro veneror multa dona dei et gratiam habeo, quod nullam mei mentionem feceris, ubi etiam occasio esse videbatur. Atqui libellumZvinglii posthumum, utinam non ubique defendendum susciperes! Quid prodest, quae non solum nihil conferunt ecclesiis, sed plurimum obsunt, urgere? Annon plus satis antehac pugnae existit? Et quid in illo libello, quod non sit tractatum in aliis sępissime? Sed dominus, qui ecclesiam suam magno emit, ipse viderit; mea anxietate nihil proficitur. Quae nostri cribratio satanae permissa est, precibus et poenitentia ei extorquenda est. Ingens certe malum ex isto revocato dissidio satan toti Germaniae minatur. Hanc enim, quam diu quęsivit, putat se nunc occasionem invenisse, ut novum politicum schisma inferat, ad quod Turcicus metus non parum confert, et quod contra hunc communem hostem et Germaniae et religionis vos nihil confertis. Valde igitur utile esset, quam minimum liceret contentionum nunc suscipere, et tantum purgandis ecclesiis stylum concedere. Iterum atque iterum vale.
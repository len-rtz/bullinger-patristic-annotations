Es habent myn herren sich mit hern Abt von Rynow guͤtlich vereynt, das yetzmaln ein predicant gen Martela, der Rynow unnd Benken ouch verseche, erwelt werden solle inhalt gethaner abredung. Damit dann sollichs gefurdert, so ist den herren examinatoribus befolchen, das sy angentz nach irer ordnung einen furschlag thuͦn sollen, daruß gedacht myn herren uff jetz sambstag nechstkunfftig einen predicanten dahin erwellenn und benambsen mögind. Actum Mitwuchen nach Reminisccere anno etc. 46. praesentibus her burgermeister Lafater und beid Räth. Stattschryber Zürich. M. Heinrichen Bullinger.
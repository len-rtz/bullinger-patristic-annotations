S. Nihil nunc pro animi sententia ad te simul et ad tuas literas, quas heri accepi. Nundinę hic sunt et innumeris occupationibus involvor. Mitto vero fratris epistolam de comitiis istis, unde me toties iam admonuisti, ut de ipsorum tractatione certiorem te redderem. De Lutheri fato excusus iam quaternio est, moxque longe grandiora sequentur pro studio illorum, qui virum coluerunt. Quod Bucerum additum illi cupis, vereor, ut recte facias, teque per communem servatorem, cuius negocium agimus, obsecro et obtestor, ne quid eiusmodi imprudentius spargas, quum non ignores nihil occasionem negligere satanam, quo evangelii caussam in odium rapiat. Multa desidero in Bucero, interim nihil dubito domini gloriam et propagationem regni Christi unice illum quaerere. Modus et ratio si non admodum respondent nostre sententię, non propterea extinctum optare debemus tam egregium Christi organum, quamquam, ut ingenue, quod sentio, dicam, nec propter Lutheri mortem melius habituram credo cęnę Christi caussam, quum sciam non parum multos, qui freti authoritate hominis magis turbaturi sunt nostras ecclesias; id quod res ipsa haud obscure loquetur. Ego semper mihi a Lutheri morte timui, quantumvis mihi displicuerit ipsius in tractanda domini cęna ratio; sed video, ingenia nostri sęculi quanta temeritate ferantur. Dominus, nostri misertus, omnia spe melius administret! Curionis negocium adeo vobis curę esse maximopere gratum est. Et puto iam vos, pariter et illum, meas literas accepisse. Quid igitur porro is egerit quidve de illo sentiatis, rescire ex vobis vehementer aveo. Semel enim aut ad bonam frugem revocabitur aut esuriet Curio. Posterius accidere illi nolim, nisi ultro sibi ipse malum accersere velit. Sed meliora cum ipso Christus! Plura nequeo, quum audiam abiturientem hunc nuncium nullas ferre remoras. Ah, mi venerande et charissime frater! In mea fide cave, unquam quicquam dubites! Nihil celabitur earum rerum, quę ad vos pertinere videbuntur. Sic tecum loquor ut cum animo meo nec unquam tuam fidem, mihi crede, fallam. Commenda nos domino diligenter. Salutant te nostri. Constantiae, 19. martii 1546. Tuus Ambr. Blaurerus. An meister Heinrich Bullinger zuͦ Zuͤrich, seinen fuͤrgeliepten herren unnd bruder, etc.
S. Ago tibi gratias, quas debeo, maximas ob lucubrationes tuas in Acta, tum ob librum contra catabaptistas. Placent enim, ut quod maxime spirant id, quod sunt, divinam doctrinam, unde quicunque volunt tranquillas habere conscientias, haurire possunt feliciter, quod satisfaciat. Opto tempus dari, quo vices debitas reddere valeam. Annotationes in Io[annem], quas accepisti, non tibi paraveram - nam hactenus usus sum -, sed novas, nondum complicatas. Has dum puero commiseram abiens in consistorium, accepit alteras imprudens. Haec excusanda, ne putes in reddendendis [!] beneficiis, si redditio dici potest, me negligentem esse. Caeterum audio, quod iterum nescio quo fiat consilio, Pagos istos nescio quid machinari cum papa, imperatore, duce Mediolanensi et nescio quo alio duce. Haec si vera comperirem, est, quod acturus essem. Si quid nosti, fac intelligam. Praeterea habet satan ubique suos ministros, qui mala iactant semina in agrum dei, id quod tu quoque nuper indicasti. Spero tamen futurum aliquando, ut filii dei liberentur, ne quid mali cogantur ab impiis pati. Quodsi visum aliter fuerit deo, certum est animabus nihil impensurum incommodi. Orandus deus, ut largiatur nobis ex corde et ductu spiritus eius dicamus: «Fiat voluntas tua!» [Mt 6, 10]. Vale, et gratia tibi data utere. Utingerum, Pellicanum, Theodorum, omnes opto salvos. Basileae, 19. septembris anno 1533. Os. Myconius tuus. Domino Heinricho Bullingero, doctissimo piissimoque verbi divini praesidi primario Tiguri, fratri et domino suo observando.
S. De Rodolpho valde oro, cum nondum respondeo, ne me putes rationes sectari, quae parum amicitiam nostram deceant. Ita nunc sunt res meae, ut non videam, quomodo apud me esse possit, quem esse apud me admodum ferre possem. Valde, quod colligi non difficile potest, fluctuat mihi animus. Valde perturbor, mi Bullingere; gravius me desiderium hoc meae sororis insequitur, quam ego principio putaram. Recens vulnus non habuit dolorem hunc. Novit dominus animi mei statum nunc; vix me sustineo. Vellem cuperemque virium amplius esse, verum quid facias. Cupio igitur, si fieri potest, ut paulisper illum istic esse patiare. Ubi primum potero de me aliquid certius constituere, peramice respondebo tibi. Othonem praefecimus paedagogio nostro in locum Melchioris. Factum hoc utriusque cum bona gratia est. Tu ipse etiam hunc hortabere, ut diligenter munus suum fungatur, erga Tygurinos prÄ™sertim pueros, qui in eum iam maxime respiciunt. De rebus reliquis spero bene habere omnia. Scripsi ad Lutherum non longa, sed libera tamen epistola. Spero, dominus Christus dabit nobis, ut uno corde omnes pii in salute nostra exultemus et redemptorem nostrum glorificemus. Amen. Saluta Leonem, Pellicanum, omnes diligenter. Valete in Christo. Amen. Gryneus tuus. Heinricho Bullingero suo charissimo. Tygurum.
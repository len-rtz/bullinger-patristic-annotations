S. D. Ante quinque menses de te accepi epistolam longam simul cum libro muneri misso, pro quo tibi gratias ago hoc tempore ac promitto me quandoque paria facturum, si quando aliquid apud meos Ubios invenero, quod forte ad vos non ita perferatur. Agnosco vero tuam erga me benevolentiam, quam adeo copiose tua in epistola mihi offers, atque per dei gratiam ita me gessero in nostra sancte instituta amicicia, ut in necessitudinem coalescat duretque, quamdiu omnipotens pater nos hic esse volet. Debes mihi pro tua humanitate condonare, quod tandem istas notulas ad tuam plenam et humanissimam epistolam rescribam. Si deus, ut quidem spero, me patriae restituerit, ego et copiose tibi respondero et scripsero de aliis, quae vel acciderunt vel accidere me praesente poterunt. Iam enim in quartum mensem obequito et nudius tertius in castra nostrorum perveni. Utinam vestra inclyta natio intelligere vellet, quid Carolus Austriacus hians suo bello quaerat, quod metuo multos sero intellecturos, mi Bullingere, si, quod deus clementissime avertat, Carolus victoria potiretur. Mauritius, Saxoniae dux, praeter pacta, praeter omnium expectacionem praeterque Germanicam fidem electori bellum denunciavit et tempore isto calamitosissimo! Bene ac foeliciter vale, ornatissime vir, meque, ut coepisti, amare perge. 8. novembris 1546. Omnibus vestrae ecclesiae ministris commender. Ego iam tibi respondissem, maxime cum certum haberem, sed meminisse non poteram eorum, quae in tua sunt. Ex castris. Raptim. Tuus totus Petrus Medmannus. Clarissimo viro d. Henrico Bullingero, suo singulari et observando. Zurich.
Gratiam et pacem a deo patre per dominum Iesum Christum. Mittet, opinor, Froschouerus, quaecunque impressit hactenus Bibliorum. Leo felicis memoriae, vir doctissimus et piissimus, potissimam partem vertit. Quae morte interceptus non potuit, vertit eruditissimus vir D. Theodorus Bibliander, nempe librum Iob, 50 postremos Psalmos, Danielem, Ecclesiasten et Cantica Canticorum. Superavit multo tum Latinae linguae puritate, tum versionis proprietate et elegantia Leonem. Verum haec te solum scire volo, ne diversitas interpretum chalcotypo damnum det. Eruditi tamen quique mox subodorabunt, non eiusdem artificis esse opus; sed praestat in praesenti hoc premere nec in vulgum spargere. Novum Testamentum hac hebdomada coepit imprimere. Oravi, ut omne quod impressit, tibi mittat, et cum haec scribere inciperem, nuntium misi qui indicaret Knoblouchi praesentiam et vecturam commodissimam Quae nunc scripsisti et alii viri boni nuntiant de Hungarica illa internecione, olim praevidisti, Vadiane, atque literis ad me datis non sine deploratione vaticinatus es. Verum non meliorem sortem merentur nostri mores per omnia corruptissimi. Orandus tamen dominus pertinaciter ut suae misertus ecclesiae parcat nobis propter nomen sanctum suum. Cuperem nos in tempora incidisse Ezechiae; sed metuo admodum, ne in saeculo Ieremiae vivamus. Multo atrociora tuis retulit tribunus primae tribus, m(agister) Ioannes Wegman, a Neroberga his diebus rediens. Quisquis vero camerae imperatoriae iudicium hodie aliud esse putaverit quam apertam vim iniuriamque, praetextu tamen summi iuris contectam toto errat caelo. Unum non potui hactenus satis admirari: nostrorum praeposteram patientiam. Sed sapiet, quamvis sero, ictus piscator. Ego plane video, par istud principum nihil esse minus, quam quod videri volunt, P(atres) P(atriae). Quid si interpreteris pro patribus patriae «pestes patriae?» Dubito enim, num vixerint alii reges, sub quorum imperio et auspiciis tot et tantas clades acceperit Germania tantaque infortunia sustinuerit imperium Romanum. Catalogum, quem remitto, ingentes agens gratias, exhibui consulibus, qui eum toti senatui recitari iusserunt. Res Helveticae eo tandem pervenere, quo beatae memoriae Zvinglius semper venturas timuit: ut factionum opera, Catilinariorum seu pensionariorum corruptione et extrema malitia tota dilaberetur. Foedum est dictu, sed verum: pro auro et libertatem et animam nobis esse venalem. Dii, talem terris avertite pestem! Fuerunt sane viri boni, qui interitum hunc patriae praeviderunt atque ideo illum praevertere voluerunt, sed caesi sunt indignissime. Hactenus ergo nemo inventus est, qui se sanguinariis opponat. Nunc ergo accedit iudicium domini. Praefecti transalpini Locarnensis, Lovercinus et Mundrysius mirum in modum sibi metuunt. Scripsere superioribus diebus Helvetiorum pagis, marchionem de la Quasta nescio quid moliri. Rogant, ubi accipiant bombardinum illum pulverem et lapides. Tigurini eas literas misere Lucernatibus, ut ipsi consultent, quando spreto bono et sano consilio illi perpetuo bellis lacessant principes in se atque reges etc. Id quod tibi dictum volo. Ego nihil aliud cogitare possum, quam actum esse de Helvetia, si modo hostis nos invaderet strenuus. Si sapit cum suis pontifex, conscribet consilium ex suis sibique iudicandi potestatem in ecclesia sumet, damnatis et anathemate percussis, quotquot non adorant bestiam tricipitem. Contarenus cardinalis non vivit, sed veneno est exstinctus; ita retulere, qui ex Italia ad nos venerunt. Alium ergo cardinalem, forte Sadoletum,in locum substituit Contareni, qui consilium illud sanctum incipiat. Ego nobis dicendum video Psalmum: Quare fremuerunt gentes etc. - Quae tu obiter an(n)otasti de Italis illis, ea sic habent: Venit in Augusto ex Italia Capucini ordinis (ii desciverunt a Franciscanis seu ab Observantibus, auctore Bernardino Senensi, ad austerius vitae genus) monachus vasti corporis, Hieronymus, cuculla et monstrifica veste adhuc tectus, cupiens colloqui mecum de articulis religionis nostrae; nam dicebat, se libros meos in Italia adeoque in ipsa urbe Neapoli legisse, nunc autem persecutione pontificis pulsum ad me confugisse, conferendi de multis causa. Recepi ego hominem et audivi disputantem summa patientia. Respondi item, quantum mihi concessit domini gratia. Quid multis? Deprehendo, virum esse satis doctum et integerrimum alias. Cum itaque per mensem fere aluissem miserum, literis commendatum et viatico instructum misi Curiam, si forte hominis Italicae linguae periti aliquis foret in ministerio evangelico usus; verum non invenit locum commodum ideoque rediit. Interea dum ille abest, venit primo Coelius quidam Secundus, vir Latinae et Graecae linguae doctissimus et in pietate ac omni literarum genere peritissimus. Quaerit, annon Hieronymus quidam ad me venerit et quo abierit? Expono itaque ei, quod acciderat. Mox intelligo, et hunc pulsum esse Italia ac sedem quaerere aliam. Suadeo itaque, ut Bernam concedat. Obsequitur ac literis viaticoque instructus post aliquot dies Bernam abit. Commendaram ipsum consuli et optimatibus quibusdam Bernensibus, quorum opera factum, ut mox scholae fuerit praefectus Lausanensi, in qua theologiam simul et bonas literas profiteatur; nam Ticini primum, deinde Venetiis, Mediolani item et postremo Lucae in Italia bonas et pias literas hactenus publice professus est. Haec dum fiunt, adest et D. Bernardinus Senensis,vir insignis sanctimonia et eruditione, venerandus senex et canus, procerę staturae et miram prae se ferens maiestatem. Instruxerat hunc princeps Ascanius de Columna equis, ministris et viatico. Mansit apud nos per biduum, de rebus religionis nobiscum collocutus. Brevia nobis apostolica complura exhibebat, quae a pontifice Paulo acceperat, iubente illum primo Ianuensibus, deinde Florentinis, inde Venetis praedicare. Ubi autem sensisset, ipsum Christum pradicare misso brevi apostolico Romam ipsum evocat. Abit vir fortis; sed Florentiae prohibetur et in Germaniam ablegatur a piis, perhibentibus Romae paratum ipsi certum exitium. Abiit ergo Genevam tandem, ibi suis sumptibus victurus propter Italiae confinium. Curat autem plurimos ibi sermones Italica lingua scriptos imprimi etinde transportari in Italiam ut per scripta audiant, qui coram et viva voce contionantem audire non possunt. Habet autem non im(m)erito maximam apud Italos omnes aucto. ritatem, immo ipsum prope pro divo exosculantur. Habes hic 10 eius sermones, Genevae impressos et superioribus diebus ad nos per ipsum missos, quos tibi interpretabuntur, qui apud te sunt mercatores Italicae linguae periti. Post mensem rediit e Lausana Coelius, Italiam denuo ingressurus, ut inde curet in Germaniam transportari uxorem ac liberos. Orat, principi scribam Ferrariae, quae Lodovici, regis Franciae, filia est. Obsequor ac inhortor principem ad pietatem et ut pulsos propter Christum benigne foveat. Addo munus Commentarios meos in Matthaeum, quibus acceptis accingitur itineri ac abit. Vix ille abierat; en venit Petrus Martyr, quatuor advectus - quod dici solet - equis, pulsus et ipse Italia. Fuit is praepositus Lucae et abbas Neapolitanus, ordinis, ni fallor, Praemonstratensis. Habuit socium itineris Paulum quendam, virum doctissimum; ipse vero doctus est Latine, Graece, Hebraice et mediocriter Chaldaice, vir humanus, eloquens et pius. Consultat et hic, quo cum sociis divertat. Placet Basilaea, si forte locus illi detur profitendi publice. Haec quo rectius intelligas, adieci epistolam eius a Basilaea ad me scriptam, quam remittes. Is nunc Argentoratum est vocatus et data est ei praelegendi publice functio. Bucerus vero 20. Novembris, as(s)citus a Coloniensi episcopo, abiit, reformaturus forte episcopa tus illius aliquot urbes: Osnabrück, Paderborn etc. Sero autem rediit Coelius ex Italia, advehens secum uxorem et liberos, mira de persecutione pontificis referens. Attulit quoque literas a regina illa sive principe Ferrariae scriptas ad me perhumaniter et summa cum pietate, quibus gratias agit pro munere, vicissim adhortans ad pietatem etc. Cum Coelius Lausanam proficiscitur, mittit princeps Ascanius de Columna, dux Taikozae, ministrum, percontatum, quo abierit Bernardinus, theologiae professor celeberrimus. Indico Genevam, quo mox ille pro ficiscitur, pecunias nimirum portans viro dei. Rediens autem petiit a me literas ad ducem sive principem illum suum, pietatis studiosissimum et acerrimum pontificis hostem. Scribo itaque et munus adiungo Commentarios illos meos in Matthaeum. Abit is alacer, brevi pollicens responsionem; se enim intra menses aliquot rediturum ad D. Bernardinum. Haec facta sunt circa 6. diem Decembris. Quae ideo copiosius descripsi, quod hactenus illarum rerum ne verbo quidem memini, putans, te ista non iqnorare. Re vera opprimor negotiorum mole, non quod tanta sint illa, sed quod imperitiorem et infirmiorem me esse sentio, quam sim ferendo. Boni ergo consule haec, vive et vale. Scribit et alius quidam Italus epistolam, quam ideo his coniunxi, ut fidem istius gentis cernas, ores dominum pro ipsis cum omnibus tuis et laudes deum. Meretrix illa Babylonis indicabitur et iudicatur, deo laus et gloria! Mira item haberem, quae de Alcorano scriberem, si tempus et otium, praesertim vero capitis dolor sineret. Breviter tantum: impressit Ioannes Oporinus legem Mahometi, quem vocant Alcoranum, adiectis confutationibus Graecis et Latinis, historiis item Arabicis, Sarracenicis et Turcicis ad haec usque tempora, opus insigne et memorabile. Paravit hoc D. Theodorus noster, idque in oppugnationem Machometanae perfidiae et Turcici regni, praefixa eleganti praefatione. Exemplar Alcorani allatum est Arabicum ex Italia, duobus usus est Latinis, integrum manu rescripsit propria. Labore confectus decubuit in Iulio aliquot septimanis. Tanti constitit illud opus; cumque iam erat vulgandum, suggerunt nescio qui asini clarissimo Basileiensi senatui, nequaquam permittendum, ut lex Turcica vulgetur ex urbe Basilęa. Opponunt se pastores Myconius, Marcus, Gastius, Cellarius etc., docentes pie vulgari; verum isti vincunt, et conficitur Oporinus in vincula includiturque Alcoranus. Facta haec sunt ante nundinas Francfordiae autumnales. Interea audit Lutherus, impressum esse Alcoranum Basileae, scribit itaque senatui et tantumnon obtestatur, ut vulgent; se enim mirum in modum semper cupivisse, hunc librum videre etc. Exemplum epistolae habebis suo tempore. Nunc itaque exspectamus, quid futurum sit. Scripsimus hisce diebus etiam nos quaedam, qui ecclesiae ministramus, Basileam. Quid futurum sit, novit dominus, nec tu ignorabis. Der tüfel rümpfft sich und hatt nitt gern, das man imm wil beide hörner zerknüttschen. Miror, an senatusconsultum sive plebiscitum nostrae reipublicae contra militiam mercenariam receperis; nam misi tibi exemplum. Cuius cum nullam feceris mentionem in postremis literis tuis, dubito an receperis. Vale iterum et ora pro me dominum. Decembris 19, anno domini 1542. Parce cacographiae; scripsi enim festinantissime. H(einricus) Bullingerus tuus. Clarissimo viro D. D. Ioachimo Vadiano, Sangallensi consuli, domino suo colendissimo.
Gnad und frid von gott dem vatter durch unsern herren Jesum Christum. Frommen, eerenvesten, ersammen, fürsichtigen und wysen herr burgermeister und gnedig, lieb herren, unser willig dienst sye alle zyt üwer wyßheyt bevor an bereidt, die wir ouch trungenlich bittennd, sy wölle disen unsern fürtrag guͤtlich verhören und in guͦtem von uns uffnemmen. Diß vergangnen sumers hatt unser fürgeliepter herr und bruͦder Theodorus Bibliander, der heiligen gschrifft in der kylchen Zürych getruwer läser, mitt grosser muͤy und arbeit, ouch nitt one unser wüssen, das dürggische gsatzt, genempt „der Alcoran“, uß den besten exemplaren, mitt zuͦgethaner, gantz nutzlicher und flyssiger dürggischer histori, in den truck verfertigt und herren Oporino zuͦgestellt; nitt das sömlich buͦch unsere trucker nitt ze trucken angenommen hättend, sunder das genanter herr Oporinus ettliche exemplaria gäben und h[erren] Bibliandro beholffen gewäsen was. So aber sömlich buͦch getruckt, hörend wir, das sich ettwas spanns und zwyfels by üch zuͦtragen, derhalben ettliche vermeinen wöllen, das gemelt buͦch christlichem glouben und der heiligen kylchen gantz nachteylig sye, dorumb es nitt zuͦgestatten sye, das es von der verruͤmpten eerenstatt Basel getruckt uußgange etc. Und wiewol wir gruntlich wüssend, das u[wer] w[yßheyt] sömlicher dingen berichts nitt manglet, habend wir doch uß gar guͦtem hertzen u. w. desse fürnemlich erinnernn wöllen, so gemelt buͦch in u. w. eerenstatt getruckt ußgieng, das dardurch christlichem glouben und christlicher kylchen nüt nachteyligs, ouch von u. w. nüt nüws noch ungebruchts fürgenommen, sunder vil me ein nutzlich, guͦt werck gefürdert wurde. Dann u. w. ye wol ze wüssen ist, das in u. w. statt Basel buͤcher getruckt worden sind, nitt minder unreinigkeit und kätzery ynhaltend, dann imm Alcoran begriffen. Dann Irenaeus, der heilig marter und bischoff, der fürträffenlich Tertullianus, der heilig leerer der kylchen Augustinus buͤcher gemachet und gar eigentlich darynn grusamme und gottlose kätzeryen von artickel zuͦ artickel uußtruckt habend. So sind truckt - nitt nun in u. w. statt, sunder allenthalben durch die christenheit - der heyden glouben und valsche meynungen in buͤchern der philosophenn und poetenn, ouch der jüdisch gloub, und schantliche lesterungen; man truckt und liset buͤcher von allerley aberglouben geschriben, das alles nitt minder irrig und böß ist dann ouch Machomets gloubenn. Diewyl aber sömliche buͤcher alle dorumb getuldet werdent, damitt christen lüt vor dem yrthumb gewarnet und verstandint, was christlich oder unchristlich sye, worumb sölte dann nitt ouch uff glyche meynung der Alcoran geduldet werden? Dann ye so habend sich die heiligen leerer und bischoff nitt nun geflissen, warhaffte leer fürzetragen, sunder ouch die gröbisten irrthumen zuͦ melden, ouch dütlich uußzetrucken, und demnach ouch umbzekeren; welchs alles in und mitt gemeltem Alcoran jetzund ouch gebrucht. Zuͦ dem ist die machometisch leer und die dürggisch historia nitt ein kleiner teyl der history der kylchen, nutz und nodtwendig ze wüssen, wie die uralten kylchen abgefallen, wordurch sy verfuͤrt, daby man dann ouch leernet, wie man sich vor sölichem verfuͤren huͤten mög und wie sich ein jetlicher redlicher christ imm ynfaal der Dürggen imm christlichen glouben stercken sölle. So lernt man ouch hieruß ein guͦten teyl des antichristenthumbs erckennen. Darzuͦsähend fromme christen, under was unchristlichen, verlognen, schantlichen glouben die muͤssend, die sich an Dürggen ergäbend. Daby werdent christen lüt erhitziget, ernstlicher wider den Dürggen ze bitten und sich imm dappfferer ze widersetzen. Diewyl dann ouch gemelt buͦch nitt zum ersten in u. w. statt uffkommen, sunder vor vilen jaren und ouch in kurtzem von eeren, hei-ligen und christenlichen lüten, die es in die kylch und menge uußgespreit habend, doch alein zuͦ abbruch der yrrthumb, und wir aber gruntlich wüssend, das es ouch jetzund gheiner anderer mey[nun]g in den truck verfertiget ist, diewyl wir ouc[h] nitt gedenken mögend, das u. w. einicher schad [he]ruß entspringen könne, so langt an u. w. unser früntlich vermanung und trungenliche pitt, sy wölle sömlich fruchtbar werck nitt verhindern, sunder, alls wir iro alles guͦts vertruwent, vil mee fürderen. Köndent wir dann u. w. mitt unsern armen diensten, doch willigen hertzen und guͦten trüwen ettwas zuͦ gefallen thuͦn, wöltend wir nitt spaaren. Hiemitt bittend wir u. w., sy wölle diß unsere geschrifft von uns früntlicher meynung uffnemmen, dann wir sölichs iro in guͦtem und allen trüwen zuͦgeschriben habend. Gott wölle u. w. trüwlich in sinem willen und schirm erhallten. Datum Zürych, 26. augusti anno 1542. U. w. gantz willige diener pfarrer, predicanten, läser, diener der kylchen Zürych. Den frommen, eerenvesten, fürsichtigen und wysen herren Adelbergen Meyern, burgermeisternn, und radt zuͦ Basel, iren gnädigen, fürgeliepten herrenn.
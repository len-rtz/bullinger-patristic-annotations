Den strengen, vesten, fürsichtigen unnd wysen burgermeyster unnd rath, ouch dem eerwürdigen unnd hochgelerten synodo der statt Zürich, sinen gnedigen herren unnd obern. Gnad unnd frid von gott. Min gehorsam, willig dienst zevor, strengen, vesten, fürsichtigen, wysen, ersamen, from, hochgelerten ir mine gnedigen herren. Mir fuͤgt ze wissen der erbar alt vatter, herr Niclaus Steyner, wie er von minen gnedigen herren unnd von eym hochwürdigen synodo ußgeschlosßen, dar zuͦ gottes eer eyner gantzen cristenlichen gmeynd unnd sin selbs gantz unnutz erkenth syge, umb das er by mir gehandlet unnd verwürckt solle han, nammlich, das er mir myn pfarrpfruͦnd habe wellen abkouffen unnd abfeylsen. Des muͦß ich in inn der warheyt entschuldigen, dann gegen mir keyns abfeylsens nach abkouffens nie gedacht ist, dann er mich wol erkent hatt, keyn kouffman sin, noch keyn pfruͦnd veyl han, ouch dess göttlichen rechtens noch üweren cristenlichen statuten sinodalien keyn übertretter sin, darumb er mir keynen kouff angemuͦtet hat. Ist aber inn anfang nechstvergangenen wynters beschechen, das ich miner podagrenischen kranckheyth halb geschriben han an her Jacoben zuͦ Altstetten, mir eyn geschickten bruͦder ze erfaren, der mir min pfarr den wynter helffe versächen. Da hat er mir zuͦbracht genanten herr Niclaus Steyner. Der mich ouch von unnser beyder jugent har erkenth, hatt söllicher meynung mit mir geredt: Sidtenmaal ich die pfarr nit alleyn möchte versechen, umb das ich berg unnd tal zuͦ den krancken nit wandlen möchte - als ich mich beclagte -, ob ich denn welte inn sin huß gan Zürich zien zwey oder dry jar bis ich möchte erfaaren, wie sich min kranckheyt erziechen wölte, so welte er mir von der pfruͦnd lassen nachvolgen, was billich wäre nach miner herren erkantnus, wie ouch mit herr Josen zuͦ Tallwyl gehandlet ist. Er vertrüwte ouch, deß gunst unnd guͦtten willen durch guͦt gunner unnd fründ an minen herren unnd oberen wol mögen erlangen, ouch an minem herr schaffner. Ich was der sach nit bedacht im andwort ze, geben. Daby ist es beliben, unnd hat keyner dem annderen diser sach nimmermer gedacht. Hiemit han ich üch der waarheyt bericht. Deßhalb ich hoff, er hierinn nützit uneerlichs, ungöttlichs, noch üweren statutis synodalibus verletzlichs gehandlet habe. Darumb mir das erschrockenlich ze hören, in so schwarlich gestrafet söllen sin, dann ich hoff, ir selbs ermessen könnind, das er in vorgemelter red weder geschrifft noch üwer cristenliche statuta geletzt habe, dann ich im ouch des nit gestand geben wölte han, als ir mine gnedigen herren mich bißhar eyn lange zyt erkent hand, unnd nimmer annderst erfinden werdend. Ist min ernstlich pitt umb gottes unnd cristenlicher liebe willen, das ir den guͦten alten bruͦder, der nun hinfür sins alters halb billicher ze bitten, ob er ettwas mißhandlet hette, abzestan, dan so schwaarlich ze strafen wäre, 1. Ti[motheus] 5[1], nit zwyfel, er wurde buͦßwürcken unnd alle cristenliche bruͤder anruͤffen, gott für in ze bitten, als Simon gethan hat nach der straf Petri, act[orum] 8[24]. Gnedigen ir mine herren wöllind sin alter gnedigclich bedencken unnd dise sine wordt, guͦtter meynung geredt, nit so hoch anziechen noch achten, sunder in gnedigclich widerumb inn die kilchen annemmen unnd in inn den stand siner vorigen eeren setzen. Begert er allzyt umb üch als sine gnedigen herren unnd oberen inn gantzer üch wolgefelliger gehorsame zuͦ beschulden, unnd söllichs will ich ouch als üwer gehorsamer, in allen eeren unnd bruͤderlicher liebe mins vermügens inn aller guͦttwilliger undertenigkeyth gott unnd üch, minen gnedigen herren, allzyt inn großem ernst mich flysen ze dienen. Sind gott befolchen in gnaden. Geben ze Wädischwyl.
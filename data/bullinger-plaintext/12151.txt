S[alutem] p[lurimam]. Friburgo Brisgoiae per Basileam in Burgundiam rediens, vir clarissime, quum Gastius noster nuncium Tigurum se cras missurum diceret, et me, si quid vellem, rogaret, nolui committere, ut is sine meis literis abiret mei in te animi significatricibus, tametsi de mea adversum te observantia nihil te dubitare credam. Pro benignitate autem tua, qua me quam plurimis annis perpetuo complecteris, tibi gratias ago immortales. Cuius quidem nuper in aperienda candide mihi tua de eucharistia sententia specimen quoque praebuisti. Utinam is sim, mi Bullingere, qui aliquando non ingratum me declarare possim! Voluntas, ita me deus amet, nunquam deest; quam si re ipsa factis pręstare non potero - cum maior sis, quam quo conatus nostri adspirare valent - conatum tamen laudabis, quando in magnis, ut ille inquit, vel voluisse sat est. Mi Bullingere, cura, quoad potes, ut valeas, sicque existimes nihil nobis tua valetudine iucundius, nihil ęque gratius adnunciari posse. Basileę, 4. idus martii anno christiano 1545, praepropere, ut vides. Gastio commisi ad te munus; id ut boni consulas, etiam atque etiam rogo. Amicis omnibus s[alutem] p[lurimam], imprimis Bibliandro et Guesnero. Ex animo tuus Gilbertus Cognatus Nozeręus. Domino Henrico Bullingero, verę theologię ac christianismi vindici incomparabili, domino et praeceptori suo observando. Tiguri.
Doctores ac pastores ecclesiae Tigurinae Calvino fratri in Christo observando. Quanquam nobis semper iucundissimum fuerit scribere ad te, vir clarissime fraterque in Christo venerande: hoc tamen tempore non iucundum modo, sed maxime necessarium esse iudicavimus, nisi gloriae Dei, ecclesiarum Christi, officiique nostri desertores dici et haberi velimus. Scribimus enim ad eum quem nobis et Christi amor et summa virtus arctissimo amicitiae vinculo coniunxit, apud quem non dubitamus nos omnia et posse et impetrare. Nec opus est ut longa praefatione attentionem et benevolentiam nobis conciliemus apud te, quum nobis benevolentia tua erga nos iam dudum perspectissima sit: unde et arbitramur te nostris in literis plus simplicitatem et candorem, quam ornatum aut splendorem perpensurum esse. Quantum Satanae astus et hypocritarum artes possint non est ut recenseamus, quum in te uno exemplum evidens proditum est, qui improbis illorum machinationibus et conspirationibus ante annos aliquot ex urbe et ecclesia Gebennensi eiectus, ad Argentoratenses venisti, qui te exsulem et patria expulsum summo cum honore exceperunt. Receptis per gratiam Domini oculis, fidem et diligentiam tuam, quam prius expendere non potuerant, ac qui veri qui falsi prophetae coeperunt agnoscere, adeo ut eiectis aliis, te unum summis omnium votis per honestissimam legationem, ut audimus, repetierint, eoque innocentiae et fidei tuae testimonium egregium tulerint. Quae res nobis et omnibus piis, ut par est, non parum gaudii attulit. Nec dubitamus te quoque singulari quodam gaudio affectum huiusmodi nuncio, utcunque factum sit ut hactenus reditum ad Gebennates tuos distuleris. Quare te nostris literis, quae apud te plurimum, nisi fallamur, valere existimamus, inhortari voluimus, ne vocationem hanc Dei negligas ac contemnas. Non sumus ignari quas remoras obiectare caro soleat, ut te a proposito deterreat: Eiecerunt absque causa, indigni quos revisam, inconstantes ac futiles, et huius generis innumera. Ad has vero voces seu blandas, seu vanas, aures obturare militem Christi convenit. Audienda potius vocatio Domini, eique illico obtemperandum. Vocationem Domini esse hanc, nihil est ut probemus, quum conscientia tua huius rei testis tibi sit, ut id nobiscum fateri quoque cogaris: quam vero inhonestum sit Domino reluctari, quantoque cum periculo coniunctum, historia et exemplum Ionae satis indicat. Iam ut Argentorati haereas, non sunt tam graves causae, quum te abeunte ecclesia Argentinensis nihil iacturae faciat, quae tot tantosque viros doctos et praestantes habeat ut vix alia: ecclesia vero Gebennensis praeter unum Viretum habeat neminem: cuius humeris totum onus idque gravissimum incumbit, quod tantipser sustinet donec ad oves suas revocetur: ut interim taceam quanto cum periculo ecclesiae Lausanensi desit suus pastor. Fuit et aliquando celebris ecclesia Antiochiae (ut Actorum apostolorum caput decimum tertium testatur) in qua prophetae et doctores plurimi erant, utiles nimirum et necessarii tum ecclesiae Antiochenae. At quum Dominus alio vocabat, non repugnabant vocationi divinae neque apostoli neque ecclesia, quin dimitterent Paulum et Barnabam in opus, ad quod segregaverat eos spiritus sanctus. Age nunc, Antiochia quaedam Argentina est, in qua doctores et prophetae, interque hos Calvinus, qui propter eximiam eruditionem singulariaque dona a Deo concessa ecclesiae eidem utilis est et necessarius. Caeterum Dominus alio vocat: cui vocationi, nostro iudicio, non tam Calvinus quam ecclesia Argentina obtemperare debet, adeo ut non modo non retineat Calvinum, sed cunctantem et renitentem emittat ac abmandet. Accedit iis evidens doctrina Christi et exemplum. Quanta enim sollicitudine, quanto labore ille aeternus pastor ovem perditam quaerere et servare docuerit, Lucae caput quindecimum luculenter explicat: quin ipse nonaginta novem in deserto relictis erraticam illam ac perditam insequutus est, inventam molliter in humeros sublatam ad ovile reportat. Quid faceret si oves sua sponte pastorem requirerent, qui fugientem tanto studio insequitur? Ultro offert Christus suam gratiam indignis, nolentibus, repudiantibus. At omnis Christi actio exemplo nobis esse debet: Exemplum, inquit, vobis dedi, ut quemadmodum feci, et vos faciatis. Qua nunc mente, quo spiritu, quave conscientia tibi occurrentes, te unice petentes deseres et fugies? Paulus quas verbo Dei genuit ac instituit ecclesias saepius invisit, et ut in officio perstarent, multum literis est inhortatus. Tua opera, tuoque ministerio, Gebennatium ecclesia in Christo renata est: ergone liberos post parentem suum eiulantes ac clamantes negligere ac contemnere potes? Patierisne ut tot oviculae praedae pateant, pro quibus sanguinem fudit Christus? Ne viles tibi sint quas tanto pretio Christus redemit. Quod praedae pateant quid opus est probare, quum Sadoletus ille dicendi artifex mira ratione et quasi per cuniculos nuper in ecclesiam Gebennensium irrepere tentarit: nec absistet qui semel spe praedae illectus coepit, sed hoc acriorem intentioremque impressionem in gregem Christi inermem et pastoris praesidio destitutum faciet. Neque vero difficile videatur quod Deus agere iubet, ne pigeat sequi vocantem Dominum: dabit virtutem, sapientiam, patientiam qui potens est. Mentiri nescit, ut facile vincas ea incommoda quae obstare iudicio carnis videntur. Nunquam defuit Dominus invocantibus se in veritate. Quum tot ecclesiae te orent, vel huius solius rei causa confidentius agas. Porro de utilitate non est quod multa dicamus. Eruis oves plurimas e luporum faucibus, coronam immarcessibilem tibi apud Deum contexis. Nosti Gebennam in confiniis esse Galliae, Italiae, Germaniae, ut magna spes sit isthinc evangelium latius in conterminas urbes disseminandi, et pomoeria regni Christi ampliandi. Nosti apostolum sibi delegisse metropoles in quibus praedicarit verbum evangelii, ex quibus facile in alias urbes finitimas dimanaret. Quantum vero regno Christi ex hac urbe adiicere queas ipse melius nosti, non praedicando solum, sed et scribendo. Haec sunt, mi Calvine, quae nos movent ut te rogemus, obsecremus, obtestemur, ne vocationem hanc, quam a Domino esse non dubitamus, non reiicias, sed incunctanter et absque mora sequaris. Nec dubia est apud nos fides tua et voluntas, sed currentem ultro, ut ocius fiat, calcaribus quibusdam impellimus. Iam preces et supplicationes nostras apud te aliquid posse speramus. Scis quam te amemus, quid tui causa et in gratiam tuam faceremus, scis quam te suspiciamus et colamus, et propter dona illa egregia tibi a Domino collata revereamur. Tui autem illi, tuique nominis studiosissimi, et ecclesiarum ac veritatis amicissimi, te fratrem et amicum nostrum oramus ac per Christum obtestamur: quos contemnere, quibus refragari turpe fuerit. Speramus enim et nos non omni parte spiritu Dei vacuos et ex carne tantum consulere. Tu vale, frater in Domino semper observande, et pro nobis precare Deum. Ex Tiguro, 4. Aprilis 1541.
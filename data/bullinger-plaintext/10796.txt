Min früntlich, willig dienst syent üch geneygts willens bereytt zuͦ vor, günstiger h[err] M[eister] Heinrich. Ich scick üch allhie ein nüw lied vonn unserm jetzigen Jänffer krieg; hatt ein guͦtt gsell gmachett und mir von im zuͦ kommen. Langt desshalb min früntlich, trüngelich bitt an üch, hiemitt zuͦ verschaffen, das es getrucktt werde, und ir mir dan ouch der selbigen ettliche zuͦ schickend. Das beger ich in all weg ummb üch verdienstlich zebeschulden, und hiemitt gott ewigklich bevolchen etc. Dattum 6. martii anno 36. Uwer guͦtt[williger] allzyt Sulpitius Haller obervogtt uff Lentzburg. Dem erwirdigen, wolgelerten h. M. Heinrich Bullinger. Diener des worts und der kilchen in meerem Zürrich, sinem sonders gutten herrenn.
S. De curanda valetudine quae nuper hortatus sum te, mi Bullingere, eis id addo, quod animadvertens ex amicorum relatione te victu semper uti communi maxime et eo, quo utitur tota familia, iudico te non posse valere recte, nisi diętę rationem instituas meliorem. Caloris vis maxima ac praestantissima continuatione ac perpetuitate cogitacionum dissipatur; itaque debilitato calore et virtute naturali crassum alimentum natura non solvit; non ęgre complectitur, sed in eo conficiendo superandoque valde laborat. Itaque qui victus subsidium imbecillę naturę debet esse, is, cum crassus est, etiam impedimentum est. Itaque destitui et labefieri hoc pacto optimam etiam constitutionem necesse est. Vide, mi Bullingere, hęc evidentissima sunt. Itaque edes praeter pulliculos et aviculas in hac imbecillitate nihil, de carnibus dico, unctum et pingue, crassum et nervosum, tenax et glutinosum nihil. Pestis est casęus crassus et tenax et certa materia vertiginis. Nisi te ipsum sperem vel usu deprehendisse, ostenderem tibi, cum virtus laborat, caseum tenacem semper gignere vertiginem. Obsecro ideo te, quae causa est, cur vereare, quam genere vitę distas et differs, tam dieta et victu discrepare ab aliis. At vita est studiosi maxime hominis et corpus labore et exercitatione destitutum affligens, sit igitur et accomodata diętę ratio. Crede mihi, non est pietas hęc contemnere. Vale in domino Christo. Amen. Grynęus tuus. Domino Henricho Bullingero, fratri et amico colendissimo.
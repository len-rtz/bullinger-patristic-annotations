S. gratiam et pacem a Deo. Quum redirem ex agro mihi redditae fuerunt vestrae literae quas mira cum animi laetitia excepi, ac gratulatus sum fratribus quod priores una congregati eas legissent. Sane, observandissimi fratres, quorum pietatem et doctrinam nemo pius non suspicit, et agnoscere et fateri vel hostes coguntur, si vel vestrum unus ad me scribat mire afficior, non secus mihi contigit accendi communibus literis, quam admotis pluribus lignis facile ardentibus ignis iam valens augetur. Rogatis ut respondeam in sancta vestra in me voluntate, amemque vos quos pectore toto in. Domino colo; idque multa flagitatione contendo, ut sic de me vobis persuadeatis, nihil in Christo mihi carius sancta cum piis coniunctione, pace ac concordia, caritate ardentissima commissa, quam mihi apud vos incorruptam semper perdurare exopto: nec dubito ita futurum per Christum, cuius gratia vobis gratiam habeo, quod Genevensis ecclesiae una cum aliis ecclesiis rationem sitis habituri, ut omnibus prospiciatur. Faxit Christus ut iam volenti purius evangelium sectari non desint qui opem ferant, praeteritis omnibus obliteratisque, et non pro dignitate eorum qui peccarunt, sed ut dignus est Christus ac omnium poscit aedificatio, succurrere studeant. Si non perspectissimum haberem, vos totis viribus conari ut bene sit omnibus ecclesiis, quantum intelligitis posse vos aliquid, iterum ac iterum vobis commendarem illam ecclesiam. Pergitis, o vere christiana pectora, nos hortari ut agamus semper probe, pie ac sinceriter omnia, repudiatis omnibus inventis. Quum nos liberasset Dominus a tam honorifico onere sacrosancti ministerii, in quo semper versati sumus magno cum timore, quod vires requirat humanis imo angelicis maiores, sicut semel susceptum deserere nefas reputantes, ita exonerati amplius non incumbere tanto ministerio decreveramus, nostrae nobis conscii infirmitatis, ac pervidentes quid Satan domi nobis moveret: hic omnes effecistis ut rem morte ipsa graviorem rursus aggrederemur, submittentes iterum humeros importabili iugo, ad quod tam officiose nos impulistis. Nunc postquam coacti per Christum, qui peregit ut hic ministremus (licet valde refragati simus) vos summo studio contenditis ut pure perseveremus ne bonis mala subdamus. Quis, nisi Christi expers, non exciperet tam sanctum a tantis profectam Christi servis admonitionem? Pater ille coelestis det ut tam pure absolvam verbi cursum, ac mecum omnes, quam vos exoptatis. O si crebrae essent inter omnes qui Christi esse censentur, praecipue qui ministrant in verbo, sanctissimae istae exhortationes pro clanculariis detractionibus, darentque omnes operam fratres adiuvare, non impedire, palam cum eis agendo ipsos ad meliora invitare, et non cuniculis hostiliter aggrediendo prorsus perdere, nulla Christi neque ecclesiae habita ratione, quanto haberent se melius ecclesiae! Vosque ob Christum rogo, carissimi ac mihi colendi fratres, ut pergatis cum omnibus, ut mecum iam quidem coepistis, agere: nec poenitebit vos operae. Nam nemo unquam frustra facit quod iussit Christus. Semper suo tempore sequitur fructus. Audivistis quam crudeliter ageretur cum piis: id etiamnum fit hodie. Nam ferro et flammis multos e vita tollunt tyranni. Fratres permoti iusserunt Wormaciam adirem, rogatum pios qui illic coacti erant ut efficerent, si per Dominum possent, quo tanta rabies mitigaretur. Lubensque non possem exprimere quid invenerim in coetu illo. Nam pietatem, eruditionem, benignitatem et affabilitatem hostes cogebantur admirari. Ego vero laudabam Dominum, talia orbi data esse lumina pro instaurandis ecclesiis. Visum fuit ipsis fratres salutare literis. Philippus ille provinciam suscepit ac omnium nomine scripsit. Ego fratribus dedi. Et quamvis post alios legerem, tamen mihi non sunt visae nisi piae ac dignae quas audire debeant pii. Attingit idem alia de institutione illa ante coenam, praecipue quod ad fidem attinet, quod fratribus non videtur absurdum, non quod velint pontificium aliquid revocare, siquidem vel ad solam pontificis antichristi nomenclaturam horrent, quidvis potius admissuri quam tantum hostem pietatis vel aliquid ab eo profectum. Sed quum experiamur omnes, sanctissimam coenam et nulla ratione profanandam ecclesiae communionem offerri profanissimis et summe impiis hominibus, qui nihil tenent neque norunt Christi, quos si prius intincti non essent nemo admitteret, nisi interrogatos de fide, ad sacrum lavacrum: alioqui profanare merito diceretur sacrosanctam Christi institutionem, qui ita sine aliqua exploratione intingendos tales curaret, non minori religione, ne dicam maiori, sanctissima coena danda venit, a qua merito excludimus quos ab intinctione non arcemus. Atque, ut ego ingenue fatear, nulla re magis angor animo, nec quidquam in ecclesia ago quod ita me urat, ut coenae administratio. Me tantum non perdiderunt qui multis aliqui esse videntur, sibi vero maximi, quos studebam attollere ut Christo servirent. Verum illis alius non est Christus quam quaestus, gloria cum otio voluptatis pleno. Hi tam perfunctorie agunt omnia quam rasi olim suas obmurmurabant preces: ita coenam et intinctionem expediunt, vix ipsis denegaturi canibus, modo placeat populo quam agunt fabulam: aliud non puto eiusnlodi credere. Hanc confusionem ecclesiae ac omnium dissipationem catenamque malorum, quum nova indies emergant auctis prioribus, acceptam fero profanationi mysteriorum Dei, dum sine delectu porcis ac canibus obtruduntur omnia. Magistratus quomodo se gerat passim, alii vident: hic quid desideremus iuges docent expostulationes. Qui primas tenet, primus ac praecipuus per familiam offendit ecclesiam, nec dubito esse qui tantum panem auferunt a coena, verbum neque sequuntur neque audiunt. Has labes ecclesiae, ne pestes dicam, si de fide prius liceret interrogare, haberemus coenam magis compositam et plus fructus ex ea: et quanto frequentior esset, ac maior participantium pane Domini ratio haberetur, tanto magis experiremur Dominum efficacem, per spiritum suum, in suis sanctissimis mysteriis. Nunc quum vocatus hic omnia tam inordinata repererim, ac querar apud Dominum et pios, ex animo cupio consultum, aut me prorsus latere liberum a tanto onere, quod deponere non audeo quum a Domino impositum sit, neque ferre possum: pios hortatores in Domino excipio et gratiam habeo studentibus ad meliora me invitare ad quae aspiro. Non enim quiescit animus in tam incompositis rebus. Hanc igitur esse viam puto, quum aliud non cernam, ut quos non prius novimus, ac de quorum fide merito dubitamus, interrogemus quid credant et sentiant de iis in quibus cardo nostrae salutis versatur, et sic diligentius quid talibus expediat pernoscamus ac curemus. Nam si quis rumpatur concionando et non hos conveniat et audiat, nihil efficiet. Paulus non tantum omnes una docuit, verum etiam per singulas domos. Existimo pastoris esse gregis exactiorem habere curam, ut singulas, quantum fieri potest, contempletur oves, ac unicuique recte prospiciat, iusto et ordine et modo, ut errantes revocet, dispersas congreget, sicque agat ut bene habeant et sanae sint oves: quae negligentius omissa video. Non pauci plus satis putant se fecisse si vel frigide literam enarrarint tantum Iudaeis notatis: quid plebs agat, ut vivat, quid fructus, reportet ex auditis, non curant. Aegrotorum, pauperum, ignorantium, iuventutis, ne dicam omnium, nulla habetur ab his ratio: quibus pudet me tantum accedere, ac uror quod prospicere non possim. Nam qui hos nomine tenus pastores audierunt, plus eis tribuunt quam omnibus scripturis. Quam est mihi cum his molestum certare? Sed Christus, qui mihi adfuit contra pontificios, non deerit contendenti ut purius et diligentius in ecclesia tam sancta et suscipiantur et distribuantur. Nam horreo videre tales hodie constitui pastores, per quos omnia profanantur. Taceo de plebe passim, quum in pastoribus utcunque cum fratribus hic prospectum sit. Non videtur negligenda plebs, quin melius formetur et sanctius conveniat et utatur tam sanctis mysteriis. Hic lubens meum vobis aperio pectus. Vellem ut plures, si Dominus daret, una tractaremus de his, invocato Domino. Interea boni omnia consuletis, plus rem ipsam et affectum expendentes quam quae mihi in his anxietatibus excidunt. Nam supra modum gravor, et quo minus possum eo pluribus obruor, ut vix putem hodie vivere hominem cuius sors sit calamitosior. Ita visum est Domino, cuius nomen sit benedictum. Omnes qui hic docemus vos obtestamur, ut dignemini nos admonere eorum quae cupitis nos sequi in Domino. Intelligetis sane quam grati parere contendemus tam nobis in Christo observandis ecclesiae luminibus. Cupimus vobis commendatos esse varie afflictos propter evangelium, ut pro viribus eos adiuvetis. Valete nostri memores in vestris precibus. Dominus Iesus prospera vobis omnia faciat, et suae ecclesiae cui praeestis ab eo vocati, et vobiscum omnibus tum pastoribus tum ecclesiae, quorum pacem ac sanctam in Domino concordiam Christus ipse det, ut omnes studiosissime procurent et sanctissime conservent. Neocomi ultimo Aprilis 1541. Vester totus in Domino Farellus. Praeclarissimis Christi administris pastoribus doctoribus et ministris insignis ecclesiae Tigurinae in Domino quam maxime observandis. Tiguri.
Gratia domini tecum. Adolescens hic, scholę nostrę hypodidasculus, cupidus visendi patrię suę favore principis impetrato noluit recta perque compendium Hercynię sylvę ad suos Ravenspurgenses ascendere, sed per Helvetiam, quo regionis montuosę situm, mores et studia ceu per transennam videret, maxime vero Tigurum, inclitam Helvetiorum urbem. Per hunc ergo habens certam occasionem scribendi (qui veluti Pythagoras alienas lustrat terras) nolui te vacuis manibus salutaret, ne vel illum erronem putares vel me tui oblitum. Tuę litterę mihi redditę sunt cum quitantia viduę Erasmi 23. aprilis, locupletissimum benevolentię tuę tuique pii et bene adfecti animi erga me testimonium, quibus respondere pro dignitate (tametsi tu me acriter obiurgans putas frustra excusare meam inscitiam) impar sum, etc. Palatinus missam Germanicam, quam cum omni cultu instituerat hisce hybernis mensibus ad normam Wittenbergensem, superiori heptomada omnino abrogavit, coene institutum ad simplicissimam formam restituens, unde natum nunc vulgo dicterium: „Die meß zu Franckfurt und die meß in der Pfaltz habend mit einander uffgehoͤrt.“ Adhuc tamen illic prostant idola, etc. Constans fama est comitem Wilhelmum a Furstenberg scribere exercitum 12 millium gregariorum militum, quem caesaris nomine, ut aiunt, ducturus sit in regionem Pedemontanam, Sabaudiensem ducem patrie restituturus; quod, si verum, metuendum non nihil Bernatibus. Nobiles proscripti (qui latroni Brunsvigico faverant) et eiecti flammis et latrociniis Saxoniam et Cattos pervastant. Colloquentes putant rursus per caesarem convocandos. Tridenti disputant, utra Biblia, Hebraea an Graeca, suscipiant et pręferant. Monachum Colmariensem iamdiu esse captum fama loquebatur, sed tum ridebam. Nunc vero vires acquirit eundo: Pridie enim quidam e Reginospurgo veniens Colmariam dissipavit famam verissimam volens cum alio quodam certare pro decem coronatis, si non ita haberet. Comperta veritate te eius rei certiorem faciam. Cattorum princeps, caesarem Spirę conveniens, ab eo rogatus, quando omnes in suum fędus pertraxisset. Cattus respondit facetia: „O herr, der keiser, es manglet mir nit mer dan noch ein man.“ Caesare percunctante, qui esset, respondit: „E[ure] K[aiserliche] M[ajestät] hette ich auch gern under die fromme leut.“ Subridentem ferunt caesarem dixisse: „Nein, nein, ich khum nit under die verwuͤrten leute.“ At Cattus in pace dimissus ad suos rediit, etc. Cras, ni dominus antevorterit, petam Argentoratum in causis nostri principis. Inde forte plura, quę alias scribam. Vale tuis cum domesticis ac ecclesia dei. Salutabis Gvaltherum, Pellicanum ac reliquos sanctos, etc. Raptim, Richenvillę, kalendis maii 1546. Tuissimus Erbius. Pietate atque doctrina eximio viro d. Henrycho Bullingero, ecclesię Tigurinorum antistiti [fide]lissimo, pa[trono ac domi]no observando.
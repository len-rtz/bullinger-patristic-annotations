S. Tametsi nuncius ille suum maturarit abitum, charissime Heinrice, tamen propter fidem illius erga utrunque nolui, ut vacuus veniret. Accaepi per legatos vestros epistolam tuam 11. martii datam, qua intellexi meas vos omnes nondum accepisse. Nunc vero, cum procul dubio omnia acceperis, referet mercator mihi a te responsum; sin minus, fiat id per alterum. Quod ad bombardas et signa attinet, mihi ipsi videbantur fabulę, sed quod nolebam, cogebar. Sepianus proh dolor alius factus est, id quod multo iam tempore dissimulavi, sicque se res habent apud nostrates, ut gloriari nihil possim, nec quod me anxium reddit, cartę committere. Multa et ea quidem innumera mihi tecum essent tractanda, quae certe nulli mortalium communicare ausim. Sed sic per omnia comparatum video, ut nusquam tecum convenire possim. Mallem ego solus extra omnia negocia in Lenczburg vel Campo Regio secretissime convenire, si per corporis molestiam liceret, quod aliquando, nisi brevi moriar, licebit. Ubi tu veneris, veniam et ego, si possum, ad conventum nunc habendum; ut possim autem, meus in te amor et animus trahet. Ubi non veneris, Megandrum cum aliquo nostrum habebitis, quemadmodum scripsimus. Hemman Haberer, oeconomus Hartmanni a Hallwil, amicus noster communis, hodie in scribam ditionis Lenczburgensis creatus est et in oppido habitabit. Quicquid illi commiseris literarum, ad me deferri curabit fidelissime. Cętera cum legatis vestris scribam. Vale. 16. martii anno 1535. Tuus B. H. Heinrico Bullingero Tigurino, fratri suo charissimo.
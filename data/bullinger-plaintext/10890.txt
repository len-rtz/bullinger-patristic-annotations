Gratia et pax tecum, prestantissime vir. Tua humanitate freti hactenus, quotquot evangelium predicamus in agro Thurgeo, si quid controversie acciderit, ad te tanquam ad asilum quoddam accurrimus deprecantes, ut pro tua prudentia singulari et consilia prestes et adminicula. Unde et hic literarum lator Ioannes Khym, Helvetie nostre alumnus, in Honberg parrochus, homo omnes pii ac sinceri pastoris numeros supplens, per me et alios capituli nostri circumadiacentes fratres ad te delegatus est, quem benigne exaudias, tractes ac tibi comendatum habeas, comuni voto precamur omnes, qui omnem suam molestiam, instantiam, quam cum suo domicello iam a renascentis evangelii tempore, presertim a concussa pacis nostre constitutione, habuit, oretenus ipse ac cum instructione exponet. Certe dum mundo studebat et papatui sacerdotioso, ab omnibus vicinis nobilibus et prelatis minim in modum exosculatus erat, exercitatus eorum venationibus, tumultuationibus ac comessationibus; quamprimum autem exorta evangelice veritatis luce missam reliquit ac nomen Christo dedit, tanto impensis oderunt, et non minim, cum Christo nulla sit conventio cum Belial. Ceterum Ioannes, frater ex Lommis, qui peracta sinodo te obtestatus est pro literis comendaticiis a senatu vestro ad collatores suos, qui vocantur "die Montbraten", ulterius non indiget; vocatus enim est ad Rineck, egregium Christi ministerium, per meam et Martini MÃ¶tili inductionem. Vale. 21. iunii. Salutant te omnes fratres ac te nobis et ecclesie tue diu incolumem precantur, precipue autem Andreas Clinger in Mulhaim, qui nostro omnium nomine pro functione sua literas has capituli sigillo obsignavit. Huldrichus Amantius tui observantissimus in Wigeltingen. Clarissimo ecclesie Turicensis pastori M. Hainricho Bullingero, domino suo ac patrono observandissimo.
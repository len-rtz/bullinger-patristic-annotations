S. Breve tempus brevem epistolam admittit. Venerunt literę illę ex Lypsia in mediis negociis meis, et commodum erat nuncius ad vos. Paucis igitur his contentus esto. Dum petii ludimagistrum, oblitus fui, quod vel esse magistrum oportet vel fieri. Priusquam igitur talem aliquem mittas, opus est inquiras de titulo, an habeat, an recipere velit, si non habet. Das sy ein guͦt jar mit den titlen angang! Munsterus non potest in lectione theologica succedere defuncto Carolostadio, nisi fiat doctor. Cogitur ergo grammaticus esse per omnem vitam suam, quia titulum hactenus recusat. Hanc rem, quęso, Pellicano exponas et Theodoro. Nobilitas Svevica dicitur una cum civitatibus consultasse, quid legatis sit committendum ad comitia Spirensia. Similiter factum in Francia, item ad Rhenum. Ita vero principes cum suis restiterunt civitatibus, ut digressi sint rebus infectis legati. Imposuerunt et pecuniam et milites modo prorsus non tolerabili civitatibus. Exempli gratia Argentinenses dare debent paulo minus quam unus aliquis elector, plus autem quam episcopus ipsorum, marchiones Badenses omnes et tres potentes comites. De civitate et arce, quę[!] Turca vi occupavit non longe a Vienna, credo iampridem accepisti. Occidisse fertur, quicquid reperit. In ea civitate fuit civis Basiliensis una cum Germanis militibus octingentis. His dimissis Ferdinandus Italos imposuit. Mox postea nefas tam crudele accidit. Princeps puer, quid faceret aliud? Spirae congregari dicuntur lente. Hans Wurst scripsit de novo contra Hessum. Impedit bestia illa, ne principes e suis dominiis libenter exeant. Et omnia facit impune. Ira domini contra nos se exerit plus satis manifeste. Vale cum tuis omnibus et fratribus. Basileę, 3. februarii anno 42. Tuus Myconius. Domino Heinricho Bullingero, in domino suo.
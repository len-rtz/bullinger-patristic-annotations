Gratiam et pacem a domino etc. Libellum Ioannis Ludovici Vivis Valentini, qui Ad sapientiam introductio inscribitur, quem eciam Pellicanus suis Bibliorum commentariis addidit, e Latino sermone in vernaculum transtuli, operę pretium, vir humanissime, existimans, quo libellus ille aureus non tam eruditorum quam rudium manibus conteratur, presertim, quum verę theologię ac sapientię ratio seu compendium, ut ipse plane nosti, in hoc reperiatur. Methodus melior profecto ad pietatem hac praescribi vix possit, et quae alii Meandris et longis ambagibus complexi sunt, ille paucis et grata brevitate omnia, quae pietatis sunt, comprehendit. Propterea dignus est libellus, ut aut mea aut aliorum opera in lucem exeat, non incertus, quin multum fructus inde pietati possit accedere. Cum equidem compertum habeam, quam eruditum, quam omnibus numeris absolutum esse debeat, quod in publicum exit et omnibus legendum proponitur, transmitto propterea hunc libellum ad te causa recognoscendi. Quem quidem transtuli, sed quam dextre reddiderim, dubius sum. Oratum igitur, vir colendissime, te volo, ut admittentibus negotiis tuis in rei christianę commodum hunc libellum emendandi, limandi reprehendendique gratia revidere digneris, quo tua opera et lectione castigatum et commendatum opus sub incudem detur et in lucem exeat. Si vero hec tralatio mea luce digna non fuerit, abeat, quo digna sit, et intercipiatur, libellus vero usque ad adventum meum apud te servetur. Vale bene cum tua perchara familia et me, ut facis, ama. Datę Glarianę, 23. die augusti anno 1540. F. Fonteius Glareanus, humanitatis tuę deditissimus. Ornatissimo viro Henrycho Bullingero, verbi domini ministro apud Tigurinos, fratri ac domino suo observando. An Meister Heirich Bullinger, predicant zuͦ Zürich.
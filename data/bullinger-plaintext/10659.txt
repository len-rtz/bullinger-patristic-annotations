S. Literas tuas quanto prolixiores tanto gratiores accepi per mancum urbis vestrę nuncium. Quibus cum per omnia satisfacias, nihil habeo, quod amplius conquerar. Perge, ut facis, in domini verbo et gloria amplianda tam scribendo quam publice docendo. Dona dei peculiaria in te agnosco, quae doctissimis etiam huius seculi viris deesse video. Sed interim, quo diutius ecclesiis inservire possis, rationem valetudinis et studiorum, quam aliis docte praescripsisti, non negligas, ne tua sponte perire videaris. Sepissime mecum cogito, quinam sit possibile, tot lectionibus, contionibus, audientiis, aliorum literis legendis et responsione absolvendis occupatum [!] etiam ea, quae in prelum importune nimirum aliquando exiguntur, absolvere possis. Nec cerebrum nec oculi nec ipsum corpus totum et animi vires diutius ferre possunt. Ego certe vix sequi possum legendo, quae nobis pro tua in scripturis explicandis felicitate suppeditas. Qui vero tu omnia praestes, sane nescio. Vellem Paulum totum, ut caepisti, per te absolutum, sed ut deinceps ad tempus aliquod quiesceres. Non dubito, quin ex omnibus ecclesiis sint, qui calcaria tibi sponte et nimium currenti adhibeant, ut uno vixdum opere finito mox alteri citra omnem alternam requiem sis accinctus. Sed interim nemo te ullo labore sublevat aut decertantem pro nobis omnibus adiuvat. Ceterum nec apud nos adeo contemnuntur ministri, nisi qui se contemptibiles etiam probis et piis reddunt vel lubrica vita et nimia vini ingurgitatione vel cum rusticis pertinaci contentione et imperio quodam sub fidei et religionis praetextu vel cum inauditis paradoxis, quibus plebi rudiori occasionem tam calumniandi quam ridendi sępissime praestant. Quae apud hunc Conradum sunt frequentissima. Loquendo enim promptus est, pro contione nimius. Ut ex omnibus unum habeas: Nuper plebeculę sue loquens de incarnatione Christi in hec verba prorupit inter cętera: "Gott ist katt worden, und kat ist gott." Hinc offensi Salodorenses in maximam rapuerunt calumniam: Iam dudum divam virginem cęterosque divos a nobis reiectos, nunc ex deo ipso stercus facere. Interpretatus est orationis dominicę particulam "panem nostrum quottidianum da nobis hodie" [Lk 11, 3] nos pro magistratu hic orare, is sit noster panis quottidianus, proinde magistratus esse, ut non tam ferocia animalia veluti leones et ursos pro insigniis suis haberet, sunder sölte ein präczelen in der paner fuͤren. Sic prae nimia loquentia exosum reddit ministerium et sua eruditione nimium sapit alienumque a se fecit magistratum pręterea rei domesticę tam negligens, ut summa semper laboret inopia. Probus alioqui vir, sed qui ab huiusmodi stultis et vanis locutionibus sibi temperare non potest etiam sepe a nobis admonitus. In quinquennio terciam nunc habet ecclesiam. Quod de Sępiano scripsi, modestissime scripsi. Nam longe peius res suae habent. Deficiunt ab eo boni quique, eo quod nemo illi satis prudens proh, sapiens et constans, et tamen in ipso experti sunt omnia diversa. Nullos habet vel paucissimos, qui sibi per omnia obsequantur. Dominus illius misereatur, misereatur et nostri et det, ut in timore eius sollicite ambulemus. Apographum literarum tuarum remitto bona fide apud me hactenus depositum. Petrus Conzenus Francisci loco designatus est. Spero collegam habiturum, qui et domini negocium strenue sit acturus et nobiscum tractabilis. Quod ad meam illam herniam carnosam, onus certe gravissimum, attinet, nulla spes est. Ich hab ze lang gschwigen und bi mir wellen min läben lang wellen vertrucken, diewil ich keins schmerczens empfunden, sed dolor ursit, ut medico atque aliis revelarem. Zvinglius vidit, vidit et Friczius et Jacobus ille incisor, apud nos nemo. Sed sic accessit, ut amplius abscondere nequeam. Det dominus reliqua vitae meae portiuncula patientiam, et ne omnino inutilis fiam. Malo enim mori quam ocio et morbo paulatim perire. Quę misisti in Paulum, gratissima sunt, modo calcographus mihi adscribat. Debeo enim ei et alia quoque, et nihil remoratur, nisi quod debitorum supputationem non scribit. Audio ex Conrado illo nescio quae, sed inter cętera vos apologiam parare contra Lutheranos. Si quid tale instituitis, modestiam precor, ne contentionem novam pariat. Mundo iam dudum persuasum est, qui se habeat eucharistię veritas, et nihil expectandum quam ab adversariis convitia, sannę et scomata, ab infirmis offensionem [!], a piis fastidium. Sed quid sus Minervam? Agite ut hactenus semper. Dum epistolas absolveris, reliqua mitte. Vale, charissime frater, immo anime meae dimidium, et me tuis precibus domino commenda. Ecce, dum hec scriberem expectans nuncium e Geneva redeuntem - sed intercepit Cristophorus, hospes gratissimus, qui de te, quod unice et gratissimum fuit, praedicavit, ut semper augeatur et impleatur meum gaudium. Periit in Regio Campo studiorum et studiosorum patronus, plebis nostrae tribunus Georgius Schöni. Succedet illi officio Hagius, quoniam alius non est. Quodsi non resipuerit, reipublicae tam christianę quam civili obfuturus erit. Rursum vale. Brevi plura dabo. 26. iulii anno 35. Tuus Berch. Hall. Heinrico Bullingero, ecclesię Tigurinę antistiti, fratri suo charissimo.
Gnad und frid. Die uff Eerenberg an der Cluß sind mitt 60 mann september 1. heruß gefallen. Habend in die 200 Walchen dannen geschlagen. Daruff die fygend den Katzenberg nitt unferr darvon bestigen und yngenommen, dadannen geschossen und so vil gehandlet, das gestern 7. septembris die von Constantz uußzogen sind, sy ze retten und entschütten. Zuͦ den Costentzern werdent ouch andere stett kummen. Ich hab üch vor geschriben, wie der Castellalter darfür gezogen mitt 6 stuck büchsen und 10 fenli von Ayterwangen har. Vragend ir, was Ayterwangen? Was solts sin? Loci nomen, nitt unferr von Erenberg. Sunst bin ich nie da xin. Verzeychnens üch, wie es har geschriben wirt. Suͦchend ir dann in mappen. Ich weiß sunst nut wyter. Habend ir ettwas unden heruff, lassend michs wüssen. Die von Augspurg habend predicanten von uns begaͤrt. Hatt man hütt 3 hinuß geordnet. Acht wol, der löuffer sye umb glychs ouch nun mer by üch gewesen. Diser zyt nitt mee. Gruͤssend mir Gastium, mitteylend imm diß nuwe zytung und gaͤbend imm diß sin register. Salutant te Gvaltherus, Pellicanus, Theodorus et reliqui. Gott mitt üch. Datum Zürych, 8. septembris, 9. antemeridiana, 1546. Commendo tibi hunc Gallum praesentium latorem, impressorem, hominem pium. Bullinger. Clarissimo viro d. Osvaldo Myconio, domino et fratri semper colendo. Basel.
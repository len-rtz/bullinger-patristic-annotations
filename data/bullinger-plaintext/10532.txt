Salutem in domino. Non vos latere putamus, fratres in domino venerandi, hisce diebus observandi Buceri nostri consilio salvos dei gratia huc nos convenisse, idque potissimum ob eam causam, ut in instituenda concordia causę sacramentariae diu optatam quęsitamque rationem in domino investigantes tandem inveniremus. Ad quam rem arbitrati nobis precipue vestro et consilio et auxilio opus esse vestrum adventum expectavimus. At per literas vestrę absentiae apologiam probe adscriptam a dilectissimis fratribus nostris Constantiensibus accepimus, presertim missa illa vestra confessione, unde absentes vos presentes maxime agnovimus. Aeque enim animi vestri sententiam in hac concordię in[st]ituendę causa expressistis absentes, ac nos praesentes nostras contulimus. Et sane non potuimus non vehementer istam in hac causa confessionem vestra[m] probare. Quam utinam Lutherus et Melanchton perferente eam Bucero nos[tro] ita probent, ac nos illam nulla bona possumus improbare conscientia! Sed hęc sunt tempora nostra, in quibus ęgre satisfacias male quibusdam affectis stomachis, qui interdum solent etiam, quod vere est confessum, attamen [non] adeo sufficienter professum, reiicere aut saltem fastidire. Quodsi istis hac ratione possis consulere, ut concessis quibusdam loquendi formulis cum scriptura et orthodoxorum placitis non pugnantibus fastidiosum stoma[chum] sis sanaturus, nihil non recuses facere cedereque, quo procedat in domi[no] concordia, qua, uti ille dixit, «parvę res crescunt», magnę vero «dilablunturi». Concordiam dicimus in domino. Nullam enim cupimus et ambimus aliam, quam quę est ex verbo domini. Propter hoc Bucerus noster, qui i[am pridem] illius sanctę concordię telam est orsus, satagit nunc eam pertexere, [praesertim] tam optima data occasione a pientissimo Cattorum principe et pacifico [Melanch]tone, quorum literis nudius quartus Bucerus noster hinc est i[n Cattos] avocatus, ut suorum expioratis voluntatibus, quid de Lutheri excussa [sententia] et indaganda ratione concordię sentirent, instructior magisque certus [de omnium] sententia illuc Bucerus veniret. Hoc unum itaque per istos sex dies hi[c fecimus]: Contulimus enim potius, quam decreverimus, decreturi tum demum, si[mulatque] cognoverimus e Bucero, quid Melanchton Lutheri suorumque concordie [rationes] expositurus nostris sit responsurus. Atque hoc responsum referet suo te[mpore] Bucerus, qui ita cupit constitutam concordiam, ut veritas non opprima[tur]. Voluimus itaque cras hinc soluturi adque nostra propicio domino redituri [vobis] insalutatis hac in re nihil statuere, sed ea, quae - quo consilio inter n[os] sint conventa, simpliciter exponere, ut vel hac ratione testaremur vobis [nostrum] in vos animum, qui nullo vel metu vel favore praecipitabitur, ut verit[ate] destituatur. Testamur quoque hisce literis certe nobis de amore et observantia [erga vos] a v. decessisse nihil, sed accessisse quam plurimum, ut quos videamus aęque instituendę et absolvendę concordię amore studioque flagrare atque nos, qui forte videmur soli velle concordiam meditari. Interea fratribus quibusdam suspicantibus, quod vel imprudentius vel impudentius id tentemus, domino ecclesięque suę atque adeo bonis et piis omnibus cupimus testatam esse hanc nostram voluntatem, quę aliud magis nunc nihil cupit et ardentibus votis a domino expetit, quam «ut ad id, quod assecuti sumus, eadem procedamus regula, τὸ αὐτὸ φρονεῖν» [Phil 3, 16]. «Si quid enim aliter sentiremus», quod dixit apostolus, «hoc quoque nobis deus revelabit» [Phil 3, 15]. Valete faeliciter in domino et id porro vobis persuadeatis de nobis, quod hactenus, nimirum de constanter et sancte in domino fraternitatem colentibus. Constantiae, 21. decembris 1534. Augusten[sis], Ulmens[is], Memmingens[es], Constantien[ses], Campidonens[is], Isnens[es], Lindoiens[is], Biberacensis absens, scripto tamen praesens fuit. Pietate et eruditione non vulgari eximiis Leoni Iudę, Henrycho Bullingero, Conrado Pellicano, Theodorico Bibliandro et reliquis Christum Tiguri bona fide et constantia praedicantibus, dominis et fratribus venerandis.
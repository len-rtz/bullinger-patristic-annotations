Gratiam ac pacem in spiritu sancto nec non et vitae totius integritatem tibi opto, mi frater in Christo charissime, a deo patre et domino nostro Iesu Christo, mediatore ac pontifice unico ad dexteram patris constituto, cui laus et imperium in aevum. Amen. Redditae sunt mihi tuae literae, scriptae 1. augusti, circa Martini a d. doctore Gerardo Westenborch, quae sane mihi gratissimę erant, eo quod a viro doctissimo et fratre longe charissimo missae essent mihique animum tuum pium ac humanum non solum in me, sed et fratres quoque a me commendatos declararunt; pro quibus officiis quantum tibi debeam, apud memet melius reputo ac statuo, quam unquam verbis explicare potero aut etiam re ipsa declarare. Et si aliud nihil possum, animum gratum saltem erga te tuosque geram, quoad vixero dei gratia. Atqui si vobiscum beneficiis certare non possum, amore mutuo tamen me vinci non patiar; quem sane amorem tacere apud alios non possum, licet hoc nomine multis invisus ac suspectus reddor. Non pudet me vestri et veritatis, cui adhaerebo deo volente, donec spiro ac spero; ac nobiscum manebit, licet plurimi iam opprimere conentur. Hunc animum erga vos meum aequi bonique in praesentiarum consulas! D. doctor Gerardus Vestenborch egregius quoque praeco vestrarum laudium et veritatis est, multaque hoc nomine, ut scis, pertulit. Dominus a Lasco quam ubique constanter pro veritate certet, non facile credideris. Iam prolixissimę (ut mihi scribit) epistolae Buzeri respondet de negocio coenae dominicę. Dominus condonet illi inconstantiam, de qua scribis, in verbo domini. Paulus dicit non esse fluctuandum quovis vento doctrinae per astutiam hominum. Dominus prohibeat scandala a suis electis! Sed iam melius veritatem post mortem Lutheri habituram spero, quae in hac parte premebatur Lutheri nimia authoritate atque praeiudicio; quam infirmitatem illi a Christo (quem studiose praedicavit ac mundo iterum revelavit) condonatum esse non dubito. Hic enim omnes conclusit sub peccatum, ut omnium misereatur, et secundum Pauli doctrinam, qui fundamentum Christum reservaverit, illum licet stramen superędificaverit, salvum nihilominus fore tamquam per ignem. Hic igitur, cum non solum fundamentum Christum habuerit, sed etiam repurgaverit illud ac superstruxerit quoque aurum et argentum, procul dubio iam artissima Christi consuetudine fruitur. Ac interim spero quoque stramen illud, quo egregium ędificium ac structuram tegere voluit, colore auri deceptus putans aurum esse, die domini revelandum ac comburendum et reliquo opificio a vobis cooperariis eiusdem aedificii rursum imponendum aureum tectum, quod manebit contra omnes tentationes, ut aedificium integrum persistat nec denuo corruat tecti vitio. Haec ad tuam epistolam. Porro de mea profectione, statu patriae ecclesiarumque apud nos necnon de condicione mearum rerum haec paucis habeas. Primo me salvum atque incolumem a vobis in patriam rediisse, quemadmodum iter nostrum Pellicani filius tibi melius enarrare quam ego perscribere potero. Cum vero a Pellicani filio, quem cum fratre Francfordiam remisi, discederem, recta, quanta poteram festinatione, idque insperato in Galliam proficiscebar Luteciam versus. Nam ex insperato ac incerto nuntio rumor afferebatur commilitonem, civem atque vicinum meum charissimum, cum quo a puero operam literis dedi, quique una mecum in Germaniam profectus erat ac Argentinae convixerat, mortuum esse Parisiis. Ut igitur de amici integerrimi rebus cognoscerem, eo proficiscebar, atque posteaquam optimo comitatu, quem in via offendi, Parisios pervenissem, cognovi optimum amicum ante 6 septimanas vita perfunctum esse. Hinc quantus mihi dolor obortus sit, scribere non possum, partim patriae, partim vero meo nomine. Praeterquam enim, quod mei unice studiosus erat et mihi in primis charus, doleo ob singulares virtutes, quae in illo elucebant, nobis, amicis ac patriae ereptum. Hic enim praeter eruditionem haeroico plane animo praeditus erat, ita ut singulare aliquid omnes de illo praedicerent; deinde veritatis ac bonorum virorum amator ac defensor, contra iniustitiae ac omnium adulatorum osor ac hostis. Hic igitur cum comitibus nostris sanguine coniunctus esset iamque praeposituram nactus esset ac in praefectum nostrae urbis electus, quid hunc ecclesiae ac patriae profuturum fuisse iudicares! Denique unicus matris suae filius existebat. Non igitur frustra dolebam ac doleo adhuc, cum huius recordor et peccatorum nostrorum, quibus hoc meriti sumus. Gaudeo rursum ac summam hanc foelicitatem illi gratulor, quod fide in Christum vera ac digna confessione homine christiano obierit vitamque hanc fragilem et aerumnis plenam cum vita aeterna ac aeterna foelicitate commutarit. Nam in fide Christi, quem optime cognoverat, usque in finem permansit nec monachos aut sacrificulos ullos accerciri magno cum periculo noluit. Immo, cum iam sacrificulum moribundo adducerent, ille se ad parietem convertit; cumque commilitones, qui mentem eius optime norant, reverterentur, ablegato sacrificulo se rursum vertit ac rogantibus illis, num in fide vera, quam usque professus erat, persistere vellet, cum loqui non posset, annuit constantissime. Cuius rei Iosua Witenbach, Helvetius a Byell, mihi testis erat, qui una cum illo Argentina Lutetiam profectus erat, una quoque cohabitavit ac morienti indivisus sotius adfuit; qui te plurimum salvere iubet. Egi cum eo in eodem hospitio per octo dies et mutuo ut fratres nos amare incoepimus. Amicum autem defunctum tu quoque, nisi excidit, nosces. Adfuit vobis una cum doctore Mynsingero, lectore Fryburgensi, et alio adhuc, brevi antequam ad vos accederem. Iuvenis erat barbatus Enno nomine. Inde igitur deo duce salvus ac incolumis in patriam revertebar ante Martini. Interim febri laboravi, sed dei benevolentia pristinae sanitati restitutus sum. Valeo atque vivo in eodem statu quo antea. Vocatus semel atque iterum ad ecclesiae ministerium sum, sed cum illi me parem esse non iudico nec vocationem illam divinam esse ex verbo domini colligam, huic nondum obtemperavi. Non tamen deero ecclesiae, cum divinitus me ex verbo domini vocari intelligam. Tu deum patrem per Iesum Christum pro me exores, ut suo spiritu mihi semper adesse velit et, quae in me pro sua bonitate incoepit, ea in me propter filium suum ad gloriam nominis sui, ecclesiae aedificationem perficere dignetur. Ores quoque pro ecclesia nostra, ut dominus afflictae suae ecclesiae adesse velit. Petitur undique fluctibus. Caesar nobis minatur. Nostri quoque, apud quos est summa rerum administratio, ita verentur caesarem, ut ecclesiae succurrere non audeant. Interim crescunt sectae ac Epicurei, qui quoque satis negotii ecclesiae dei facessunt. Dominus Ioannes a Lasco muneri superattendentis renunciavit, eo quod nihil apud magistratum efficere potuit, nec ille dei officium ludibrio voluit exponere neque fucos ac malos sub suo nomine ecclesiae praeesse pati potuit. Nihilominus fidelem agit pastorem ecclesiae Embdanę. Non deseret illam, donec se ab ecclesia deseri aut expelli videat; quod dominus avertat! Corrigit, quae potest, relicto magistratu; nam iudicat deo magis obediendum quam hominibus. Nova, quae scribam, nulla sunt nisi episcopum Monasteriensem etiam ac episcopum Coloniensem insistere proposito. Episcopus Coloniensis iam a papa excommunicatus est et executio caesari demandata. Coadiutor agit, quae potest, ut resignet, sed ille nec resignare nec discedere, nisi expellatur, vult, ac interim operam omnium principum requirit. Dominus illi adsit et seni vitam proroget. Vos horum in vestris precibus publicis ac privatis memores sitis. Salutat te unice avunculus meus, decanus apud Osnaburgenses et consiliarius episcopi Monasteriensis, qui te optime ex libris tuis novit. Habet commentaria tua in omnes epistolas, in Acta apostolica ac Ioannem. Salutes meo nomine uxorem tuam honestissimam cum tota familia, cui bene esse cupio, deinde fratres omnes, qui me noverunt. Dominus Iesus vos omnes suae ecclesiae servet incolumes diu. Me, miserrimum peccatorem, vestris piis ac ardentibus precibus commenda. Ego vestri memor sum apud dominum. Tu me indignum amore prosequi non desistas. Ego vos amabo deo volente, donec vixero. Ignosce, si quid peccatum est, festinationi. Osnaburgae, 7. aprilis anno a Christo nato 1546. Gerardus zum Camph, tuus ex animo amicus ac frater. Doctrina ac pietate praestanti viro d. Hinderico Bullingero, episcopo Tigurinae ecclesiae fidelissimo, suo amico ac fratri longe observandissimo.
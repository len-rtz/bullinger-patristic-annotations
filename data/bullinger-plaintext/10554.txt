S. Miseras proxime ad me literas addita copia epistolę Leonis ad confratrem meum Megandrum, charissime Heinrice, quas ut receperim et quando, omnino videtur opere pretium ut scias. 17. ianuarii venerat minister ille Salodori amandatus adferens tuam et Leonis ad nos omnes epistolam, deinde etiam Leonis ad Megandrum. Has cum simul legissemus, 19. redditę sunt tuę ad me cum Leonis apographo, sed apertę et abraso titulo Megandro. Is mihi, ut erant nimirum et sibi datę, reddidit. Subinde vereor, ne et tibi et mihi succenseat et suspicetur, quid tandem nos agamus. Vellem, inquam, talem suspitionem (si qua sit) a corde illius evulsam ac ut plane sciret, cur admodum inter nos conveniat. Tu interim curabis, ne Leo - mihi alioqui charissimus - et tibi quoque indignetur, quod suarum copiam ad me miseris. Scio, quam se mutuo hi duo hactenus amarint, ut nec hac nec ulla facile dissipentur epistola, nobis siquidem optime inter nos convenit. Praeterea non ignoro, qua integritate Caspar mecum omnia egerit hoc sane negocio. Quare summopere curandum, ut nulla inter nos tam levi causa simultas dissęminetur. Dolui certe et noctes duxi insomnes timens, ne sęminarium fiant literae hae tam fraudulenter apertę futurae inimicicię inter nos omnes. Age igitur, charissime Heinrice, ut ab utroque veniam impetrem. Nam si non fuissent nescio cuius fraude interceptę, apertae tandemque Megandro redditę, nullus unquam mortalium a me extorsisset, sed bona fide, ut volebas, remisissem. Facile Megandro et Leoni inter se conveniet, modo tibi et Leoni identidem. Pro tua itaque prudentia et humanitate omnia hęc eluas, et de nobis omnibus optime quemadmodum et nos de vobis sperate. Vale. Ultima ianuarii anno 35. Tuus Berch. Hall. Heinrico Bullingero, fratri suo charissimo.
S. Ex literis tuis, quas 22. octobris scripsisti, haud potui coniicere, an meas 17. ad te datas acceperis. Erat tum hic Tigurinus quidam civis, cuius nomen mihi excidit, sed Rubi vel Rubelli, ni fallor, cognomen illi est, scriba vestrę urbis et affinis Matthęi Flauri nostri; uxores enim illorum sorores sunt, et ego epistolam ad Flari edes miseram, ut verear famularum incuria viro forte non redditas. De militibus vestris multi constanter affirmant cęsos ipsos ab Anglo cum pluribus aliis; sed certi nihil habemus, quamquam alicunde praeter rumorem huncce scriptum dicunt a fide dignis hominibus. Ego in tanta hominum vanitate non facile habeo fidem quibuslibet; ubi certi quippiam a certę fidei amicis accepero, curabo, ut quam primum scias. Quę Vadianus noster ad te de pacis conditionibus scripsit inter cesarem et Gallum, praeter omnia alia mihi et multis verisimilia videntur; verum expectabimus alia quoque testimonia. Tanto inter vos consensu synodum celebratam maximopere vobis gratulamur; dominus boni huius author perpetuum hoc vobis sua benignitate effecit, immo cum pluribus aliis commune velit esse! Utinam omnes tam studiosi essent pacis, quam volunt videri! Melius haberent res ecclesię Christi. L[utheri] libellum prodiisse asseverunt; ego nullum adhuc exemplum vidi nec quenquam audivi, qui viderit. Bucerus in proximis literis valde quęritur, quod rursum exoriantur velut ab integro prius non satis extinctę turbarum flammę - quem autem non vel ad mortem usque ista excrucient. Dominus illorum misereatur, qui mali istius authores se faciunt et tanquam pro ludo habent animarum et corporum tam praesentia pericula! Coloniensem reformationem ubi a Vadiano acceperis, age, fac lectum ad me quam primum addito iudicio tuo et tuorum remittas; nam caussę sunt non leves, quur habere cupiam. Quęstoris vestri Lavateri filium optimo cuidam viro et senatori Augustano, domino Iohanni Zangmaistero, singulari meo amico, diligentissime commendavi; ac certo certius scio illum officiose curaturum bonum adulescentem, ne quid forte in chirurgi officio desideret. Commendabis me patri diligenter; nam viro illi gratificari iamdudum mihi fuit promptissimus animus. Bene vale, mi frater et anime mi in domino, cui me meosque, ut facis, scio, sanctissimis votis accurate commenda. Saluta tuam domum cum omnibus fratribus et amicis. Salutant te nostri omnes. Iterum vale. Constantię, ultima octobris 1544. Tuus Ambr. Bl. Clarissimo viro d. Heinricho Bullingero, amico tamque fratri suo plusquam charissimo. Zuͤrich.
S. Fuerunt, ut nuper ad te perscripsi, legati nostri Bernae. Praeter caetera diligenter egerunt, quae spectant ad communem concordiam. Huc impulit, quod viderunt discordiam nostram et quod nescio quo singulari vitio alter de altero non nisi pessima loquitur et credit Pagorum robur esse tyrannidem in bonos omnes subinde fovens et augens. Invenerunt autem hoc apud Bernenses, ut moti sint et ad vos proficisci, si quid pro commodo verbi dei et omnium nostrum queant conficere. Veniet igitur Tigurum consulum alter, pater ille piorum, sabbato vel dominica proxima post nativitatem Christi et ea de re pro virili tractabit. Utinam res cedat in laudem dei et profectum evangelii. Causa iam, cur hunc nuncium ad te mittam, haec est: Quia pro ordinatione dei fere omnes, qui huic nostro familiares et amici fuerunt, occisi sunt, nescit, quos primum adeat, cum quibus agat, quibus fidere possit et rem ita ordiri, ut finem optatum consequatur. Tales ergo tuum erit ita parare, ut postquam advenerit, sint, quos indices ut bonos, probatos et taciturnos viros, usquedum tempus erit omnia palam agere. Vide, qualem animum hic nostri sint adepti: Sciunt, quod nihil celetur, hac praesertim tempestate, quod pessime sint audituri, postquam ad hostes conatus ille pervenerit. Nihilominus tamen communi bono, in primis autem rei divinae tam sunt addicti, ut illis contemptis libenter haec subeant et sine trepidatione. Ergo eis, quos praemonebis, dices omnia, quae monemus, erga reliquos mutus cris. Publice tamen in concionibus - nam alterum hoc oneris iam impono - sermonem fac instituas, qui exhortetur ad condonationem, quamvis graviter quis in alium peccaverit, ad spem bonam, etiamsi saepe falsus fueris. Nam hoc eorum esse, qui titulum ferunt Christi et evangelii eius. Verum hoc posterius tu pro tua prudentia institues, prout conducere et, ut res clam maneat, videbitur. Fac igitur, mi Bullingere, sic omnia prosequaris, ut noster hic adveniens tuam diligentiam sentiat, omnes vero nos simul gaudere possimus, dum ex ea proveniat, quod speramus. Vale semper. Basileae, 20. decembris anno 1533. Os. Myconius tuus. Dominus Marcus Bersius noster rogavit diligenter, ut nomine ipsius salutem tibi adscribam. An herr Heinrich Bullinger, predicanten zuͦ Zürich, sinem günstigen, lieben herren.
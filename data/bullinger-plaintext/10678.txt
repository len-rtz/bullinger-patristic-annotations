S. Recepi iuvenem ad me, sicut iussisti, utinam cum fructu tanto, quantum expectare ab illo ingenio necesse est. De morte interituque Mori sic res habet. Dolet factum cum ipsius tamen regis nomine, nec possum iudicare, quid sibi rex velit. Si quid habuero compertum, indicabitur tibi; nam non credo huic famae, quae sparsa per Erasmum est. Omnia facit hic vir, quomodo causam nostram in invidiam adducat. De eo, quod rogabas nuper, qui tibi, quae acta a me Tubingae essent et quomodo isthic res haberent, copiose scriberem, sic distuli hactenus, quod crederem tibi ultro constare omnia. Saepe enim audis sectam in duo provinciam, Blaurerios et Schnepfios. Quas factiones quanquam cohibet vel principis authoritas vel ipsa rei initia tenent adhuc, quominus erumpant, tamen animis dissidere certum est, presertim si quis est animo ad negotium paulo attentiore; nam ignavis omnia perinde sunt. Ego de te vocando non semel palam cum principe egi, verum frustra. Ita cum quos vellem, non liceret praeficere, Phrygionem, qui unus succurrebat, ne nemo omnino isthic in scola tam celebri a nobis esset, in locum meum suffeci. Quem haud scio an recte deseruerim. Adduxit me senatus nostri authoritas, quam hactenus sequor, sic, ut sperem dominum me iuxta voluntatem suam gubematurum. Me, priusquam certum esset, quid de concordia sentirem, nunquam desiit postulare princeps, qui istic essem. Inter saxum et sacrum toto hoc tempore sum. Si illi et patriae me dedo, nostros offendo graviter, putabunt alienum, credent sententiam meam mutatam. Itaque nunquam mihi tam fuit piorum bonorumque precibus opus, quam est nunc. Id ego te per Christum dominum obtestatum volo, ut vere oretis, qui mihi recte voluntatem ipsius hac quidem in re sequi concedat. Si absque offensa nostrorum hominum foret, nulla me vis retineat, quin in re praeclarissima patriae inservirem. Vale in domino Christo. S. GrynÄ™us tuus. Clarissimo viro d. Henricho Bullingero. Tyguri.
S. Consilium nunquam potest deesse piis pectoribus. Quamobrem esto fortis in hisce tantis perturbationibus, quae sunt non nisi propter iusticiam dei. Deus enim suos relinquere non potest. Caeterum gratissimum fecisti nobis per proximas literas. Sunt enim, ex quibus consilia capientur non inutilia. De consilio tuorum contra vicinos - nosti, quos velim - admodum displicet, non quidem ob aliud, nisi quod id non est commune factum amicis fidelibus. Nisi ergo rationem sciam, displicebit ut hactenus. Rationem unam dicam: Est animus ita consultantibus insolens et sibi plus, quam oportet, fidens, quamobrem finis ab eiusmodi animo nihil dissidens non potest non sequi. Cogita, quae dico. Non dubito enim, quin me capias. Equidem velim nostris id saltem communicatum. Audimus praeterea per rumorem papam repetisse Italiam, secum ducere filium regis, ut urbes quinque, quas promisit, vendicet illi, dein proximum iter esse Mediolanum versus, Hessum item omnes duces, quos hactenus fovit, ad regem misisse. Illud scio, vocatum hinc nobilem ab Hesso ad ducatum obeundum, ad cuius ministerium autem nescio. Urget nuncius, ut plura nequeam scribere. Vale semper cum tuis et fratribus omnibus, in primis Utingero. Basileae, anno 33. Osvaldus Myconius tuus. Osvaldus ille mecum est mox Argentinam concessurus. Non possum extorquere, ut conditionem dicat. Bonus et doctus hebraice alioqui videtur. Eliguntur hoc mane legati Bernam propter res communes. Doce, an etiam a tuis quis mittatur. An herr Heinrich Bullinger, predicanten zuͦ Zürich, sinen lieben herren.
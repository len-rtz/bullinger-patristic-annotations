Salus. Tabellarius, quem Augustam miseramus ad Bucerum, rediit. Ex allatis vero literis intelligimus, quam anxie studeat concordiae optimus vir existimans tales sese iam exhibere occasiones quales antea nunquam. Statuerat convocare plerosque ecclesiarum ministros tam Sveviae quam Helvetiae. Sed nos restitimus multis ex causis, de quibus ad illum. Nunc in posterioribus literis iterum atque iterum rogat in domino, efficere velimus, ut si ullo pacto possit fieri, tu cum Leone ad 15. diem huius decembris apud nos velis comparere. Nam et ipse aderit Bucerus cum quibusdam ex Svevia. Denique proprio tabellione vocamus Ambrosium sperantes et hunc adfuturum. Utinam et Pellicanus se tibi addat comitem, quem urgere ne cesses meo nomine. Quodsi vero nulla ratione ad condictum 15. diem potes adesse, tamen curato modis omnibus, ut confessionem illam, qua de nuper ad me, a Basiliensibus subscriptam habeamus. Nihil vero magis optat Bucerus quam tuam pręsentiam cum Leone et Pellicano. Hoc autem ut in tempore scires consilium, proprium hunc tabellionem mittere volui. Tentat satan crudelia sacramenti huius titulo. Utinam veritati coniuncta charitate occurramus, praecipue vero precatione ad deum. Literas, quas ad te scripseram de Arrianę sectę cogitationibus, velim remittas. Postquam enim libellum De naturis Christi aedidisti nihil, possunt tibi esse usui. Sed vale, et ne frustreris spem nostram. Constantiae, 9. decembris. Tuus Io. Zvick. Clarissimo et pie[nti]ssimo viro d. Hainricho Bullingero, gero, ecclesiastę Tigurino dignissimo, domino et fratri observando.
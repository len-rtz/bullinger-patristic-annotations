Gratiam et vitae innocentiam a domino. Non vacat quicquam ad te perscribere, colendissime mi Vadiane, nisi quod Bucerus ante sesquimensem ad Coloniensem episcopum, qui elector Romani imperii est, vocatus abiit. Meditatur iam dudum et parturit evangelicum quiddam archiepiscopus ille, ut dominum precari merito debeamus, ne infeliciter enitatur neve, quod multi solent, monstrosum aliquid pariat, verbi puritate pharisaico et papistico fermento macerata. Retulit praeterea Basileam rediens nobilis ille Ioannes Uͦtenheim, Metim cum toto agro suo recepisse evangelium. Limpergius, contionator Francfordiensis, scribit, civitatem et ipsam grandem, cuius nomen excidit Myconio indicanti mihi, recepisse evangelium, et ad illam vocatum, quo erudiat. Rumor est, duces Bavariae ambire foedus Schmalkaldiense. Spirae intra paucos dies nihildum serii coeptum est. Vilicht thuͦnd sy es, das der Türck ouch dist länger verzyhe. Aiunt Ferdinandum animi dubium pendere, exspectetne aliorum principum adventum et comitiorum finem, an redeat in Bohemiam, in qua arbitrantur nescio quem exortum esse tumultum. Obscure id significatur; fortassis quod parum aut nihil veri habeat. Papa legationem ad Gallum misisse dicitur, qua regis animum sollicitet, ut is filiam Carlo collocet; e qua si principem suscipiat, iam nunc declaratus sit futurus Mediolani dux. At suspicantur quidam, Gallum non exspectaturum, donec satis morarum artifex iste nequam interposuerit; nam papa mirifice cupit regum animos conglutinare, quorum deinde opera utatur contra Germanos ac Tridentum evocet consilium, in quo Lutherana opprimatur haeresis. Rumor est, papam Senas occupasse et non sine sanguine obtinere. Ich gloub nitt anders, dann das die päpst, künig und fürsten incarnati diaboli syend. Plura nunc non habeo. Exspecto quaestiones Schvenkfeldianis oppositas, quas nuper pollicebaris. Exspecto, quid de rebus Pannonicis habeas certi. Caesar accingitur itineri ac novis copiis, nova classe se instruit, quo Algeram repetat et calamitosior redeat. Vale, Vadiane colendissime. 2 Martii, anno 1542. H(enricus) Bullingerus tuus. Clarissimo viro D. D. Ioachimo Vadiano, suo venerando et plus quam charissimo fratri ac domino.
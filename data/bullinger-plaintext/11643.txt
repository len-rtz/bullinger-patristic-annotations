Gnad unnd frid von gott dem vatter durch unseren herren Jesum Christum, mit erbietung unsers früntlichen gruͦsses unnd willigen diensten bevor. Eerenvester, lieber herr unnd fründ, uwer schriben an uns gethon zuo sampt dem buͦch, uff die schmalkhaldische condemnation unnd uff die Antilogian unnsers lieben herren unnd bruͦders Vadiani durch uch gestelt, habend wir von dem frommen, eerenfesten Jacoben Helden von Dieffenow, bürgern zuo Strassburg, empfangen, den selben ouch sins anbringens von üweren wegen guͦtwillig verhört. Unnd danckend uch hieruff alles üweren früntlichen embietens, arbeit unnd guͦten willens gegen uns etc. Fuͤgend uch hiemit zewüssen, guͦter unnd früntlicher meinung, das wir uns hie unnd bisshar der scharpfen disputationen von sömlichen hohen sachen unnd hochgelerter, träffenlicher lüten, so vil uns müglich gwesen, darin zuo richten oder uns darin zuo legen, gantz entschlagen, dargegen das wir die kilchen Christi, so uns befolhen, zum trüwlichisten unnd unnserem besten vermögen nach, vorab nach evangelischer, apostolischer einfalte, also gelert habend, das got, der himelisch vatter, allen sinen gloubigen gnedig sin unnd das eewig leben geben welle durch unnseren herren Jesum Christum, welcher in unzertrenter person, doch mit unvermischten naturen, warhaffter got unnd mensch, für uns gekrützget, gestorben unnd begraben ist, der ouch mit sinem waren menschlichen lichnam am dritten tag widerum von den todten ufferstannden, in die himel uffgefaren unnd da noch, warer gott unnd mensch, zur gerechten gottes sitzend unnd widerumb mit waarhafftem lib uber die lebenden unnd todten zuo richten, zuokünfftig ist etc. Dann sömlicher unnser leer unnd gloubens habend wir guͦten, hellen grund in dem unfelbaren wort gottes; dem selben werdend wir mit der hillff gottes also styff anhangen unnd darby beliben, das, wenn glich ein engel vom himel kem unnd uns ein annders offnen welte, würdend wirs gantz unnd gar nit annemmen. So feer ir nun des gloubens unnd glicher apostolischer einfalt unnd haltung sind, danckend wir got und bittend in, das er üch unnd allen gloubigen sin gnad meere. Wo ir aber anderer meynung sind, bittend wir den herren, das er uch gnedig sy unnd uweren verstannd uff die ein-falten, gesunden leer widerumb richte. Von dem span, den ir bisshar mit den Smalkhaldischen gehept, unnd von uwer hanndlung oder iren verdammung habend wir bis uff dise stund nie nutzig gewüst. Darumb konnend wir uns eins frembden unnd unbekanten hanndels ubel beladen. Von dem schriben aber unnsers fürgeliebten herrenn unnd bruͦders Vadiani habend wir wol gewüst, hoffend aber, die wil der eerenfest Jacob Held in uweren namen by Vadiano gesin, im ouch uwer geschrifft unnd buͦch überantwurt unnd gehanndlet, ouch genampter unser lieber her Vadian allweg fürpündiger früntlickeit gegen mengklichen, fürtreffenlich trüw dem herren Christo, darzuo grosser bescheidenheit unnd wunderbarer kunst unnd erfarnuß ist, er habe der mass mit unnd gegen uch gehandlet unnd sich veranlasset, das es alles zuo guͦtem nach gereichen werde. Darum habend wir üwer buͦch uffgenommen, nit das wir es ylends unnd angends lesind, dan wir mit vilen geschefften beladen sind unnd diser zit kein muͦß habend. Wir habends ouch nit darumb empfangen unnd behalten, das wir darüber richtind oder ir unnser urtheil erwartind, dann wir uns zuo vil ringfug zuo solchen dingen schetzend, sonnder wen es unnser aller unnd unsers jetlichs gelegenheit erliden mag, das wir es dann besehend. Doch hoffend wir, unser lieber herr und bruͦder Vadian werde hierinn allweg hanndlen der gebür nach, das es unnser besunderen arbeit nit bedörffe. Gott der allmechte well uch sinen geist durch Jesum Christum trülich unnd rychlich mitteilen. Amen. Datum Zürich, dess ersten tags im hornung 1542. Pfarher, prediger, leser, diener der kylchen Zürich. Dem frommen, erenvesten, unserm lieben, besondernn Casparn Schwenckfeld, uff Justingen inn Schwabenn.
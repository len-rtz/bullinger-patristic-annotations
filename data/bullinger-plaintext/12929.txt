S. Stomacharisne? Stomacharis iure quidem, mi observandissime atque omnium amantissime frater, quod tanto temporum intervallo nihil literarum ad te dederim, presertim vero hoc nomine, quod paucos ante dies Constantię cum egroto meo filiolo fuerim nec ultra a te progressus sim. O, mi suavissime frater, multa imo innumera sunt, quę me angunt et distrahunt. Dabis igitur mihi veniam. Nam etsi scribendi officium nonnihil intermiserim, mutuus tamen amor et necessitudo haudquaquam imminuta, sed est duratura etiam post hanc vitam iugiter in coelesti patria. Amen. Calamitates nostras nosti, quarum finis utinam tandem adsit! Pertulimus multa. Graviora perlaturi, nisi dominus, pater ille misericors, pro divina sua clęmentia aliud disposuerit. Nam si hostes evangelii de principe electore Saxone triumphaverint, nos nihil aliud quam męra servitus manebit. Spero tamen res electoris melius habituras, quam ut hostium pedibus, veluti ipsi minantur, conculcetur. Habet porro causam et piam et iustam, nec illi copię fortes desunt. Profligavit pręterea adversariorum multos, marchionem cum 1500 equitibus ad Rochlitzium cępit, landgraphium a Leuchtenberg pro-fligavit. Boiemi ei adherent. Ducis Mauricii subditi cum electoris provincialibus inter sese pepigerunt, ne alienum militem amplius per agrum eorum vagari sinant. Multi quoque Mauritiani milites pręsidiarii ad electorem defecerunt. Quis scit, quid deus facturus sit? Cęsar et rex sunt in civitate Egra ad Silvam Boiemicam. Quo se vertent, dies brevi declarabit. Boiemi prohibent regi Ferdinando et caesari commeatum, atque arma sumunt, fortiter pro libertate et aris pugnaturi. Optimum virum Hallerum nostrum hactenus in his turbis egre retinui. Sepius habuit in votis abire, nec mirum inter tot pericula et calamitates! Sed fideli Christi ministro eotenus est in ministerio perseverandum, quoad spes fructuum subest. Propterea ipse mihi facile concessit. Ego ipsi adero pro virili ipseque potius periclitabor, quam ut ei quicquam adversi contingere patiar. Dum hęc scribo, nuntium adfertur inter ducem Mauritium et electorem bene convenisse, ita ut nunc cęsari et regi cum utroque Saxone belligerandum erit. Dummodo eventus huic nuntio responderit! Ex me dices salutem plurimam dominis consulibus, prothoscribę, Gvaltero, Gessnero, Pellicano, Frisio atque toti musarum domicilio. Datum in senatu Augustano, 12. aprilis 1547. Tuus Georgius Lętus, etc. Herrn Henrichen Bullinger, vorgeern der kirchen Zurch, minem besonnder gunstigen herrn zu hannden. Zurch.
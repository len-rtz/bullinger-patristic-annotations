Salvete, fratres observandi. Audistis forsan de nostra synodo, quam impulsi sectarum improbitate nostri tandem indixerunt. Datus locus est aliquot praecipuis ex hęreticis, inter quos perniciosissimus est Melchior Hofman, qui innumeros in Germania inferiori dementavit, quorum caussa confutationem errorum eius, imo blasphemiarum ędidimus. Leo noster stomachi est fortioris, ut legere possit, quae non admodum oblectant. Si is animum suum curiosum inducet, ut has nostras commentationes legat, maxime partem ultimam, valde cupio scribat de ea ultima parte suum iudicium. Ipse novit caussam, tractationem liberi arbitrii et mysterii electionis. Quia omnino congruit cum iis, quae hac de re docuit communis praeceptor noster sanctae memoriae Zuinglius, vobis facile approbavero. Attamen de peccato in spiritum sanctum si satisfecero vobis, scire velim. Reliqua catholica sunt. Spero deinceps, quantum in ista Babylone fieri poterit, rem ecclesiasticam rectius constituendam. Pontificem nostis, arbitror, suos legatos cum caesareis ad nostri foederis principes misisse, qui consensum in concilium generale requirant his conditionibus: Ut concilium celebretur liberum, sed more hactenus observato; ut promittamus antea staturos nos iis, quae in illo per maiorem partem fuerint decreta; ut si qui non adveniant per se vel legatos, reliquis, qui convenerint, ius sit pergendi in omnibus, quae concilii sunt; ut si qui parere decretis concilii nollent aut pontifici postea aliquo modo adversari auderent, reliqui pontifici adsint, ut huiusmodi compescantur. Locum Bononiam aut Placentiam aut Mantuam nominat, quod quaelibet harum urbium nobis Germanis vicinior sit quam ullis aliis ultraalpinis populis. Videtis sanctissimum animum concilio cogendo deditum. O caesar, quam ludit de te pater tuus. In nullis comitiis, quibus actum de concilio et a caesare promissum est, non libertas et ut in Germania celebretur, et postulatum et promissum est. Nunc exigit pontifex, ut antea, quam caussae excutiantur, antequam sciamus, qui in concilio conventuri sint, recipiamus nos staturos iis, quae illic maior pars decreverit. Sed isto pacto detrectantibus nobis has conditiones fuco aliquo eludet pontifex caesarem, cui constiturum se concilium policitus est. Etsi enim sciat facile se nostri damnationem obtenturum in concilio, non dubitat tamen simul suam etiam tyrannidem circumscribendam idque ferre aut huius subire discrimen non potest. Miror, quod nihil ad nos his nundinis scripseritis. Ut adsitis miseris illic, quos contra omnes leges foederum premunt Immontani, opto scire. Optime valete, fratres charissimi. Salutant vos Capito, Hedio, meus comes ac reliqui omnes. Argentorati, 11. iulii. M. Bucerus. Leo optime, etiam Schvenckfeld congressus est nobis. De qua re alias. Hic abunde hostium habemus ecclesiae Christi, etsi quidem plus quam Christi esse velint. Vere piis et vigilantibus episcopis [ecc]lesiae Tigurinae [H. Bu]llingero, L. [Iud], C. Pellicano, [Th.] Bibliandro, maioribus suis observandis.
Salus et pax Christi. Nescio, notus ne tibi sit Martinus Mötelinus, parrochus ecclesiae Winfeldensis in Turgoia, vir multis modis commendandus. Is in periculo esse videtur propter destructa idola a puella quadam, quae illis praepostero zelo manum intulit. Sed in proximis comitiis Badensibus cogitur accusatoribus respondere, id quod faciet vere et constanter. Tu vero scis, quid nonnunquam timendum sit apud eos, quibus religio nostra non sapit, et sunt, qui ea suspitione bonum et innocentem virum gravant, quasi ipsius hortatu puella patrarit facinus istud. Sed tam est innocens quam tu. Cumque homo sit eruditus et pius, rogamus te omnes, quotquot hic ministri dei sunt, ut legatis tuis optimum illum virum diligentissime commendes. Scripsisset ad te quoque Ambrosius, sed impeditur contionibus cras faciendis. Salutat autem te cum omnibus fratribus studiosissime. Et sint hae primae literae [a]d te post resurrectionem a mortuis. Utinam vicisset mors corporis, ad vitam animae! Vale. Constantiae, 18. februarii 1542. Tuus Io. Zvic. Frater Cuͦnradus quęrit iuvenem aliquem instituendis pueris idoneum, non summe, sed mediocriter in Gręcis et Latinis doctum, caeterum honestum et pium. Si talem scires, posses me de hoc paucis certiorem facere. Saluta totam domum tuam. An Maister Hainrich Bullinger, prediger zuͦ Zürch, zuͦ handen.
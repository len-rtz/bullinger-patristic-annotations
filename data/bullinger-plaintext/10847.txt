Salus et pax Christi Iesu sit vobiscum. 24. huius mensis redditae mihi sunt literę a Bucero, quibus mihi significavit diem conventus a Luthero indictum, quemadmodum ex literis iam accipietis. Ego vero quod uno et altero die tardius ad vos scribo, in causa est, quod interim non potui intelligere, quid vellet magistratus a me fieri. Obtuli enim illi, quicquid ad me literarum dedit Bucerus. Lutherus autem sic scribit ad Bucerum: "Gratiam et pacem in Christo. Paucis scribere cogor, quia hos 14 dies prostratus decubui cruciatibus non ferendis coxendicis sinistrae; vix iam respiro. De conventu nostro sic habet sententia nostra: Locum nobis princeps noster signavit Isenacum in confinio Hassiae, 28 miliaribus a Wittenberga, ubi Iustus Menius episcopatur. Tempus mihi videretur idoneum dominica 4. post pascae. Quocirca cum tuis super hac re delibera et responde. Quodsi tertia vel alia dominica placeret magis, nos non gravabimur eam acceptare. Tantum tu cura, ut Brentius, Schnepfius et alii id per vos sciant, quos putabitis adesse oportere. Ego Osiandro et aliis Nurenbergensibus significo, pręterea nullis in Superiori Germania, ea scilicet tibi relicta cura etc. Vale. Die annuntiationis Mariae 1536." Cum his literis Bucerus ad nos symmistas scribit septem foliorum epistolam, quibus nos urget ad conveniendum, congerens, quicquid potest ad, persuadendum, quam profuturus sit iste conventus regno Christi et paci ecciesiae. Nobis vero fusius scribit fortassis, quod veretur, ne detrectemus hanc profectionem. Plus semel enim indicavimus optimo viro nostram de congregationibus episcoporum sententiam. Iam vero mihi profectionis istius onus impositum est. Quod nisi leniat mihi vester comitatus, nihil unquam in omni vita molestius accidit. Addit autem Bucerus in literis suis ad nos hęc verba: "Der aidgnosischen kilchen halb were es mins achtens der sach seer furstendig, wo sy doctor Vadianum mit ainem oder zwayen predigern uffs höchst zuͦ diser samlung schickten. [...] Bullingerum aber und Pellicanum lies ich mir gfallen. Gott gebe, was guͦt sye." Ex his verbis intelligitis mentem Buceri. Caeterum non illius mens aut verba in hac re sunt perpendenda, sed magis, quę sit mens Christi et quid ille a vobis pro sua ecclesia velit fieri. Quodsi celebrabitur synodus sine vobis, videbitur scissa ecclesia, cum tamen unum Christum profiteamur. Prodesset autem pręsentia vestra duplici nomine aut ad promovendum vestris votis, quę in rem ecclesiae suscipientur, aut remorandum ea, quae non videbuntur ad rem facere. Sed, o deus, quam optarem talibus comitibus proficisci! Optat Bucerus, ut vos adsitis conventui; ego multo maxime opto adesse vos, quibus absentibus nullum scio e toto numero congregandorum, quocum libere et tuto ausim commentari. Date operam, obsecro, ne absitis. Habet Lutherus nescio quam opinionem de Helvetiis. Hanc pulchre poteritis illi eximere amico illo, ut spero, congressu. O mi Pellicane, coactus es aliquando Romam proficisci perque mare et terras cursitare Francisci tui iussu. Insume, obsecro, tibi hoc etiam laboris Christi nomine, ne ego filius caream parente. Scitis autem omnes, quam ego nihil sim, ut excusari non possitis, nisi manum porrigatis mihi mille nominibus misero. Wann ich glert und gschickt were, ouch latin und tutsch wol beredt, so were mir die sach nit so schwer; aber, almechtiger got, ir wissend selbs min klainfuͤge. Deinde non dubito, quin tota congregatio pedibus itura sit in Lutheri sententias, quoniam, qui aliquando a nostris steterunt, toti facti sunt Lutheri. Consulite autem super hac re diligentissime. Ego hunc tabellionem meis impensis mitto, ut per illum responsum habeam; utinam fęlix et optatum! Quodsi expectandum esset tabellioni, obsecro te, Pellicane, eum ut hospitio suscipias; nam honestissmus vir est, cum multis aliis exul a Rotwila. Vadiano idem scripsi, quod vobis. Dies conventus erit dominica Cantate. Tempus quidem breve est, id quod etiam Bucerus conquęritur. Culpa est Lutheri. Valete in domino. Et utinam deus exaudiat vota animi mei! Constantiae, 27. april 1536. Io. Zvick. Optimis et doctissimis viris d[ominis] Hainricho Bullingero, Cuͦnrado Pellicano, Leoni Iudae, fratribus dilectissimis.
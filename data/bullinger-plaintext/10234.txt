Die gnad gottes haltte ob unns. Amen. Min lieber herr und bruͦder, in trüwen wissend, wie min sach statt. Dess ersten hab ich dem landtvogtt im Rintal geben die 200 guldin, darum er selb by mir zuͦ Sant Gallen gsin und quittiertt, wiewol etlich mich witer, dann die urttel fermag, understanden zuͦ rechtfertigen. Denen hat er die uswisung ain mal trüwlich geben. Doch beharre er. Also wart ich um den artickel der bildern halb. Fillicht wirt ettwas funden etc. Nun uff üwern rat und min selbs geduncken, wie Abraham das sin nam und dahin, und nütz zuͦ truwen, dess willens bin ich. Namlich den getrüwen Doctor Wadt und etlich in ghaim hab ich ankert, üwern rat und min fürnemen anzaigt, daß sy mir helffen gegem spittal Sant Gallen, daß er min hab, zuͦ Altstetten liggend, in ainem koff betretten. Hoff das zuͦ erlangen, und so das geschech, syge ich dester sichrer etc. Und diewil ir wissend, den linwatgwerb minen kinden, och mich, zuͦ lernen guͦt, dem minen und den minen glegen, och ander trüwen, wais ich mich, so lang gott wil, nit niderzulassen den za S. Gallen. Die frow ist gross, die kindly klin, der costen zuͦ züchen gross, das min zuͦ messen onglegen als ir wol wist., Daruff hab ich gesten für burgermaister und rat Sant Gallen kert, sy also, wie mir graten ist, petten, mich zuͦ aim hindersäsen anzuͦnemen etc., oder wo sy besser dunckt, burger zuͦ werden, mir und inen zuͦ raten. Also bin ich gewisen uff morn fritag für klin und gross rätt. Acht, ich werd ain hindersäs; hör nit sonderß mangel. Also stat min ding etc. Es stat sunst wol in aller truͤpsal. So ferlürt der herr kainen. Allain daß ich hoff, och alle fromen begerend, daß mine gnädigen herren Zürich by der warhait blibend und by billichem. Hertzog Ulrichs halb und sins acht ich gwiss on langen ferzug fil zuͦfallen. Maister Ambrosy Blarer ist dis fasten zu Lindow. Hat fil demuͦt und guͦtz da geschaft. Bittend gott für uns alle; wend wir och thon. Es ist der tagen des aptz Sant Gallen gröster amptman zuͦ Altstetten im Rintal gstorbenn; haist aman Sentz. Gruͤtzend mir üwer lieb husfrowen, den vatter, die muͦter, och Leon, und wer mir nachfragt. Actum yn yl S. Gallen, uff donstag nach Letare anno 32 jar. Ich will üch bald witer schriben und wils gott selbs dancken etc. U[wer] w[illiger] armer Hans Vogler. An min fylgeliepttenn h[errn] M. Hainrichen Bullingernn, prediger zuͦ Zürych, zuͦ handen.
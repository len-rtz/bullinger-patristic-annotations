S. Literas a Bedrotto, quas misi, te accepisse credo. Hodie, quę responsa sunt a vobis et a Bernensibus, dimissa sunt a dominis nostris Argentinam spe forti rem cessuram feliciter. Scripsit interim Bucerus huc ad Grynęum, unde video (tam omnia sunt clara) concordiam non posse impediri nisi per adfectuum improbitatem. Utinam nos ab his simus (quod certe spero) quam liberrimi! Scopus negocii videtur hic esse: Christus totus editur fide, ut fides edere potest et ut Christus a fide comedi potest. Et quis negaret illud? De indignis quęstio facilis videtur, dum consyderantur Corinthii, quos Paulus hoc nomine vocat, et clausula recte perpenditur, quam idem ad finem adnectit: "At cum iudicamur, a domino corripimur, ne cum mundo damnemur". Rumor volat concordiam esse factam. Minim profecto, quam gaudeant boni, etiam, qui iamdum foris sunt. Ringantur autem papistae, quod discordia nostra foti sint hactenus. Sperant adhuc aliquid interlapsurum, quod consilium remoretur. Illud non capimus, cumam Constantienses senatum vestrum monuerint, ne conventum communem celerius, quam par sit, congregent; prius enim et alios rogandos esse. Hic si quid potes, responde. Fuit hodie apud me ex Alsatia vir, adfinis Leonis, qui diligenter quęsivit de valitudine eius. Dixerat se esse, credo, sororium. Qui literas ferunt, viri nobiles sunt et pii, alter a Pfirt, alter a Stouufen. Quod dico, ut excipiatis, ut dignum est. Communes sint hae cum Bullingero. Vertigo prohibuit et tempus, ne scribere potuerim ambobus. Saluto uxorem, Pellicanum, omnes. Vale. Basileae, 31. augusti anno 1536. Tuus Myconius. D[ominis] Theodoro Bibliandro seu Bullingero, fratribus in domino suis.
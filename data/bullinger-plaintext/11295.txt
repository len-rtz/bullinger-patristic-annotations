S. Librum tuum nondum legimus, quia nondum est ligatus, qualem tamen Grynęus legere in more non habet. De his, quę aguntur Francfordiae et sciri possunt, quia satis a mercatoribus doceberis, a quibus et nos expectamus plura, taceo in genere dicens caesarem, si sit occasio, nihil omittere, quod pertinere videtur ad extirpandum evangelium Christi. Unde ab Anglo quaerit initium; hic est Turca, contra quem tam ingens hactenus navium, armorum, cibi, hominum vis est instructa. Quamobrem in hoc totus est, ut principes et civitates absterreat, ne illum et adhuc alios quosdam, quos cupit extinctos, in foedus recipiant. Ait non se posse concedere quidpiam ultra, quae concessa sint in comitiis Norinbergensibus. E quibus venatur, quicquid ea tandem contineant, occasionem prohibendi nostris, ne regem tueantur. Contra solum certam promittit sibi victoriam et ex hac, quae promiserat animo suo, postquam subiecisset Gallum. Hae sunt artes clementissimi, optimi, piissimi caesaris. Transiit diebus his equis quadraginta praefectus praetorii caesariani Lucernam versus. Ubi venerunt quidam e suis ad ędem divi Iacobi iuxta Birsam, requisitum est portorium; ipsi vero indignari, maledicere et haeresim exprobrare incipiebant, donec concursus a signo campanulae factus eos abegerat, ita tamen, ne obolus solutus sit. Quod nisi factum, sine dubio e nostris aliqui periissent. Tales sunt caesariani erga nos; qualis igitur caesar? Er stecket dem papst im etc. De Cellario perquam diligenter egi, et bene promiserat consul; num quid scriptum sit, deinceps non rogavi promissione fisus. Tu scire potes, an aliquid effecerim. De Rodulpho Grynaeum admonui, sed nihil respondit. Forsitan cum uxore mutavit et animum, imo cum statu quoque: Potuisset uti Rodulpho, si mansisset apud Augustinianos, et ita etiam longe facilius fovere, cum nunc quieti magis et propriis studiis consulens nec indigeat alterius opera nec levioribus impensis quenquam pascere valeat. Sed utcunque, talem hactenus sum expertus, ut nondum credam promissa prorsus inania. Rodulphus bene se gerit, proficit in dies; quae res facit, ut charus sit omnibus, in primis nobis. Si dominus servaverit, habebitis aliquando ornamentum non vulgare. Vale cum tuis feliciter in domino. Basileae, 8. aprilis anno 39. Os. Myconius tuus. Domino Heinricho Bullingero, episcopo Tigurino, in domino venerando suo. Zü[ri]ch.
Insonders geliepter her und vertrauwter bruͦder. Ewere schreiben sind mir wol zuͦkomen sampt der antwurt an die reychstend, und nach dem ich nochmals usß nitt geringen ursachen selbs gern personlich bey euch sein und muntlich mitt euch sprachhalten wellt und ir mir aber Griessenberg zuͦ ainem platz, da sölichs beschechen möchte, fürgeschlagen haben, der mir aber darzuͦ usß ursachen, wie ir von mir vernemen werdt, nitt gelegen sein will, ist demnach mein fruntlich pitt an euch, die weyl euch die pletz und flecken hiezwischen Zurich wol bekant, ir wellt mir ainen ungefar uff halbem weg anzögen, da wir möchten zuͦsammen kommen, mitt besynnung des tags und der herberg, da wir ainander treffen möchten, so will ich mich gewisslich uff sölich zeyt dahein verfügen, es were gen Stammen oder an ain ander ort, wa es euch für das geschiktest ansehen mag. Wann es aber allso auff halbem weg, were es desshalb am kommelichsten, das wir baid auff mittag allda sein und unsser sach usrichten kondten und alls dann mornderigs yeder zeytlich widerum anhaim kommen. Ich wellt aber vast gern, wa es ewer halb ouch fuͦg hette, das sich unser zuͦsamenkommen über acht tag die nechsten nitt verzuge und wir uff sontag cantate oder die nechsten tag darnach unser sach verrichten möchten. Ich will hie sagen, ich müsß gen Griessenberg; wirt nieman weyter fragen. So finden ir ouch wol ain fürwort. Der lieb gott fügs alles mitt gnaden zuͦ seinem lob und preyß. Amen. Wir habend zeytung, das Blundenburg von dem Turcken schon erobert und vyl volcks erwirgt seye. Gott erbarme sich seiner armen christenhait! Den kaiserischen wirt grausamer zuͦgeschriben, wie es in Bemont ergangen seye, dann die kuntschafften der aidgnossen anzögend, namlich ist gen Prixen und Ynspruck ylends auff der post geschriben, das der kaiserischen ob 15 m[ilia], der frantzösischen aber gantz wenig umkommen seyen etc. Wir haben sydher nichts anders ab dem tag, dann das yetzund meinen herren von dem landtgrauffen ain truk zuͦkomen, der vor den reychstenden verlesen worden, darinn hertzog Hainrichs von Braunschweigs thaten inn begriffen seind; der soll euch bald ouch zelesen werden, ist erst necht kommen, habs selbs ouch noch nitt gesechen. Der aidgnossen antwurt will ich euch selbs uberantwurten, so unß der herr zuͦsamen hilfft. Die acht tag sind yetzund erst herum, nach deren ir mir erloupt habend, ouch anderen ehrenleuten diß schriben mittzetailen; hetts euch sonst yetzund geschickt; man will sagen, Bern habe in diß schriben nitt bewilliget. Bucerus ist ettlich tag anhaim gen Strasburg kommen und aber yetzund widerum auff Speyr verritten uff trungelich beger des ertzbischoffs von Cöln. Er schribt mir under anderm, quod intercesserit arcana quędam de pacificatione inter monarchas actio, ubi magnum nobis malum quaeratur. Deinde post aliqua addit: „Nostri pacem hanc efficere suo bono potuissent, si recte agere novissent et ausi essent. Admissis enim legatis Galli, qui unice pacem quaerebant, facile effici potuisset, ut Gallia abstracta penitus Turcis se nobis iunxisset contra Turcos, quum nunc a nobis ad Turcos, quo nostro malo pereat, detrudatur. Nostri pacem talem petunt in Germania constitui, ut praedicatio iustificationis, communio integra sacramenti et matrimonium ubique admittantur et ut omnibus etiam liberum sit nostram confessionem sequi totam. Quid impetraturi sint, nescio; verbis forsan aliquid, rebus, quantum mundus potest concedere Christo.“ Dem botten sagt nienervon nichts und nempt euch sein nichts an; er ist yetzund in meinen geschefften. Lasst mich aber by im wissen aigentlich ort und tag, euch gelegen; will ich mich da gewisslich mitt gottes hilff finden lassen. Sagt mir all ewerm gesindle vyl liebs und guͦts, ouch meinem gunstigen herr Rösten myn gantz guͦtwillig dienst mitt empietung alles guͦten. Der herr mitt euch zeytlich unnd ewigklich. Datum 4. maii, zuͦ früer tagzeyt, 1544. Am. Bl. Mitto, quę heri a Xysto Betuleio tibi inscripta accepi.
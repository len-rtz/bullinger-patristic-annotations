Omnis amor tuus ex omnibus partibus se ostendit in his litteris, quas a te proxime, Francfordiam cum venissem, accepi; non ille mihi quidem ignotus, sed tamen gratus et optatus, neque enim puto maiore me voluptate affici posse quam ea, quam ex tua bonitate singulari propensaque in me et socios voluntate capio. Porro non dubium est, quin nova expectes plurima, ex quibus (quoniam ea rerum est perturbatio tantaque novarum rerum copia, ut ex omnibus, quid tibi scribi oporteat, non intelligam) ea, quae partim vidi et cognovi, partim ex iis etiam, qui praesentes rebus affuerunt, didici, scribenda existimo. Primum: Hessorum princeps hac fere tota hyeme Marpurgi fuit et filiam suam ducis Heinrichi Saxoniae, Mysiae etc., qui Lypsiam occupat, filio, principi ditissimo, nuptum dedit, et illic nuptiis celebratis iunior dux Mauricius sponsus domum rediit. Inde cum lantgravius in Walckenstorff esset, redditus est illi libellus alter a duce Heinricho Brunswicensi conscriptus, quo illum calumniis miris laceravit et conviciis. Huic ille statim ante profectionem diesque noctesque laboravit, ut responderet, ut, si Ratisponę pactum fieret, ille postremam suam defensionem vulgo emisisse videretur et conviciis in eum factis ultimus respondisset; nam et a quibusdam aulicis audivi eum ipsum quoque in hoc opere plurimum laborasse. Hoc confecto una cum duce Albrechto a Grawenhagen, qui est exul in aula principis Philip[pi], et comitibus, ni fallor, octo aulicis suis et 150 equitibus ex Marpurgo profectus est, sed cum terminos suae regionis egressurus esset, 300 ferunt habuisse equites et una cum iis 6. calendas april[is] pervenisse Ratisponam. Pervenit deinde ad nos rumor Marpurgam Heinrichum ducem Brunsvicensem audito lantgravii adventu sese quamprimum contulisse ad principes Bavariae. Alii aiunt eum lantgravii hospitium pretereuntem clamorem magnum edidisse. Hoc, quicquid est, verum ne sit, parvi refert. Illud certe scio, lantgravium habere aliquot incendiarios latrones, qui sese a ministris ducis Heinrychi conductos esse ad hanc cladem Germaniae inferendam fatentur, pręter hęc etiam comitem a Plös, qui una cum lantgravio Ratisponam profectus est, habere idem confessos; huic enim comiti non solum insidiati sunt, ut ditionem illius igne perderent, sed ut eum ipsum quoque in ignem et lamentabile incendium coniicerent. Auditur et illud tacendum quidem in Hessia noviciam principis coniugem - non coniugem, sed prellicem - peperisse filiam. Alteram vidi gravidam, et mox quoque parituram aut iamiam peperisse arbitror. Habes hactenus, Bullingere pater, ea, quę avaritiam, scortationem, adulterium, rapinas et incendia attinet; accipe nunc ea, quae ad ebrietatem spectant: Audivi profecto ab hominibus spectatae fidei, comitem a Lüningen potando suffocatum et studiosum (ni fallor) Marpurgensem ebrium ab equo precipitem in lutum incidisse atque ibidem mortem sursum versis pedibus inventum. Marpurgi etiam plura haberem, quae facta sunt, exempla ebrietatis vitandę, sed neque id tempus patitur neque longiorem epistolam meam videtur humanitas tua expectare. Quod ad me attinet studiaque mea, cupio te, quod soles, de me non aliter sperare quam de iuvene, qui maiorum suorum de se existimatione pro virili conetur satisfacere, namque Marpurgum proficiscor iam et ad studia cepta redeo. Ibi in Hebraicis d. Ioanne Lonicero utor pręceptore, sicut et in Gręcis. In philosophiam iam emi Themistium et Philippi in ethica et physica compendia, in logicis Rodolphum et Hermogenem, quem mater iam misit e mea bibliotheca, habeo. Curabo autem, ut quemadmodum tuo hortatu incepi, in Hebraicis non mediocriter proficiam, id quod ego mihi utilissimum spero fore. Tu autem pro tua mirifica erga me promptaque benevolentia conaberis me spe cepta non frustrare, neque enim dubito te virum tam integrum, tam constantem tamque amicum studiosis omnibus id ommissurum, quod mihi futurum sit et utili et honesto excellens. Rodolphus noster rogatus una cum d. Draconite famulus Ratisponam profectus. Literas ad te scriptas illius Froschouero dedi; huius ego certe gratia potissimum Francfordiam me contuli, quo lucubrationes suas Froschouero commendarem et d. Ioanni Pollio illius nomine missa exemplaria significarem, denique, quod maximum est, curarem debita cuique sua persolverentur. Tu iam, mi Bullingere, pater omnibus nominibus maxime observande, valebis quam felicissime studiosis superstes in annum. Salutabis, obsecro, familiam tuam, in primis coniugem tuam et matrem, quas ego mihi quam optime velle hactenus semper sum expertus. Francforti ad Moenum, anno 1541, 4. id[ibus] april[is]. Tuus Iohannes Wolffius. Clarissimo viro domino Heinricho Bullingero, Tigurinae ecclesiae antistiti, patri suo unice observando.
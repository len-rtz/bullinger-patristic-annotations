Salve plurimum, frater dilectissime in Christo Iesu, domino et servatore nostro. Literas tuas una cum libello mihi acceptissimo Guilielmus Znaymę mihi obtulit. Quę omnia quanto desyderio expectarim quantoque cum gaudio atque gloriatione etiam exceperim et exosculatus fuerim, non dicam, ne quid adulari videar. Atque hęc tantum nunc scribere licuit imprimisque oportuit, ne scriptis vestris, optimi fratres, ita videar offensus aut exacerbatus, ut per commodum etiam nuncium fraterne salutare vos posthac dedigner. Cęterum, ut res meę se habeant, Guilielmus narrare poterit. Vale quam optime, mi Bullingere, una cum symmystis omnibus totaque ecclesia, et domino Iesu per orationem me commendate. Ulmę Svevorum, 13. maii anno, etc., 46. Raptim. Leonhartus Soerinus. Si rescribere vacat, pergratum est; sed et fiat per hunc ipsum tabellarium. Heynrycho Bullingero, ecclesię Tigurinę episcopo, fratri in Christo dilecto et colendo.
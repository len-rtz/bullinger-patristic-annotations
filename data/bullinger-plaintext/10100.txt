Gnad und frid von got mere sich zuͦ allen ziten, gunstig her. Uff daß hin als ich mit üch gerett hab, ist uff den jetzigen suntag begegnett ein geschrifft; hatt man unß nach alltem bruch vorgelessen, lut allso: «Wir von den 5 orten sint bericht worden, daß ir zuͦ Bremgarten fleisch und eiger essen in verbottnen zitten nach ordnung und uffsatz der hellgen cristenlichen kilchen, ouch darby nit bichten, ouch die hellgen wirdigen sackrement und andere cristeliche ordnungen nit thuͦn wellen. Darum ermanen wir üch, ir wellent von üwerem fürnemen stan und thuͦn nach ordnung deß allten gotlichen waren bruch; daran thuͦn ir unß groß gefallen. Wo daß nit, sond ir unser straff erwartten sin, dan üch woll ze wüssen ist, daß wir unsere hand gegen üch offen hand gehallten. Darnach ir üch schickten, darnach werden ir gnedig heren haben». Uff daß habend min heren gebotten, solches ze hallten, und wer daß ubersech, ir straff ze erwarten sin, und welcher vermeinti, solches nit ze thuͦn, dem stande [das] thor offen; moge allso hinweg züchen. Daß thuͦn ich üch in guͦter meinig ze verstan, darmit und ir [üch] in der sach wissen ze hallten. Darmit sind got dem heren befolchen. Datum uff den vierten tag mertzen im 32. jar. Ü[wer] williger diner Hanß Mutschli. Dem ersamen wolgelertten Meister Herichen [!] Bulliger, predicant Zürich, minem gunstigen heren.
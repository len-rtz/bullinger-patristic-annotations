S. Quid tu nobis ex nostris logis et iocis apologiam facis? Scripsi ad te, primarium dominum et amicum, summa cum animi oblectatione, neque aliud mihi multo tempore iucundius ociolum fuit quam hoc ipsum, quod illis literis scribendis nulla alia de causa tribui magis, quam ut de animi mei instituto certior fieres. Nihil enim minus cogito quam mea tueri ceu optima facta, dicta scriptave coram illis, quorum iudicium mihi pro Lydio lapide est, quorum cognitioni omnia mea subiicio, quanquam gratissimum mihi fuit, quod significas nihil verendum, neque quid vel favoris vel dignitatis immodice monachis tributuri sitis. Postulat enim hoc non solum zelus pietatis, sed historiae etiam candor, ne errantes in errore efferamus, sed dignis pingamus coloribus, nec novum hoc erit penes vos neque ullorum iudicio odiosum laudare parcis aut nullis verbis illos, quorum fucatam hypocrisim ex urbe et agro penitus submovistis neque dignos ducitis, qui aliis in posterum negotium faciant, qui aliud non sunt quam Sileni Alcibiadis inversi, qui externo cultu utcunque religiosi, interno habitu plus quam veternosi et nitrosi existunt, quos sane praestat ita popello quacunque commode oblata occasione proponere, ut ingenio suopte, qui sint et quid sint, olfacere vel obtusa nare possit. Non probro nec admitto scurrilem insectationem; econtra vero laudo vafram et sarcasmo aspersam traductionem, quae plaerumque etiam laudis specie usurpatur nec parum habet gratiae, etiamsi paulo altius aculeum infigat. Quod Stumphium nostrum accurate praestiturum confidimus et pollicemur nobis de cognitoribus illis nostris altius iudicium, quam ut repente inducendum decernant, quod nemo in calumniam trahere facile queat. Et Petri quidem correctoris cum fides tum diligentia perspecta est; sed expertus etiam sum, quanta fide anniti soleant in aedendo, qui lucubrationum excudendarum sunt authores. Vale. S. Galli, 12. die februarii anno 1546. Ioachimus Vadianus. Spectatissimae fidei et eruditionis viro domino Heinricho Bullingero, clarissimae urbis Tigurinae episcopo, domino et amico imprimis observando.
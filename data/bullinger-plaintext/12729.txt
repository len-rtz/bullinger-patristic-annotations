S. Binas iam postremo simul misi et antea nullum tabellionem, quantum sciverim, meis non oneravi. Miror ergo, quod conquereris rarius me scribere. Ignoro autem, si non accepi omnes, quas tu dedisti, nam ex actorum ordine patere videtur, quod dico. Mendacia spargi dolet; putaram ego nihil ex Constantia scribi non verissimum; nam inde fuit, quod narratum est de papa contra cęsarem. De Mauricio profecto male nuncias. Iurassem fuisse bonum virum! Doleo valde perfidiam eius. Quod abit autem elector ad suos liberandos, non valde me terret. Nam quod adtinet ad ipsum, scio, qui iam pridem optassent fuisset domi. De equitibus eius scripsit nuper bonus vir: „Ex equitibus optimi sunt Hessici et Palatinenses. Οἱ μοίσιοι sui sunt similes.“ Si abfuisset, putant quidam iam debellatum esse. Constat enim tertio in manus datum cęsaris exercitum, si ille rem non impedivisset. Age, dominus invocandus ut hactenus, et sperandum firmiter daturum esse, quod dedit hucusque. Transeunt milites cęsareani satis multi iuxta urbem nostram. Nemo aliter putavit quam vel dimissos a cęsare vel fuga elapsos. Expectavimus ergo lętum a vobis nuncium aliquod. Redeunt item Helvetii ab Argentinensibus et aliunde. Quare persuasimus nobis ad menses aliquot tranquillitatem. Legatus Galli Maurus illis diebus abiit in Galliam. Ad hoc enim rex concessit duos menses. Sunt, qui ob id gaudeant. Arbitrantur enim regem instructum iri a legato in rem communem. Dominus vero mihi adiutor; et non timebo, quid faciat mihi homo. Qui redeunt a cęsare circa Basileam, piscibus sunt magis muti. Tristicia sola docent non actum secum feliciter. In pago Lanser quidam rogatus est a suis: „Quid ais? qui successit? loquere vel verbum!“ Nihil respondet nisi: „Gand und erfarends als wol als ich.“ In pago Krentzach est, qui dixit: „Mir gescheche ja glich wol old wee, zum keyser kumm ich nümmermee!“ Und der ist ein kriegsman von juget uff. Adest, qui has vult auferre. Desinere cogor. Vale per Christum Iesum. Basileę raptim, 17. novembris anno 1546. Tuus Myco. D. Heinricho Bullingero, domino suo venerandissimo. Zü[rich].
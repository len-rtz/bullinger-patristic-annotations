Salutem in Christo Iesu, salvatore nostro. Literas tuas in proximis Francfordiensibus nundinis ad communem nostrum confratrem Dionysium, meum peculiarem compatrem, datas et vidi et legi. Ipsius diutinum silentium boni consulis certas ob causas, Lutheri obitum deploras, eius constantiam agnoscis, eius in vos severitatem condonas, principi nostro nuperam victoriam congratularis, Zwinglii de nostro principe vaticinium rememoras - in quibus omnibus me habes consentientem. Retulimus Dionysius et ego omnia ad principem, dum una ipsius prandio essemus adhibiti, qui omnia benevole accepit. Quę autem ipse vicissim sacramentarii dissidii ergo in vobis desideret, ex ipsius ad vos literis cognosces. O, mi charissime Bullingere, nemo est omnium, qui sub Lutheranis degunt, qui a 15 annis retro vestrę sententię cum ingenti periculo multorumque odio magis adheserit in dissidio sacramentario atque Lenyngus iste qualisqualis; qui etiam Bucero, Capitoni, Bonifacio e Wittemberga reversis Homberge Hessię presente Dionisio persancte protestatus est nullam se concordiam recepturum atque agniturum, quę non cum Oecolampadii Dialogo per omnia consentiret. Interim tamen propter multorum offendicula declinanda, propter publicam ecclesiarum pacem omnia, quę salva conscientia fieri poterant, boni usque in hodiernum diem consuluit. Pessime me habuit illud acerbissimum scriptum Lutheri, quo vulnera propemodum obducta renovavit. Sed quid facerem? Privatim nusquam dissimulavi erga quosvis familiares Luthero addictos animum meum. Prodiit vestra apologia, quę mihi ita arridet, ut optem non in alia fide mori. Tamen, ut non possum Luthero subscribere, vos vestramque sententiam anathematizanti, ita non temere me patiar eo insanię adigi, ut Lutheri sententiam tanquam impiam damnem, quum penes me nihil aliud inveniam quam utrosque idem sentire, licet verbis variatis, tametsi vos propius ad scopum putem verbis accedere. Vidi etiam elenchum libri vestri De sacramentis, quem vobis preparastis in armaturam, sicubi quispiam denuo vobiscum velit congredi. Vidi ordinem, quem ego olim in meo libello tibi semel misso secutus sum. Vidi eadem argumenta et scopum, nihilque est, quod malim publice edi quam talem libellum, si essemus a metu aliorum tam potentium et multiplicium hostium extra aleę iactum. Pauci sunt in Hessia, multo pauciores in aliis dicionibus, qui libere, quantum hanc tragediam attinet, ausint, quod sentiunt, fateri et Zwinglii nomen atque libros iactare. Sed nemo unquam Lenyngo potuit os obturare, nemo Zvinglii libros apud eum proscribere - quod eum in finem refero, uti intelligas me non minus vestri nominis et sententię Zvinglii quam concordię ecclesiarum esse studiosum. Ad tuum responsum in re digamię nolui rescribere ob causas, quas meis in literis indicavi. Non tamen interim, quamvis in hac re dissentiamus, minus tui studiosus et amans fui. Hęc, ut ad te scriberem, dedit mihi ansam meus princeps, cuius iussu literas, quas ab eo accipis, concepi. Et hęc impremeditate citissime simul ad te effudi, potius quam scripsi. Quare omnia boni consules et omnes confratres mihi notos et ignotos meo nomine plurimum salvere iubebis. Bene vale. 4. iunii, e Spangenberg, anno 1546. Io. Leningus tuus. Charissimo in Christo fratri meo Henrico Bullingero, Tigurinę ecclesię episcopo, mihi plurimum dilecto et observando.
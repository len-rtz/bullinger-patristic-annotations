S. P. Etsi nihil hoc tempore vestra prudentia et gravitate dignum habeam, tamen, cum vestram illam omnium singularem erga me humanitatem reputo, operę precium facturum me iudicavi, nunc in patriam proficiscens, si brevi epistola vos omnes salutarem atque ita saltem testatum apud vos facerem animum hunc nec vestri immemorem nec ita humiliter de vobis sentientem, quin omni vos (uti par est) amore, studio ac veneratione prosequar. Ac proinde nihil magis mihi nunc est in votis, si deus forte vestris precibus mihi prosperam hanc peregrinationem fecerit, quam huius ecclesiae gremio excipi, quam hactenus semper et amore et reverentia singulari sum prosecutus, tum ob doctorum suorum eximiam cum pari pietate iunctam eruditionem, tum ob universam ipsius eiusmodi politiam, qua facile, quas hactenus vidi aut de quibus audivi, omnes superat. Nec scio, quis genius hactenus me impedivit, ne illam inviserem, cum tamen illam solam prę ceteris omnibus apud me dignam ecclesiae nomine iudicarem. Tandem hoc mihi datum est, ut tam chara mihi capita viderem et coram alloquerer non minore voluptate et fructu, quam antea solitus eram absens absentium monumentis delectari et erudiri. Optarim equidem id alio tempore evenisse, cum non ita plenus turbarum essem. Sed tamen vehementer gavisus sum, quod aliquando videre facies vestras sit mihi a deo datum. Anni itaque sunt, mihi credite, non dies, quos numero, priusquam perfectis negotiis ad vos redeam. Faxit Christus, ut utcunque fęlici huius peregrinationis successu otium aliquod vel potius negotium apud vos obtineam. Vos omnes rogo, ut mei huius voti vestris in precibus memineritis. Quę hic de rebus publicis ferantur, nihil est, quod vobis scribam. Ipsi enim eadem scitis. Adfuit caesaris legatus, Granvellae gener, qui heri  non admodum hilaris discessit Schaffusiam. Illinc Constantiam audio cogitare. Quid egerit, rogatis. Eadem, quę apud vos. Quid retulerit? Idem quod attulerat: verba pro verbis. Utinam det Christus Helveticę genti prudentiam illam constanter retinere, ne sibi imponi facile sinant ab Hispano. Habet speciem amicitiae et favoris, nec deest illi dexteritas magna promittendi. Sed quid ille? „Multa (inquit) fidem promissa levant.“ Et hic, tam ambitiosus vestrae amicitiae ambitus, mihi pervalde suspectus est! Det dominus Iesus vobis semper prudentiam et constantiam, ut alieno periculo edocti omnes principes et regulos istos potius retineatis in admiratione quadam vestrę virtutis potius, quam temere vos alicui prodita libertate in servitium detis. Hec sunt mea, quę apud deum quotidie, vota, pro vobis facio. Non enim hęc scribo consulens (quis enim esset hic consultor?), sed quia iuvat ita vestra humanitate abuti et familiarius colloqui. De Saxone electore vereor, ut nimis verum sit illum in manus inclementissimi hostis venisse. Consoletur illum d. Iesus! Filios tamen aiunt superstites et maritimas civitates cum Dano et Daco mittere suppetias. Sed deus sabbaoth suam ecclesiam non deseret et brevi aderit, ut tyrannum hunc tanto successu superbientem prosternet atque inter feras abiiciat! Sed unum antea fieri oportet: Nondum enim populus dei ad cor rediit, ut anteactę vitę pęnitentiam agat. Dominus Iesus nos benignus omnes aspiciat et ad purioris vitę studium revocet! Gallo conscribuntur hic et passim, etiam apud Argentinam, milites. Vos idem nostis et forte, quid instituat, certius quam nos. Hęc illa est causa extractę in annum coronationis. Audio enim satis rerum suarum esse consultum. Pręstitit itaque, si bellum hoc in animo habebat, sumptus illos, qui fuissent in inauguratione illa faciendi, in milites conferre. Et generosi animi est fortasse noluisse qui, cum hostilem animum gerat, illum interesse tantae lętitiae. Attamen aliquid, vereor, ne lateat mali consilii. Dominus Iesus omnia in gloriam suam et suorum salutem convertat! Nudiustertius hinc discessit nobilis quidam Brabantus ex Italiam reversus, homo sane pius et eruditus, Nicolaus Micault. Is magno vestri omnium desider[io] tenebatur. Nam sororius, qui cum uxore una Inferiorem Germaniam petit, impedimento fuit, quominus ad vos deflecteret. Iussit vos quam officiosissime salvere postulans etiam vestris precibus iuvari apud dominum, ut aliquando possit Babylonam deserere. Literas his inclusas dedit vobis mittendas, quas tamen praeoptasset ipse reddidisse. Mitto d. Hoppero chartulam, in qua novissimum Buceri de cęna commentum habetur. Si lubet, ab illo postulabitis, sed excusate vitia scriptur[ę]; iam enim forte incidit in manus, cum chartas recolligerem, nec vacat denu[o] describere. Valde enim iam occupatus sum in repurgando scripto aliquo meo, quod ante aliquot mensem in gratiam nostratium scripseram, quod (quia simpliciter et nude ibi omnia conati sumus tradere) iam in lucem edimus, primitias nostrorum studiorum domino Iesu Christo commendantes. Itaque valebitis in Christo, viri pręstantissimi, et me inter discipulos numerabitis. Orate dominum pro me; ego vicissim pro vobis. Dominus Iesus vos et vestras uxores, charissima pign[ora], vestram scholam et universam ecclesiam suo spiritu foveat et dirigat in obedienti[am] suae voluntatis. Basileae, stans fere pede in uno. Tertio nonas iunias anno 1547. Vestri amantissimus ac studiosissimus discipulus et frater in Christo Valerandus Pollanus.
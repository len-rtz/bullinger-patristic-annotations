Τῷ θειοτάτῳ ἀνδρὶ καὶ λογιωτάτῳ Ἡνρίχῳ Βουλλιγγήρῳ Ἰοῦστος ὁ Θελοντὴς εὖ πράττειν. Οὐδέν, ὦ ἄνερ λόγιε, δεινότερον ἂν ἐμοὶ συμβαίοι ἢ τὸ πρῶτον μὲν τῆς παρὰ τοῦ θεοῦ, εἶτα δὲ τῆς παρὰ τῶν ἀνθρώπων ἀγαθῶν εὐνοίας διαμαρτεῖν. Νυνὶ δ' ὁρῶν, ὦ βέλτιστε, παρὰ σοὶ διαβεβλημένος εἶναι οὐ μόνον ὡς αὐτὸς πανοῦργος ὤν, ἀλλὰ καὶ ὡς τοὺς λοιποὺς εἰς τὰ κάκιστα ὑπαγόμενος, ἄχθομαι ὡς ἔχω μάλιστα. Καίτοι πῶς οὐκ ἀγανακτοίη τι[ς] ἂν ἐπὶ τοῖς ψευδῶς οὕτως εἰρημένοις ῥήμασι; Ὑπερβολὴ γάρ τις τῆς διαβολῆς αὕτη γε. Ἐμοὶ τοίνυν, ἵνα ἐντεῦθεν ἄρξωμαι, πάντα τὸν χρόνον ἔμελε τῶν ἀνδρὶ ἐλευθέρῳ πρεπουσῶν ἐπιστημῶν. Οὐδ' ἠδύναντο αὐτοί γε οἱ γονεῖς βουλόμενοι τούτων ἐμὲ παρασπάσασθαι. Οὐ λέγω δὲ ταῦτα τῷ εἰδέναι, ὅτι τοιαύτην τινὰ γνώμην ἔχεις περὶ ἡμῶν ὡ[ς] ἀληθῶς, ἀλλὰ τῷ ἀκηκοέναι μόνον, ὅτι δι' ὑποψίας ἡμᾶς ἔχεις. Ἔστι γὰρ νεανίου ἀγαθοῦ ἅμα μὲν σπουδὴν μεγάλην πρὸς τὰ ἐσθλὰ εἰσφέρειν, ἅμα δὲ ἀποσκευάζεσθαι τὰ ἐμποδὼν ὄντα πρὸς τὴν δόξαν. Ὑπόνοια δ' οὐκ ἀληθὴς οὖσα ἀεὶ ἐναντιοῦται καὶ ἀντέχει τῇ δόξᾳ. ∆ιὸ ἀναγκαῖον ἡγούμενος εἶναι ταύτην τὴν ἀπολογίαν ἐνεστησάμην. Ἀναγκαῖον οὖν τὸ χρήσιμον. Ἆρ' οὖν εἰς ὄνησιν ἥξει αὕτη ἡ ἀπολογία ἀμφοτέροις, σοί τε καὶ ἐμοί· σοὶ μέν, ὅτι τῆς ὑποψίας σε ἐλευθερώσει καὶ πο[ι]ήσει οὐδὲν τῶν μὴ ὄντων περὶ ἡμῶν λογίζεσθαι, ἐμοὶ δ', ὅτι εὔνουν σ[έ] μοι καταστήσεται ἐξ ὑποπτευομένου καὶ τὰς τῶν ἀντιδίκων ἐπηρείας οὐδενὸς ἀξίας εἶναι δι' αὐτὴν φανερὸν γενήσεται. Οὐκ εἰμὶ δ' ἔξαρνος, ὅτι πολλοῖς μὲν ἁμαρτήμασιν ἔνοχος διαβίωμι. Ταῦτα δὲ καὶ πᾶσι τοῖς ἄλλοις κοινῇ μετ' ἐμοῦ ἀνθρώποις εὖ οἶσθ' ὅτι ἐνόντα, ὡστε τούτων οὐδ' ἂν ἐμοῦ κατηγορήσοιτο τῶν καθ' ὅλου. Χρὴ τοίνυν εἶναι κατ' ἐξοχήν τινας τὰς μοχθηρίας τὰς ἐμοὶ συνήθεις. Εἰσὶ δὲ τίνες; Τὸ ταῖς μέθα[ις] οἶμαι καὶ ταῖς κρεπάλαις ἐμὲ ἐπιδοῦναι. Ἀλλὰ τοῦτ' οὐδὲ νοεῖν τις δύναιτ' ἂν περὶ ἐμοῦ, ὃς μέχρι τοῦ πεντεκαιδεκάτου ἔτους μηδ' ἐγευσάμην τοῦ οἴνου, ἀλλ' οὕτω συχνὸν χρόνον ὕδωρ καὶ τὰ τοιαῦτα ἔπ[ι]ον· οὐκ ἀγνοῶν δὲ τὰ παρὰ τῆς μέθης δυστυχήματα, οἷα τὸ πληγὰς λαμβάνειν παρὰ τῶν συμποτῶν, τὸ εἰς εἰρκτὰς κατακλείεσθαι, φόν[ῳ] περιπεσεῖν, τῶν χρημάτων ἀποστερεῖσθαι, ὥστε εἰκότως μισῶ τὸ μεθύειν. Εἰ μὲν οὖν ἔστι τις ὁ ἄλλως πῶς ἑωρακώς, ἤδη ὁμολογήσω τὰ ἔσχατα παθεῖν ἄξιος εἶναι, εἰ δὲ μή, δηλαδὴ οὐκ εἰμὶ τούτων τὴν αἰτίαν ὑπέχων. Ὁμοίως δὲ περὶ τῶν ἑπομένων ἐννοείτω· ἠβουλόμην γὰρ ταῦτα πρότερον κα[ὶ] σαφῆ σοι ποιῆσαι, ὅτι ἡ κατ' οἶνον ἀκρασία αἴτιος πῶς ἔστι πάντων τῶν λοιπῶν πλημμελημάτων. Καὶ ὁ Κικέρων φησί· Οὐδεὶς ὀρχεῖται, εἰ μὴ ὁ μεθύων εἰκότως. ∆ι' ἄγνοιαν γὰρ ὡς πυκνότατα τῶν φαύλων ἔργων ἐφάπτομεν. Αἱ δὲ κατὰ τὸν ἐγκέφαλον Ἄττιδες τὸν λόγον ἀμαυροῦσι καὶ τὸν λογισμόν. Ἑπομ[έ]νως δὲ περὶ τῶν ἄλλων ἀπολογήσομαι. Ἴσως γὰρ ὀκνότερον ἀντέχω τῶν καλῶν κἀγαθῶν ἐπιτηδευμάτων καὶ εἰς ἡδονὰς δαπανῶ τὰ ταῖς ἐπιστήμαι[ς] ὀφειλόμενα. Ἆρ' οὖν τοὐναντίον τῶν πρόσθεν ἐμοὶ ἠσχολασμ[έ]νων τῇ σήμερον γίγνεται; Οὐ γὰρ ἦν ὅτε μὴ ἐπῃνούμην παρὰ τῶν διδασκάλων ἐπὶ τοῖς ἄγαν πόνοις σχολαστικοῖς. Οὐ θήσεις δὲ τοῦτο τὸ ῥῆμα τῆς ἀλαζωνείας, ἀλλὰ τῆς ἀνάγκης. Ἀνάγκη γὰρ νυνὶ ἐρεῖν μοι ταῦτα τοσαύτην ὠφληκότι τὴν διαβολήν. Ἀλλ' ἐρώτα, εἴ σοι φίλον, τοὺς συσκήνους μου καὶ τοὺς συνόντας ὡς ἐπὶ τὸ πλεῖστον. Ἐκεῖνοι γὰρ μάλιστα ᾔδεσαν. Εἰ δέ τινες εἰσὶν οἱ φθονοῦντες ἐμοὶ καὶ ὑπὸ φθόνου μου κατηγορηκότες, δέομαί σου παραστήσειν ἐμοὶ τοὺς τοιούτους συκοφάντας, ὥστε κατὰ πρόσωπον ἀκούειν αὐτῶν καὶ ἀπολογεῖσθαι. Ἀλλὰ καταδαρθάνω νὴ τὸν ∆ία ἕωθεν ἄχρι τῆς ἑκτῆς ὥρας ἢ καὶ πέρας καὶ ἀδαὴς γίγνομαι διὰ τὸν ὕπνον. Ἅμα μὲν ποιῶ ταῦτα, ἅμα δ' οὐ. Οὐχ εὕδω δ' ἀεί. Ἔστι γὰρ ὅτε τὰς παρ' Ἡρωδιανοῦ συγγεγραμμένας ἱστορίας ἀναλαμβάνω τῇ μνήμῃ κείμενος ἐν κλίνῃ, ἔστι δ' ὅθ' ἕτερα τὰ τοιαῦτα. Ἐνίως δὲ καὶ καθεύδω, ὥς ἁπλῶς λέγειν. Οὐ γὰρ ἀρνοῦμαι τὰ ἐμοὶ πεποιημένα. Πρὶν δὲ τέλος ἐπιθεῖναι ταύτῃ τῇ ἐπιστολῇ, ἓν ἔτι προσθήσω· τάχα ἂν οἴει, ὅτι φωνὰς ἀνίεμεν τὰς μὴ πρεπούσας κατὰ τὴν ἑσπέραν. Ἐγὼ δὲ τούτων ἀναίτιος εἶναί φημι, εἰ μὴ ὅτι δὶς ἢ τρὶς ψαλμούς τινας ᾖδον, ἀλλὰ λεπτῇ τῇ φωνῇ, οὐχ οὕτω μεγάλῃ, ὥστε τινὰ τῶν ἔξω ἀκούειν. Ταῦτ' ἐστί, περὶ ὧν ἀπολογήσασθαι προῃρούμην. Ἀξιῶ δέ σου μετ' εὐνοίας ἀναγιγνώσκειν καὶ μὴ δυσχεραίνειν. Οὕτω γὰρ ἔδει ποιεῖν ἐξὸν φθάσαι ἔτι ἀπώσοντα τὰς τῶν ἐχθρῶν διαβολάς. Σοὶ δὲ χάριτας μεγίστας οἶδα, ὅτι οὕτως ἐπιμελῶς εἶχες τῶν πάντων τῶν ἡμῖν συμβιοτευόντων. Μᾶλλον δ' ἂν ἐπεγαυρούμην, εἰ καὶ ἐμοὶ καὶ τῷ ἀδελφῷ ἐσήμανας ταῦτα κληθεῖσι. Οὐ γὰρ ἀξιοῦμεν ἡμεῖς πορρωτέρω εἶναι τῆς παιδείας ἢ οἱ λοιποί. Καὶ αἰδείσθαι καὶ τιμᾶν ὁμοίως τοῖς ἄλλοις βουλόμεθα τοὺς παιδεύοντας καὶ προστάτας ἡμῶν. Ἔρρωσο καὶ δίαγε εὖ πράττων. Ἰοῦστος ὁ Θελοντής, ὁ παρ' Ἄμμονι μαθητής σου ἀεὶ εὐπειθής. Eruditissimo et pientissimo viro domino Heinricho Bullingero, patri et praeceptori suo imprimis colendo.
Gott werde glopt. Amen. Gott sy mit euch unnd mit unns allen. Amen. Gliepter herr unnd bruͦder. Mir ist on zwyffel, ewer frunttlichkait werde woll kuntt thuͦn, wie unnd zuͦ unns kommen sy Butzero mit sampt ainem glertten man von Venedig, namlich von unnsserm herr Docter von Watt. Gott welle unnd gebe, daß wir alle in sinem lob unnd ere verainygett werde [!], ach das geb der trüw gott, dan wir sy notturfftig sind, acht ich. Ewers frydens, oder ewer heren und oberen friden mit den funff orten, fröwett nit besonnderlich woll vyll menschen. Gott wende es zum besten. Amen. Datum in yll zu Sant Gallen, am 30. tag aprillis anno dominy 1533 jar. Niclaus Guldy, ewer williger. Dem erwirdigen unnd wolgelertten heren Henricho Bullinger, predigcant zuͦ Zurich by dem hochenn münster, minem vill früntlichem und lieben herren zuͦ behenndigen etc.
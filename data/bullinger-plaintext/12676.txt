S. P. D. Gratissimae mihi fuerunt tuae literae, colendissime pater, ex quibus diuturni silentii causas, quo superioribus temporibus usus es, vestramque incolumitatem intellexi. Ex iisdem autem potui suspicari te mihi indignari, quod te in negotio eucharistię consulendum putavi. Quantum ad me, ipse satis potui intelligere religionem meam mutandam non esse, nec is sum, qui sine iuditio, quicquid dicitur, credendum putem. Non aliud postulant, nisi ut Basiliensem confessionem non reiitiam, sed ea fide instructus sumam eucharistiam. Nec aperte patrię religionis mutandę mihi voluerunt esse authores. Sed negavi et pernego Basiliensem confessionem eandem esse cum Vittenbergensi. Nam cum Basiliensem approbemus, quid sibi haec certamina vellent, quid pugna, quae novissime Tigurinis cum Luthero intercessit? Sed mitto haec; fidei nostrę rationem reddidimus. Decretum est a praeceptoribus nostrę scholę, ut ad vos scribant, quodnam vos tum de nobis sit consilium. Utrum literas ad vos miserunt, ignoro. Cupio cum illis rescribis, ne acerbius agas, ut huius scholę benefitio uti possim. Hyeme exacto his rebus finem dabit deus! Mutavi hospitium. D. Zellius singulari in te et d. Pellicanum benevolentia me in aedes suas recepit. Magnam tamen invidiam sustinere cogetur. Sed iubet me bono esse animo; se haec minime formidare, ut qui graviora passus sit. Amo Bucerum, quamvis nos minime amet; sed id totum propter aliorum instigationes fieri puto. Video iam tandem implacabile inter Zvinglios et Lutheranos, ut vocant, esse dissidium ... Sumptuum quos feci hoc anno supputationem propediem mittam patri. Non habeo, quae tua scire intersit. Deus ad suę ecclesiae incolumitatem te diu incolumem servare dignetur! Parentes meos, uxorem tuam honestissimam, liberos, totamque familiam meo nomine salutare ne dedigneris. Argentinę, 16. octobris anno 1546. Tuus ex animo Ludovicus Lavatherus. Vigilantissimo Tigurinę ecclesiae antistiti, Henricho Bullingero, mecoenati suo colendissimo. Tiguri.
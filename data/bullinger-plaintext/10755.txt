Lieber herr, diewyl ir sunst mit so vil geschäften aller kilchen beladen und ungezwiflet den handel unsers messknechts, der noch in kettinen ligt, durch ander wol und eigenlich bericht sind, hat mich unnöttig sin bedunckt, sollichs uwer wurden wyter ze entdecken und uch darmit muͤgen. Jedoch so wil unser widerparthy gar unfrüntlich des schuͦlmeisters halb mit uns handlen, und wo wir den schuͦlmeister, ouch uf unseren eignen costen, wellen haben, so solle uns gricht und recht abgschlagen, gmeiner kilchgang und alle gmeinsame in erwellung der oberkeit, schultheissen halben und anderen gmeinen burgerlichen ämpteren, die bisshar von einer gantzen gmeind sind besetzt worden, versagt und abkund sin. Diewyl sy nun in einem so kleinen, nutzlichen, ouch iren kinden dienstlich und nottwendig handel, on alle ire [und] der kilchen entgeltnuss, so tratzlich gegen uns handlend, [...] wir bsorgen, es stecke etwas grössers dahinden; dan sölliche ant[wurt] ist unser gmeind von inen durch den landtvogt mundtlich geben, [...] das uns treffenlich emptfrömdet, diewyl es doch vor einem gantzen radt das meer worden ist, man sölle umb einen schuͦlmeister luͦgen und dem schulthess Fäderlin insonders in bevelch ist geben, wo er einen wisse, sölle ers inen anzeigen etc. Darumb, lieber Meister Heinrich, ist unser getrungenlich bitt an uch, ir wellind ein truw ufsehen uf uns haben und unsere herren ermanen, sollicher unbill und tratzung nit gestatten, lut des landsfridens uns beholfen und braten sin. Solliches han ich uch im allerbösten wellen anzeigen. Darmit sye got mit uch. Petrus Rymelin, predicant z Frowenfeld. Dem fromen, wolgelerten herren M. Heinrichen Bullinger, getruwen diener des worts, sinem lieben herren zuͦ handen.
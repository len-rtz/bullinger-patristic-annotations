S. Literas tuas acceptabiles supra modum, ornatissime frater, 3. et 7. huius mensis datas, cum recusatione consilii malignantium Tridentini, integras accepi, proque cura et pietatis in nos ferventi studio tibi gratias ago immortales. Plurimum profecto totam Augustam tuus ceterorumque Helvetiorum propensus in nos animus iuvat. Dominus conservet etiam vos faustos et concordes, quemadmodum Blaurerus noster bonam unanimitatis vestrę spem mihi iniecit. Nostri occupaverunt oppidum Rhain citra sanguinem. Nam etsi illud pręsidio cesaris, nempe 500 militibus atque Bavarorum 200 equitibus, custoditum sit, tamen ultro se nostris dedidit. Nunc exercitus noster Ingolstadium versus contendit, quod forti pręsidio cęsaris firmatur. An autem nostri civitatem eam, quę totius Bavarię munitissima est, oppugnaturi sint, adhuc nescitur. Cęsar, qui cum suis copiis ad Landshut aliquantisper delituit, iam Ratisbonam redit. Habet enim pedicarios et zodomitas 12000, in quos robur omne ponit. Quidam comes, gubernator Frisiorum, magno cum exercitu iam approperat cęsari manus iuncturus. Spero autem nostros, qui ad Rhenum illum expectant, ipsum aut remoraturos aut cum eo conflicturos. Dominus donet nobis non iuxta meritum nostrum, sed pro sua gloria! Plura propter accelerationem tabellarii non potui. Abbas Sangallensis pecunias contra nos iamdudum atque etiam hoc anno cęsari contribuit. Hoc pro certo mihi scriptum est, sed cui et quantum aut quo tempore dederit, hactenus experiri non potui. Si fieri poterit, expiscabor et tibi significabo. Hallerus totus noster est, vir ut iuvenis etate ita grandevus mente. Dominus hunc servet communi huic reipublicę christianę! Vale. Saluta dominos consules, symmistas et eruditos omnes, Gvaltherum praecipue, cuius equam Heremitanam, imo monachorum turpitudinem, divulgabo. 17. augusti 1546. Tuus ex animo Georgius Laetus, etc. Exercitum habemus optime instructum et copiosissimum. Hostem ad pugnam provocamus, sed ipse remoram quęrit. Herrn Henrichen Bullinger, vorgeern der kilchen Zurch, mynem lieben herrn und brudern, ze hannden.
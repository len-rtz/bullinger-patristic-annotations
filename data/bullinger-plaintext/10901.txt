S. Quę postulatio huius sit, ex ipso audies. Oro, ut dare operam velis. Debemus ex officio membris nostris succurrere pro virili, debemus ex officio regem vicinum, quocum multum nobis fuit negotii, monere aliquando. Id cum facimus, debemus facere non obiter aut perfunctorie, sed coram domino. Itaque dabis operam, si qua fieri potest, ut cum literis legatio mittatur. De privata re et ea peccuniaria saepe mittitur, in re tanta, tempore tam idoneo non mittemus? Scio, quid metuas, ne regi quidquam hoc tempore obstringamur. Nihil est periculi; nam quod facimus nos, non tam petere quam monere est, ac non tam nobis quam ipsius civibus, imo non tam nobis quam ipsi postulamus, quod poscimus. Neque magnificum beneficium est literis rem vulgarem aliquam commendare; aliud est, quod a nobis hic requiritur, ut coram regibus et principibus, coram tyrannis nos non pudeat causam suscipere innocentum. Si nihil proficimus, at functi officio sumus et posci e nostris manibus sanguis illius non potest. Haec paucis volui rogare te, cętera ex ipso, qui has fert, cognosces omnia. Cupio te, candidissimum pectus, charissime mihi amice, in domino Christo optime valere. Amen. Salutabis fratres omnes diligenter. Gryneus tuus. Clarissimo viro d. Heylricho Bullingero, suo patrono. Tyguri.
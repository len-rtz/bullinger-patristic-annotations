Gratia et pax a domino nostro, Bullingere ornatissime. Nosti, quod semper apud nos concionatorum nostrorum offutias mitigarim (ut qui usque auspicatiora sperarim); ad quę etiam meo periculo me illis opponendo connitabar. Verum hac spe prorsus deiectus dissimulare diutius nequeo, quin ingenue fatear Bernam Lutherana sive Buceriana fece infectam, ut (quę fastuosa reddita suaque mole sibi molesta, quod intestina odia calleat) longinquas amititias appetat et ambiat neglectis propinquis. Luxus et fastus [su]ccessu ita redundant apud nos ut nihil supra, et, quo magis concionatores nostri suam sententiam insinuent, magnatibus et proceribus adblandiuntur. Sic mutuum muli scabunt. Vicissim itaque illis gratificatur, dum illuduntur, qui a veritate stant. Quam putas, optime Bullingere, pectus meum, quod philosophicum optarim, exulcerari? Quod si modo res ad collationem redigi potuisset, quod sępius exposcebam, sarta fuissent tecta. Sed eo malignitatis evasere, quod audire nolunt. Nolunt moneri nec adhortari prorsus omni veritatis cura ad concionatores relegata. Sordemus nos Tigurini Bernatibus oblitis universis benemeritis; inde non immerito et Berna mihi sordet. Cupio, si fieri posset, locum in patria mihi apparari quacunque conditione, ut canis meis receptus et asylum extaret. Tu consule, quid mihi faciendum censeas, ut tibi, fido meo patrono, obsequar. Confer et negotium hoc cum symmistis tuis. Statuo enim me a munere meo vindicare, huicque renunciare brevi, meque deinde fatis bonisque viris committere. Nihil detrectabo, modo literis impallescere liceat, etc. Audivit Berna Genevam per insidias ab Hispanis quibusdam, qui in Pedemontanis partibus militarunt, occupari; itaque conscripsere exercitum ad subsidia et excubias agendas. Genevę mille viros, si hostis adpropinquare auditur. Deinde ad vexillum sex millia virorum delegit, quibus hostes propulsare nititur. Deus adspiret, ut omnia salubriter ad nominis sui gloriam nostręque salutis lętitiam succedant! Digni sumus et abunde promeriti, quos deus virga castiget. Vale. Raptim, 7. die decembris anno 1545. Salutabis, quęso, Gvaltherum, Buchterum, Erasmum omnesque, quorum pectori nomen meum hęret. Optime tu cum universa tua familia vale denuo. Tuus Eberardus a Rumlang. Dem erwirdigen, frommen und hochgelerten man meister Heinrich Bullingern, predicanten Zürich im Hochen Münster, sinem lieben herren.
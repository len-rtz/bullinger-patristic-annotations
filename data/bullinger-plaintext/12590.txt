S. D. De Helveticis rebus scripsi d. Laeto. Ab eo require. Certissimum est Tigurum hoc in bello plus conferre opis quam urbes aliquot, quae se putant non pauca et contemnenda ferre auxilia. Ne dubitaveris, mi Hallere, obiiciet se nostris caesar, nisi repressus fuerit a domino, ut horrori multis sit futurus. Diligenter ergo, perseveranter et fideliter orari velim ab omnibus dominum. In huius manu est victoria. De legatione mittenda contuli cum quibusdam. Quid futurum sit, ignoro. Evangelici legatos suos subinde mittunt ad comitia Helvetica. Cum iis nostri agunt. Hos arbitror bona fide agere apud principes et agere quidem causam nostram. Vident enim ac experiuntur, quid nostri agant et quanta fide omnia agant. Indignissimum esset, si male ab amicis audire cogeremur, qui de ipsis optime meremur. Hodie finivi novem libros commentarii in evangelium Lucae. Hos dedico Welsero consuli. Vale cum tuis omnibus, etc.
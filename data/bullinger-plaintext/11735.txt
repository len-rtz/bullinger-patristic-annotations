Tredecim coronatos mittit Thomas Anglus Ioanni Burchero Anglo et te rogat, ut huic reddas, si est in urbe, sin aliter, ut eos apud te retineas, donec venerit. Et ego rogarem nomine utriusque, verum non opus est; scio diligentiam tuam in his, quae committo. Nescit Thomas, cui tutius pecuniam istam custodiendam committeret quam tibi, et ego nescivi, ad quem eandem libentius darem, ut cui interea salutem quoque possem adscribere. Curabis itaque rem, qualiter ambo tibi confidimus. Stumpio ego, qui pepla vendit, nummos commisi; idem et reddet. Pręter haec non est, quod scribam, nisi quae de Anglo scripsi Theodoro; is communicabit. Iuliacensis ager ita vastatur, ut neminem audiam, qui non condoleat. Timeo mala multa et gravia in annum futurum, adeo magis ac magis vilipenditur deus et terrena adlubescunt. In papatu frequentant supplicationes, et hae, cum sint blasphemae per se, adeo conspurcantur blasphemando, ut non mirum esset, si deus fulminibus contra fureret. Foeminę clamant: „Das gotzmarter den Türcken schend; wir muͤssend hie gan narren und das unser doheim verligen.“ Quid viri faciant, non opus est dicto. Qui sumus evangelici, supplicamus tam tepide, ut mihi videar audire vocem domini: „Quia tepidus es, ego te evomui.“ Quid illi, qui sunt in armis? Iure belli, quicquid libet, licet. Quid faceret itaque deus nisi officium iustitiae? Persuasus equidem sum eum non desiturum ab indignatione, donec dicamus omnes uno animo et ore: „Benedictus, qui venit in nomine domini.“ Sed quando putas hoc futurum? Adeo immersi sumus omnes terrenis, ut divina conspuamus. Audent dicere de verbo: „Nauseat anima nostra super cibo illo levissimo.“ Contra: „Si haberem ego, paterer, ut pfaffum asportaret diabolus. In papatu audiebam missam et contentus eram; nunc me cogere tentat ille ad agendum, quod ipsi placet. Valeat.“ Hic quidem video, quam caute, diligenter, sedulo nobis esset agendum; sed in ipsa actione decorum deesse videtur. Ita fit, ut sępe haeream, quo me vertam. Verum de his satis, ne tibi accidat, quod amico cuidam meo, qui terretur, quoties literas meas accipit, ut quae semper aliquid turbulenti, nunquam quicquam iucundi ferant. Vale cum tuis in Christo. Pellicanum opto sanum salvumque. Cui tu, quęso, gratuleris nomine meo de poculo donato ab episcopo suo; nam heri, qui portat, hac transiit. Basileę, 14. novembris anno 1542. Tuus Os. Myco. Domino Heinricho Bullingero doctissimo, in domino suo. Z[üric]h.
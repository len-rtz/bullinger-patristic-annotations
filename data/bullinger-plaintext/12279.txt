Gratiam et constantiam per Christum. Literas tuas, charissime Bullingere, 22. iulii accepi una c[um] domini licentiati literis, quibus tam tuam quam etiam ecclesię et patrię salutem in portu esse intellexi. Congratulor felicitati vestrę; ego interim in Pathmos gemo. Puerum optimi viri Iohannis, fratris tui, mei amicissimi, non vidi. Neoburgum pervenit, pedes an navigio, igno[ro]; sed inde mihi scripsit d. licentiatus eum nactum esse artificii sui magistrum ibidem. Sed hinc discessit nuper hac de causa: Non potuit hęc tenera pueri ętas insignem magistri sui impietatem ferre, utpote blasphemias, quotidianas cum uxore concertationes et pugnas et reliqua huiusmodi impietatis monstra. Valedixit d. licentiato et abiit in oppidum Rhain, quod sub regno ducis Bavariae Wilhelmi est, et illic iam vivit et laborat, ut accepi ex literis licentiati. Paratus sum perpetuo, si quid possum praestare in rem adolescentis, si opus fuerit consilio, ęre et reliquis humanitatis sincerę beneficiis. Nunc paucis accipe, quid velim: Mitto ad te literas ignotas cuiusdam viri mihi incogniti. Hiis adieci d. licentiati. Intelliges, quid velint. Postulasti, ut satis longa epistola meum tam diuturnum silentium, quo pene ranę Seripheę simillimus, abluam. Certe mihi non deest neque animus neque studium; impedimento autem nunc mihi est tabellionis immatura et minime expectata festinantia. Brevi fortassis respondebo per uxorem meam. Hoc vero nunc quam brevissime accipe: Crucifixum praedicavi hactenus et non sine cruce; vulgus arrigit auriculas, senatus dormit, abest pater familias, servi agunt, quod egere semper. Pendeo inter cęlum et terra[m]. Male audio propter Zwinglium. Gaudeo. Zwinglium testatus sum fuisse virum et integrum et constantem, amantissimum religionis et patrię; nunc Zwinglianus sum. Placet! Malo Zwinglianus esse quam stramineus Lutheranus! Conciones populus frequentissima corona adornat, sed naves sine remis, corpus sine capite. O mandragorę somnum! Papistę conciderunt, nimirum deterriti a voce asini Balaam; abscidit beluę capita precatio piorum; manus domini nondum manca reddita est. 12. augusti eduxit Tyrus suos milites peperinos; et lupus in Dillingen eodem die cornua papistica et sanguineos galeros et vanitatis suę insignia pari pueritia evomuit. Integritatis honos pene nullus, hypocrisis regnat, virtus lecto decumbit, adulatio omnia occupavit. Quid Rhomę faciam? Mentiri nescio. Mira res: Lupus ille rubeus Sodomam habet in aula, hoc est ex Italia Italos, ex Germania Germanos paucos. Italus est in aula. O veteris Germanię et gravitatem et integritatem! Vare Quintili, redde legiones! Ubi? O mores, o tempora! Ministros verbi candidos (o felix patria!) tui similes an habet Pathmos, nescio, unum aut alterum. Canes sunt muti. Non audent dicere: Pentheu, rector Thebarum, in longam noctem bibentes, equum Troianum flagitiis pręgnantem educunt agentes Sinona! Nihil pene tutum apud eos relinquitur. Quid dicam de blasphemiis? Redundant et supernatant. Abierunt quidam nuper a nobis, plus amantes macram antichristi culinam quam pinguissima pascua Christi. De aula nihil certi tibi possum scribere; certi enim nihil neque ego habeo vel etiam habent, qui versantur in ea. Dic nobis placentia! Michęas nihil boni adfert, cornua ferrea in plumam abierunt, petra in arenam, et spes, globulo insidens, quo cadat? Quis hunc potest Gordii solvere nodum? Tu interim vale in Christo cum ecclesia, clarissimo et prudentissimo senatu, fratribus optimis, civibus humanissimis, vel me brevi vel et uxorem et me habebis. Huius gentis mores diutius ferre non possumus. Prospicite rebus vestris; constans fama est cęsarem moliri in patriam destinatum bellum, etiamsi nunc minime velit talis aut censeri aut videri. Salutabis nomine meo prudentissimum et cordatissimum consulem Lavaterum et omnes reliquos optimos patrię parentes, ecclesiarum columnas, familiam tuam, inprimis uxorem tuam foecundam, castam et sanctissimis praeditam moribus, fratrem tuum Iohannem, etc. Me tibi commendo; sis mei memor. Domitiano mortuo revocabis me fortassis brevi Ephesum, etc. Castnerus multis negotiis impeditus neque nunc domi nihil mihi commisit; sed ego nomine hominis ago gratias super salutationem tuam, quam misisti. Qui Christi sunt, expectant a te propediem commentaria in Marcum, spe optima suffulti mox etiam habituros in Lucam. Sis fortis in Christo. Vale denuo, mi domine et frater, cum patria mea dulcissima et dulcissimis amicis omnibus. Gundelfingę, ultima augusti anno 1545. Uxoris meę nomine tu tuam et communes nostros levitici generis amicos salutabis, etc. Laurentius, quem nosti. Evangelicę veritatis prudentissimo praeconi ecclesię Tigurinę, d. Heinricho Bullingero, d. ac fratri plurimum colendo, etc.
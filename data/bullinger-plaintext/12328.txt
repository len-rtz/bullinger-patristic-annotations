S. Quum semel atque iterum ad te scripturirem, semper incidit, quod remorabatur, quominus pergerem; deinde serum esse intelligebam, quod cęptum erat, absolvere, quum iam aliunde istuc, quod scribere volebam, rescisse te non dubitarem (quale nunc etiam illud est, quod de nostrorum adversus Brunsvicensem incruenta victoria accepisti). Non est igitur, ut quicquam de remissiore mea diligentia suspiceris, praesertim in iis scribendis, quę ad te adeoque vestrates omnes pertinere videri possunt. Omnino curabo, ne quid hic in me desideres, modo ipse nihil desiderem in tabellariis. Accepi consilium tuum in foederum caussa et gratias ago. Vicissim autem aliud mitto, ubi solum de foederibus cum pontificiis iungendis agitur, de quo, ut paucis ad me iudicium tuum perscribas, te vehementer etiam atque etiam rogo. Remittes autem proximo commodo nuncio. Quod adeo inter vestros convenit, supra modum vobis gratulor, magis gratulaturus, ubi syncęrioris religionis unanimi consensu in uno spiritu firmius coalueritis. Marchio iste Mediolanensis utinam non monstrum aliquod adversum vos alat! Sunt omnia nunc plena insidiarum et tantum non inhumanorum conatuum. Nos adversus mundum mundi domino nos fortiter muniamus. In illius manu tutissimi futuri. Sed nequeo plura. Valebis igitur, mi venerande atque omnium mihi charissime frater, ac communem servatorem Christum pro me piis votis perpetuo interpella. Salutant te nostri omnes. Saluta tuam domum cum omnibus fratribus et amicis. 3. novembris. Tuus Ambr. Blaurerus. Partem epistolę absolveram, quam ad te per eum tabellarium mittere me posse putabam, qui a nostris istuc abmandatus nuper fuit. Verum mox audiebam illum iam festinabundum abiisse, etc. Tiguri.
Praestantissimo viro, domino Andreae Osiandro, antistiti Nerobergensi, fideli ministro Christi et amico haud vulgari. Gratiam et vitae innocentiam a Domino. Offitium illud scribendi inter nos mutuum hactenus nullo affectu malo sed neccessitate intermissum scias, doctissime Osiander. Nam ita involutus sum negotiis, tum privatis, tum publicis, ut eximie tuis respondere et aliis amicis scribere cupienti et tempus et otium defuerit. Interim dum clarissimus senatus noster decrevisset hos ad regem Ferdinandum mittere legatos et hi affirmarent se Nerobergam transituros, non putavi tantam occasionem temere negligendam. Principio ergo gratias tibi ago plurimas, quod tanta facilitate me receperis in album amicorum tuorum. Effitiam, ut stipulatae fidei amicitiaeque nunquam poeniteat. Deinde gratias ago Deo patri per dominum nostrum Jesum Christum, qui ministerio meo meisque vigiliis dignatus est uti ad gloriam nominis sui. Non quaesivi ullam privatam gloriam commentariis illis meis. Prodesse multis et, quantum potui, Dei gloriam promovere volui. Oravi Dominum hoc nomine, ut institutum illud meum fortunaret. Si ergo nunc tibi, viro doctissimo, et aliis viris bonis probatur labor meus, agnosco preces meas exauditas esse a Domino, agnosco Dei benefitium. Huic uni acceptum fero, quidquid possum et habeo. Quod reliquum est, orabo clementiam eius, ut meo ministerio semper utatur ad gloriam nominis sui et ecclesiae utilitatem, utque dona in me sua augeat et modestiam constantiamque in omni opere suo donet. Quod controversiam de verbis coenae attinet, doleo - mihi crede - ad tantum certamen hostilemque conflictum devenisse negotium symboli concordiae et pacis; doleo viros in restauranda religione primarios rarisque ornatos donis adeo se permississe affectibus, irae, odio, dolori, reliquisque animi perturbationibus; doleo hostibus nostris tam suave exhibitum esse spectaculum; doleo contentionibus et factionibus repletam esse ecclesiam adeo, ut modestia et charitas fraterna vix habeat locum; doleo eodem illo offendiculo adhuc in foedis erroribus papisticisque abominationibus multos detineri. Deus misereatur nostri, illuminet vultum suum super nos et benedicat nobis. Rectissime tu quidem prudentissimeque, spero, ais, fore, ut contentio tempore mitigata brevi omnino tollatur. Idem et ego maxime spero, praesertim cum clarissimus vir, doctor Martinus Lutherus, ad ecclesias Helveticas tam amice scripserit. Certe tantum fuit incendium, tantae iniuriae, tantaque utrinque incussa sunt vulnera, ut non possit illa contritio apud multos mitigari sanarique nisi tempore. Ad redintegrationem interim id praecipue faciet, si tu tuique similes viri docti et primarii nostras ecclesias non abieceritis, si amaveritis ministros ut symmistas et fratres charissimos, literisque nonnunquam salutaveritis amicis, rursus si nos ac nostri vestras ecclesias non contemnamus et amantes vos mutuo amore prosequamur exclusis utrinque delatoribus et sinistris rumoribus. De mea fide et studio erga viros bonos de pietate et literis bene meritos non est, quod dubites. Scripsi praeterita hieme simulque aedidi duos libros ad regem Angliae de verbo Dei et ministris eius contra communes hostes, pseudoepiscopos papisticos, in quibus paucis quidem attigi negotium sacramentarium, sed ita, opinor, ut tibi et piis omnibus displicere non possit. Si enim mea in Paulum aequius consulis, si ea, quae P[hilippus] Melanchton in locis ultimo aeditis scripsit, non improbas, neque praesentia nostra ad regem damnabis. Mihi vero crede, colendissime Osiander, Zuinglium nostrum minime sensisse in coena nihil a fidelibus percipi, nisi nuda symbola panem et vinum, neque simpliciter negasse Christi domini in coena praesentiam, sed crassam illam modo et corpoream. Interim quae vera est et maxime salutaris animae, ex animo agnovit. Caeterum qui harenam ingressi iam feriunt ac certant, nil moderati prope habent, neque illa consyderant pugnantes, quae liquide alioqui vident pugnae spectatores. Rectius ergo hi istis indicare norunt de certamine et gladiatoribus. Sed sit hactenus saevitum et peccatum satis, de caetero curemus, amantissime mi Osiander, ut ecclesiae nostrae in puritate, veritate et sancta pace floreant. Oremus pro invicem condonantes invicem errores et iniurias. Libellus ille tuus de iuramentis papisticis magno mihi usui fuit - id, quod deprehendes in secundo ad regem Angliae libro. Pro isto autem ago tibi gratias, pro benevolentia item et humanitate exhibita ei, quem tibi commendaram. Nunc vero legatos hosce urbis nostrae, viros certe religiosissimos et honestissimos, commendo tibi. Hos, sicubi usus postularit, iuvato apud inclitum senatum vestratem. Bene vale, charissime mi Osiander, una cum uxore et liberis, reliquisque ministris Christi. Tiguri mense Martio 1538. Salvum te volunt Vadianus noster, Pellicanus et reliqui symmistae nostri. Heinrychus Bullingerus
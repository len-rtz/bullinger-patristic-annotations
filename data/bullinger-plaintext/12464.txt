Salutem in Christo Iesu, domino et servatore nostro. Non est dubium mihi, vir ornatissime, quin solicite scire cupias, vivam adhuc necne, hac pręsertim tempestate, qua ubique pestilentię vis viget ac grassatur, quę certe iam duobus annis continuis Colonię multos et senes et iuvenes pręter spem abstulit. Ego interim Colonia abesse malui quam in illo tum vehementi incendio manere atque periculum expectare, non tamen aufugissem, nisi comes quidam apud nos, iuvenis egregie doctus, utpote Gręce et Latine non mediocriter institutus, me ad se evocasset, ubi mansi superiori ęstate mensibus septem ad initium usque quadragesimę. Itaque tandem Coloniam redii fortassis non diu illic mansurus, siquidem idem comes plane optat et vult me posthac apud se diversari commorarique perpetuo. Cui ego illud responsum dedi me per aestatem lubentem apud ipsum demorari, sed hyeme Colonię potius idque propter [causas] quas in praesentia narrare supersedo, quod non magni refert, scias an nescias. Diu est, mi Bullingeri, quod nihil abs te lucubrationum tuarum quicquam aut accepi aut etiam legi. Proinde, si quas proxime transactis nundinis aedi[di]sti, earum, quęso te, me participem facere velis pro tuo more, imo pro tua in me benevolentia. Cęterum, quod vices tibi non reddo, in hoc non voluntas, sed facultas defit, nec certo scio, qua in re tibi vicissim gratificari possim. Iam superest, ut et tu mihi quoque rescribas, qua sis valetudine et quo pacto evangelica doctrina isthic vigeat ac procedat. Utinam tam valido essem corpore, uti isthuc ad vos mihi concedere aliquando daretur! Viderer sane non parum felicior. Bene vale. Colonię ex ędibus meis quinta feria post Letare Hierusalem. Ioannes Cęsarius, ex animo tuus. Ornatissimo ac mira humanitate prędito viro Henrico Bullingero, amico suo optimo et incomparabili. Francofordię ad manum Froschouii typographum apud Tigurum in Elvetiis.
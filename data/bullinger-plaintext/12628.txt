Philips, vonn gotts gnaden landgrave zu Hessen, grave zu Cazenelnpogen, etc. Unnsern gnedigen gruß zuvor. Erbar und hochgelerter, lieber, besonder, wir haben ewer schreiben, so ir an uns gethan, von Heinrichen Thoman entpfangen unnd dasselbige von euch gnediglich verstanden. Haben verordnung gethan, das derselbe Heinrich Thoman sein enthalt bei unser Canzlei haben soll. Sovil aber die kriegssachen betrifft, schicken wir euch hiebey verwart zu, was sich zwuschen uns unnd den vheinden zugetragenn (was auch gott weitter verleihen unnd sich zutragen, wird die zeitt zu erkennen gebenn), wilchs wir euch also gnediger meinung hinwider nit wolten verhalten. Dan, wo wir euch gnad unnd gutts zu erzeigen wissen, seindt wir gineigt. Datum in unserm Veldlager vor Wachingen, am 12. septembris anno, etc., 46. Philips l[andgrave] z[u] Hessen s[ub]scr[ipsit]. P[ro] c[ancella]r[io] S. Bing s[ecretarius] s[ub]scr[ipsit]. Dem erbarnn unnd hochgelerten, unserm lieben besondern Heinrico Bullingero, der heiligen geschrifft lehrern zu Zurch. Was sich zugetragen am 29. augusti 1546Es seint heuttet in der nacht bis inn thawsent Hispanier in des churfursten knecht lager (under des herren von Heidecks knecht) gefallen. Seindt mit weissen hemptern, auff das einer den andern kente, angethan gewesen. Unnd ist uf unser seiten ein knecht oder vierzigk beschedigt und zum theil erschossen. Glaub, daß es mher von unsern aigen leuthen, dhweil es finster wahr, dan von den vheinden geschehen seien. Aber unser fueßknecht habenn sich treflich woll gehaltten, die Spanier widder hinweg gestochen. Hetten inen (wo der vonn Heydeck aus habendenn bedencken es nit so empsig gewehret) nachgefolget und vast aller erlegt. Es were aber nit geratten geweßen, bey nacht sich zu weit vom lager zethun. Aber one allen zweivel seindt di Spanier so schlecht von den unsern nit hinweg khomen, sondern werden auch grossen schaden erlitten habenn, wie man auch dero ezlich uf der malstadt funden hatt. Actum im Veltlager vor Bettenhoven, am 29. augusti anno 1546. Postscripta: Heutet nochmittag haben wir etzlich ding gegen den vheinden besichtigen lassen wollen. Hat sich zugetragen, das wir mit den vheinden zu scharmuzeln khommen, und seindt ir woll bis in achzig erschossen, erstochen und zum theyl gefangen worden. Uf unser seiten aber seindt nit mher dan zwen vom adel geschossen, ainer Melchior Rhaw und der ander Georg Bruch, unnd etwo sonst ezlich gemein gesellig. Hoffen, es soll inen nicht schaden, sondernn sollen wider ufkhomen. Datum ut s[upra]. Was sich 31. augusti zugetragen, 1546Uff denn 31. augusti anno, etc., 46 ist unser anschlag unnd gemuth gestanden, ein höhe vor der veinde lager einzubekommen und es dem veinde so nahe zubringen, das er schlagenn muste. Derwegenn wir es also verordnett, das unsere furwartt des morgens mit dem tag an die höhe kommen, die keyserische wacht dodannen abgetrungenn. Sobalt seind unsere reutter unnd knecht der vorwartt nachgezogenn, ein geschwader unnd hauf dem andernn gevolgt, haben unser geschuz auf die höhe pracht, einenn haufen neben denn andernn geordnett. Inn gleichnus ist der churfurst zu Sachsenn mit seinenn reutternn, knechtenn unnd geschuz auf der andernn seitenn herkommen, das geschuz unnd hauffenn auch gegenn den veinden angeordnett. Aber zuvor unnd eher der churfurst ankomen, sobalt die veind der unsernn innenwordenn, sind gewaltig mit ser grossenn hauffenn herfur gezogenn unnd sich gestelt, als wolten sie schlagenn. Do liessenn wir drey schlangen in sie ghen unnd ward eigenlich gesehenn, das der dritte schoß inn ir ordnung gieng. Sobalt stuztenn sie. Als nu das geschuz je lenger je mehr in sie gieng, thattenn sie sich balt widder zuruck nach Ingolstadt inn ein vortheill, da sie die stadt unnd ire aufgeworffenn schanzenn zum bestenn habenn, also das inenn daselbst nichts abzuprechenn. Also hat der scharmuzell mit dem grossenn veltgeschuz denn ganzenn tag auf beiden seitenn heftig gewereth. Haltens darfur, unser geschuz werde den veinden grossenn schadenn gethan, do aber wir uf unser seitenn, dem almechtigenn sey lob, wenig schadens empfangen haben. Nota: Am erstenn septembris habenn wir von den veinden, so gefangenn worden, die kuntschaft bekommenn, das das geschuz inen ser grossenn schadenn gethan, sonderlich aber under dem welschenn kriegsvolck. Haben auch weiter die anzeig, wan wir gesternn furtgedruckt, wer denn veinden grosser abbruch bescheenn, dann die Spanier und Italianer inn der flucht gewesenn. Wilch nachdruckenn aber darumb verpliebenn, das wir der stadt Ingolstad nit durffenn vertrawenn, dan der keyser ganz hart an der stadt gelegenn, die hinder sich unnd vor sich, sich zum bestenn vergrabenn hat. Unnd ist hiruber zu wissenn, das vonn der gnaden gottes wir noch bisher auf allenn scharmuzeln mit wenigerm unnd die veind mit grösserm schaden darvon kommen sein. Gott geb hinfurtter mit gnaden uf unser seitenn. Datum ut in literis. Den 2., 3., 4., 5., 6. septembrisUnnd dhweil wir gestern den vheinden uber allen angekerten vleis dahin nit pringen noch mit dem geschuz nottigen konden, das er schlagen muste, so haben wir nach andern wegen gedacht. Und derselben heutt, den andern septembris, ein schanz ungeverlich ein thausent schrit von des vheindts schanz ufwerffen unnd unser geschuz darin furen lassen, der entlichen meynung, den vheindt abermaln aus seinem vortheil und dahin zu nottigen, dardurch wir mit ime zur handlung khomen möchten. Und haben demnach mit unserm geschuz also sehr gearbeit, das wir dem vheindt das leger uf einer seitten ein guten theil uffgeschossen, also das sie mit den vendlin, di daselbst heraus gestanden, von dhannen weichen mußthen. Zu dem, das wir auch dem vheindt ire ufgerichte kazen hinweg geschossen. Und ist dem vheindt durch das hefftig schiessen grosser schadt bescheen, aber uff unserm theil sein allein etlich wenig beschedigt worden. Wir habenn auch heutet under sollchem zu beiden theiln jeher gescharmuzelt; in wilchem scharmuzeln sich unser volck wol gehalten, auch sonderlich unsere hackenschuzen auff des vheindts schannz gelauffen. Und haben auch zimlichen schaden gethan. Uns aber seint ezliche pferdt uff unserm theil beschedigt worden. Freittags, den 3. septembris, plieben wir vor dem vheindt stil ligen. Da scharmuzelten unsere knecht den ganzen tag mit einander, doch on bevelch, aber nichts besonders. Da wir nun bedachten, das der keyßer in sollichem grossem vortheil leg, und wir im da nit abbrechen möchten, ward inn rath funden, abzuziehen. Wilchs dan am sonnabent, den 4ten septembris, geschach mit gutter ordenung. Sie unns auch gar nit nachgezogen, ausgescheiden etlich wennig leichte pferdt. Der warden auch etlich erschossen unnd erstochen. Wir zogen den tag ein meil und legerten unns da. Sonnttags, den 5ten septembris, wie wir noch Newburgk zogen und der lager geschlagen was unnd wir schier auch im lager waren und noch funff fenlin reutter hinder uns waren, da zogen die vheindt heruff unns noch mitt 2000 allerley pferden und zwen schuzen zu fueß. Hetten den unsern ein hohe abgetrungen. Die unsern wandten sich und drungen sie wider ab. Daruber warden der vheindt etlich erschossen und erstochen. Unnd da sie sahen, das wir mit etlich geschwader reuttern zu inen druckten, da wichen sie wider nach Ingelstadt. Was sich nun weitter zutragen wirdet, das stehet bey gott. Auch lieber, besonder, als wir am 2. tag septembris den vheind, wie ir das aus unsern euch hirneben uberschickten verzeichnussen zu sehen hapt, so weidlich beschossenn, ist uns seidher des die gewisse kuntschafft zukommen, do wir desselben tags vortgetruckt, das wir was trefflichs gegen dem vheind ausgericht, unnd demselben großen abbruch gethan hattenn; wilchs aber an unser person nit gemangelt hat, sondern ist aus der ursachen bescheenn, dieweil der keyser an der statt Ingelstatt gelegen, unnd di zu seinem vortheil gehapt, haben ezlich dis bedencken getragen, das ime da nit viel abbruch, aber unserm volck woll großer schad vom geschuz het mugenn bescheen, wiewol dasselbe bedenckenn nit von ungutherzigen, sondern denen bescheen, wilchs ane zweivel auch trewlich unnd gutt gemeint. Das habenn wir euch, also des auch ein wissens zu haben, gnediger meinung nit wollen verhaltenn. Datum u[t] s[upra].
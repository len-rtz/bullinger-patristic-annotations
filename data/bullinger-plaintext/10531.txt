Min fruntlich wilig dienst und was ich eren, lieby und guͦts vermag zuͦvor, wolglerter und ersamer her etc. Alß ich hüt zuͦ Winterthur gwesen, ist mich angelangt, wie der predicantt zuͦ Rütty geurloupott etc. Nun ist mir in trüwen leid, daß die predicanten nit bhuͦtsamer sin und, alß ich sorg, hiedurch vil anstoßens entstände, wiewol ich für und für uffsatztt und heimliche pratica besorg, daß vilicht hie mit der zitt einist der frefen huff etwas witers fürneme etc. Nun wirtt von nötten sin, an das ortt ein fromen, tapfern man, der von grund grechtt, und so man den nit dahin tuͦtt, oder einen, dem die münchen widrig, wirtt die sach nütz sölen; dan da kein ruͦw nach frucht sin wirtt. Und diewill ich dan alweg den handel gotz zuͦ furdern, so vil ich gnad hett, geneigt und gar dienstlich sin wöltt, düchty mich, wo man hern Morandy Schmid von Frowenfeld möcht dahin bringen, wer ein groser schick, dan er gwüß ein recht from biderman und in gottes wort wol gründtt unnd vast trüw; dan ich in biß uff das bar bein erckunott. Zudem weis ich woll, daß er den münchen gantz anmuͤtig und angnem sin wurd, und sover eß nit unrecht und wider miner herren satzung langen wurd, wurd ich ein hoch pitt an üch legen von sintwegen; dan er mich erparmt, daß er bi dem bösen Turgöwer vasell sin muͦß. Zudem, wo er dahin komen, ich hofte, der pfarrer zuo Frowenveld och möcht widerumb zuͦkomen und grad an sin statt. Sömlich min schriben welend also gantz günstlichs willens von mir vernemen; dan wo ich nüt sonders hochs vertruwenß zuͦ üch wer, hett ichs lasen bliben. Und üch hiemit dem einigen herren gott befolhen halten, der üch und all üwerm hußfolh ein guͦt, glükhaft jar verlihen welle, mit pitt, min schriben ütz gegen üch bringen mogen. Datum in ill, uff Thome anno etc. 34. Üwer guͦtwilliger diener Hans R. Lafatar. Dem wolglerten unnd ersamen hern Meister Heinrichen Bulinger, predicantt zum grosen münster Zürich, minem insonders vertruwten, günstigen und lieben herren. Lieber M. Heinrich, wie ich disen brieff gschriben, langt mich an in diser stund, wie von etlichen von lendern, Raperschwil oder andern enden söll ein pratik sin mit denen von Gruͤningen, die predicanten in amptt Gruͤningen all zuͦ vertriben. Nun mag ich nüt wüsen, ob etwas dran ald nüt. Es ist mir aber in gheim anzögt worden. Hieruff mogend ir dest fürrer, wo es üch guͦt dunktt, dem handell für stan, und land üch nienan so lieb sin, daß ir üch lasend merken, wohar, dan es übel von mir wurd verguͦt ghan, daß ich es nüt einem burgermeister anzögti, dan es mir von einem kumpt, so es mir selb gsagt. Dem ist es von Raperschwil von einem burger enpoten. Hab ich befolhen, fürderlich den handel gruntlicher zuͦ erkuͦnen. Es sond etlich zuͦ Zürich ouch in der pratik sin. Ducht üch etwas witer nott, land michs bi disem boten wüsen. Datum Thome, der 5. stund angender nacht.
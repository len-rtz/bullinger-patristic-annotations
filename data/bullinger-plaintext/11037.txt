S. Nisi ad vos proficisceretur iam ornamentum civitatis nostrę Ioannes Zviccius valde, optarem superesse mihi et diei et ocii tantum alicuius, quo tecum et cum Theodoro nostro aliisque amicis meis Tigurinis atque Bernatibus abunde literis agerem de omnibus, quę, nisi cavemus, ruinam reipublicę christianę olim edent ingentem. Nunc abeunte ad vos illo et nobiscum eadem tenente ac sentiente occupationibus aliis me permitto. Audietis, quam sit nulla cessatio fratribus quibusdam bonis, sed nimium officiosis in sarcienda nihili concordia, atque utinam nihili, Bullingere, et non etiam exitiali, si exitum respicias. Unum hoc Helveticis ecclesiis opto, ut sint et sui similes et neglecta omni superstitione pergant unanimes esse in ea concordia, qua cohęrent ex animo christiani. Libertatem vestram, mi Bullingere, tuemini, res integras servatote, ne ex alio in aliud discrimen exponamini, providete. Nemo vos iure pellet, nemo VI adiget ad ea, que non proprie sunt de natura syncerioris christianismi. Ad hoc autem vos inque primis Theodorum exhortor, ne quas pręcipitetis editiones in eos, qui nostro spiritui adversa moliuntur, si homines sint in cęteris Christo non adversi. Plane contemptu atque odio pergendum est non in personas piorum, sed in ipsum vicium assumpto. Plus mansuetudo et tolerantia commendabit causam vestram hanc quam ullę contentiones, et pręfractorum instituta impediuntur neglectu, irritationibus promoventur, si locum inveniant. Quod dignatus es Zvicciorum et meam familiam honore commentariorum tuorum in epistolas Paulinas, et iucundum est et meretur gratiam. Theodori venustissimum carmen compensavi nostris utcunque musis; eas tamen hodie ad illum ablegare distuli, dum, si eas perspexero, magis ornarentur. Pelicanum cupio salvum esse omnesque vestros. Audio Hessum Davidis psalmos versu elegiaco edidisse; quę num apud vos extent, cupio cognoscere. Vale, honorifice Bullingere, et me civitatemque nostram cum tuis amore mutuo prosequere. Constantię, 18. maii 1537.
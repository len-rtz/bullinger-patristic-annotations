Salus et vita per dominum Iesum, etc. Literae tuae 19. huius mensis datae hodie mihi redditae sunt per tabellarium hunc publicum, qui intra duas iterum discessurum se dicit horas. Volui ergo pauca haec ad tuas respondere. Non enim opus repetere omnia ea, quae iam binis literis ad te copiosius intra aliquot scripsi dies, quarum utrasque interea te accepisse spero. Sicut ergo in illis scribi, ita se adhuc res habet. Magnus inter divites tremor. Vulgus eorum impatientissime fert fugam, ita ut nihil in praesentiarum magis quam vulgi metuam impetum. Imperator 22. iunii legatum habuit coram senatu nostro, qui valde conquestus est nomine caesareae maiestatis, quid sibi velint apparatus illi urbium bellici, cum tamen nullam hactenus senserint eius inclementiam; rogare itaque se, ut desistant et quieti sint. Sibi enim quosdam imperii principes hactenus inobedientes in animo esse in obedientiam redigere. Urbibus eum omnino bene velle. Praeterea propter religionem neminem se velle affectare. His et similibus dolis nostros voluit placare, sed senatus noster, qui, quid subsit, olfacit, pergit munire urbem militibus. Castra extra urbem parantur subsidiariis. Populus vulgaris fortis est omnino, sic et concionatores plaerique. Ago autem tibi, mi pater, gratias maximas pro doctissima illa paraclesi. Praestabo me virum christianum, Helvetium et, quam possum, praebebo me exemplum fortitudinis et animositatis omnibus. Pugnabo indesinenter invocando nomen domini, qui est turris fortitudinis nostrae, speroque confudendos et lacerandos esse, qui lapidem hunc oneris levare conabuntur, quorum forte tandem implebitur iniquitas. Quodsi vero quid patiendum propter nomen domini, sit nomen domini benedictum. Si enim hactenus bona suscepimus de manu domini, mala autem cur non sustineamus? Domini sum, sive vivam, sive moriar. Ille mihi vita est et mori lucrum. Non itaque me quicquam movent hae turbę. Dominus hunc in me conservet spiritum! Scio nobis in mundo nihil expectandum quam afflictiones; laetor autem et exulto in eo, qui vicit mundum, sciens, quod merces nostra copiosa futura sit in coelis. Adiuva autem tu nos una cum reliquis fratribus praecando flectere deum, ne tradat haereditatem suam in manus impiissimorum horum idololatrarum, ne forte dicant: ’ubi est deus eorum?’, sed ut ostendat, quod ipse solus sit deus et praeter eum non sit alius. De Helvetiis miror, quod nihil scripseris. Scio enim nostros eorum implorare opem suppliciter. Credo profecto caesarem mutaturum consilium, si audiret eos nobis auxiliaturos. Hortare ergo, ne desint his, quorum etiam ipsos pessundaret interitus. Vale meque cum omnibus piis domino per preces tuas commenda. Salutant te d. Bernhardinus, Musculus, Cellarius et Heldius iam mecum coenaturi. Saluta vicissim fratres omnes et socerum meum, quem, ne nimium pro nobis sollicitus sit, hortare, cum is, qui optimus maximus est, pro nobis sit sollicitus. 25. iunii anno 1546. Ioan. Hallerus tuus ex animo. Clarissimo viro d. Bullingero, Tigurinae ecclesiae fidelissimo doctori, domino suo colendo, m. Heinrich Bullinger.
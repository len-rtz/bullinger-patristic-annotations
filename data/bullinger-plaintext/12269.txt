Hermannus Aquilomontanus d. Henrico Bullingero, praeceptori suo, s[alutem] d[icit]. Gerardus thom Camp, magne spei iuvenis, gratulantibus omnibus ad nos rediit. Speramus enim ecclesie domini fidum ministrum. Is nobis vestro omnium nomine p[lurimam] s[alutem] dixit, sed quia literas illi commissas ob sarcinulas nondum advectas minime accepi, cogor tibi scribere, que occurrunt, praesertim cum Samuel Pellicanus (studiosus et pius iuvenis, si stimulos optime nature addiderit) hinc solvat ad sua. Scripsi per reverendum d. a Lasco, episcopum Phrisie Orientis, cuius aliquam feturam vidisti; maiora, spero, videbis. Spero te accepisse per d. Coloniensem Gerardum a Westenberch. In iis vos monui, ut modestiam in conatibus vestris servaretis; sed exierunt libelli, antequam monita nostra acciperes. Sed gratie deo, qui vos modestiores reddiderit! Legi et relegi, nec satis confessionem vestram legere possum, quam filiis meis in nostratem linguam versam sepissime in mensa legendam tradidi, presertim 12 articulorum expositionem. Quam legendo exilii! Insuper deo gratias egi de illustratione veritatis ecclesiae facte. Ceterum per Christum moneo, ut modestiam in omnibus hucusque servatam retineatis. Accepi d. Lutherum vobis responsionem parare. Itaque memores volo et vos homines esse et labi posse, et hominorum proprium teste Zwinglio errare, nec in doctis alia dona ob hunc errorem abiitiatis ac contemnatis. Quis enim hominum absque labe? Modestia vestra plures allexit et libri passim a piis desiderantur; nondum copia advecta, itaque plures uno libello utuntur. Mecenas meus ita raptus est vestra confessione per Gerardum missa, ut libellum multis aureis nollet (si aliud exemplar ad manum non fuerit) commutatum. Gaudent omnes pii, cum quid e Tiguro offeratur. Aliquam spem de anabaptistis in pago nostro concepi, postquam humanitate quadam in eorum amicitiam me insumo et ea occasione Christum offero. Redduntur mitiores et contiones sensim audiunt. Insuper institui reliquum vite offitio dare, et hodie istam, cras illam domum invisere et e re oblata occasionem colloquii sumere, ut sic quid seminis relinquatur. Hoc modo plus commodi quam publicis contionibus facturum me spero. Doleo, charissime, tantum temporis me dormivisse in offitio pastorali, cum sentiam pro ovibus commissis Iesum Christum dominum, meum servatorem, sanguinem suum effudisse et mortem oppetiisse amaram. Plura, cum literas tuas legero. Vale, charissime amicorum. Emde, Bartholomei feriis. Scripsi simmistis tuis, viris spiritualibus. Precor, boni id consulant; quod quidem facient, si tua interpretatione mihi apud eos adfueris. Tuus, quem nosti. Optimo viro d. Henrico Bullingero, Tigurine eccles[iae] pastori vigilantissimo, suo in Christo fratri.
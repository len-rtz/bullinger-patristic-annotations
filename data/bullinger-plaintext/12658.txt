Ersamer und wolgelerter, günstiger, lieber herr, min fründtlichen gruß und gantz gutwillig dienst zuvor! Lieber herr, üwer fründtlich schryben zusampt der nüwen zytung, so ir mir zugeschikt, hab ich empfangen und die zum teil mit fröiden gelesen, gutter hoffnung, der herr gott werde die sinen fürrer umb siner eren willen gnedeklich bewaren und erhalten, dann sich wol zu versächen, so dem keiser gegen disem frommen volk gelingen, wie er und sine anhänger so tyrannisch und unerbarmklich gegen innen handlen wurdent; zu dem, das sich wol zu versächen, wie es ein gestalt gegen uns wurd überkommen. Dannenhar wir billich den herren gott ane underlaß anruffen soltent, das er dise fromme lüth gnedeklich von disem tyrannen behüten welle, damit sy imm nit zu erbarmen werdent. Demnach, lieber meister Heinrich, dank ich üch üwers flißigen zuschribens, ouch des fründtlichen erbietens, so ir gegen mir gethan, mit flyßigem erbieten, so ich üch und den üwern fründtschaft und guts könte erwysen, welte ich fürwar gutwillig erfunden werden, mit früntlicher bitt, so etwas wyters käme, wellent mich desselben berichten; begären ich umb  üch früntlich zu gedienen, üch hiemit in den schirm des herren Gottes befellende. Datum zu Kiburg, uff den 6. tag octobris 1546. Üwer gutwilliger diener Bernhart von Cham. Dem ersamen und wolgelerten meister Heinrich Bullinger, pfarrherr zum großen münster zu Zürich, minem lieben herren und guten fründt.
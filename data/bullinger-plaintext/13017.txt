Freuntlicher, hertzgeliepter herr und bruͦder, ewer bruderlich schreiben hab ich zuͦ danck empfangen. Hoff, euch mein jungst schreiben auch wol zuͦkommen sein, desgleichen das davor, sampt den funff batzen. Ewer getruwe warnung nemmend wir gern an. Wellten nichts lieber noch hertzlicher, dann das wir allso beleyben kondten. Obs aber gesein möge oder werde, waist allain der barmhertzig truw gott. Der muͦsß mitt sondern gnaden ob uns halten, oder ich sorgen, wir muͤssind ouch in bengel beyssen und thain, das unß beschwerlich seye, ob es glichwol vor gott verantwurtlich sein möchte. Ach, bittend und bettend fuͤr uns sampt ewer kirchen, das unß der herr gnedigklich erhalte! Der kaiser ist noch nitt gen Augspurg kommen, sonder den 18. iulii noch zuͦ Nuͤrnberg gewesen. Der reychstag wirt usgeschriben, wie ir melldt, dann das ettlich sagen gen Spyr, die andern gen Regenspurg, dann zuͦ Ulm und Augspurg stirbt es etwas an suchten. Was die handlung diß reychstags sein werde, wurt man bald gewar. Kann aber nitt besser sein dann der vorigen; aber zuͦ besorgen, das letst werde ymmer das ergst sein! Der herr seye unß gnedig. Der kaiser urlobt das kriegsvolck ymmer vornenzuͦ, das man gentzlich acht, er wisse wol, wie er mitt Franckrich, Turcken und allenthalb stande. Aber Franckreych und Engeland sollend nitt wol zuͦsammen sechen, und schütt man öl in das führ, das es dest grösser und heller werd. Kaiser soll vyl knecht schicken, die unruͦin Napleß ze stillen. Es wirt her geschriben und kompt sonst ouch die mähr, der Turck solle Pressburg erobert und eingenommen haben. Ist aber noch kain grund. Wir habend verschines donstags zuͦ vier uren gegen tag ain grausame, erschrockliche brunst hie gehapt, die gott mitt sondern gnaden und wunderbarlich hat zergehn lassen. Ist in ains sattlers huß angangen, an ainem  gar sorgklichen ort. Sind ain hauß oder sechse verbrunnen, aber vyl, vyl huser angangen, die man aber erreddt hat. Es was ain wynd. Wa derselbig nitt abgestanden, were es ubel ergangen, oder were diß brunst gegen nacht wie gegen tag angangen. Unser volck hat sich gar dapfer und waidlich geprucht, aber so gar abgemerglet. Weren die nachpuren nitt kommen, hettends die unsern nitt erharren mögen. Es sind all nachpuren zuͦzogen: Die Turgöwer, die von Zell und Merspurg, ouch der comethur usß der Maynow. Die frommen Turgöwer habend sich nun gar waidlich gehalten. Dem herren seye lob in ewigkait! Der behuͤt unß gnedigklich vor dem hellischen und ewigen fuhr. Der herr Schärtlin empeut euch alles guͦts. Marcell ist zuͦ Baden. Gruͤtz ewer liebs hausgesind sampt allen herren und guͦten frunden. Die unsern empietend euch vyl dienst, guͦtz und gruͦtz, sonderlich mein lieber bruͦder und vetter. Bittend gott getrulich und hertzlich fuͤr unß! Datum den 26. iulii 1547. Carmina illa Latinogermanica nescio, an mittere nunc possim. Ioachimus Rheticus heri describenda accepit. Si nunc mittere non licebit, proxime inde nuncio certo remittam. Domino Heinricho Bullingero, amico suo summo. Tiguri.
Gott mitt unns. Amen etc. Min herr, gelieptter bruͦder, us beger mins hernn doctor von Wadtz und andrer etc., och us miner pflichtt gegen m[ine] g[nedigen] h[erren] von Zürych etc., dissen handel hernach luttende üch in trüwen zuͦzeschriben, damitt ir minem sonder günstigen, lieben hernn burgermaister Roysten berichtten, ob villichtt die sachen anderst furkämen, dann hernach lutende, zuͦ veronglimpfen, wie dann Wyler ard ist, nitt globen geben, sonder die warhait, und was sollich fürnemen bringen mugen hette, hier inn bedenckenn, alls denen baiden ain guͦtte, frome statt insonders getruwtt. Ermessend die sach, was sorg etc. Ittem es ist von dem aptt von Santt Gallen oder den sinen gen Santt Fyden, in sinen grichten vor der statt Santt Gallen, dryg sontag uff ain andren angesechen worden ain schencky von allen gotzhuslüten, zuͦ eren im oder ander, und die gricht tailt uff jeden sontag. Doch vor dissem sontag nach dato sind ain ersamer rat in der statt ettlich tag vorhin gwar worden (onangesechen sy vorm handel darum nie ersuͦcht) und habend ain ratschlag gethon: So verr die kämend, alls es by 500 gwaffneter mannen troffen, dem burgermaister befolt, uff das, alls sy komen wurden und im hoff dess aptz herus glassent, ain rädly zuͦ schlachen alda irm g[nedigen] h[errn] und conventt zuͦ eren, sy dergstalt nitt herin zuͦ lassen, sonder inen anzuͦzaigen, so sy kämend, das man sy gernn durchziechen lassen, doch ain gericht oder gegny nach der andern; man verseche sich och nichtz dann guͦtz. Alsso ist niemand komen bis sontag dess tags, als sy durch wellen. Hat der hoffmaister und cantzler den inziecher zum burgermaister geschickt und im erschaint, sy wellent also komen (und nit begert, ob ers gonnen welle). Er dem botten die antwurt geben wie oblutet, der sich ain rat entschlossen, im och fürghalten, dem botten, als das gschray, das villicht etlich tangrotzen tragen wurden, weliches der bott verantwurt hat: "Ob gott wil, nitt." Alls man nun nitt gewist, ob sy sich der antwurt, also durchziechen und kain rädly zuͦ machen, och jedy gegny sonders, benuͤgen lassen wellen, und sich doch das volck etwan wit vor der statt ussen gesamlet, by welchen der cantzler mitt ainem guͦtten schlachtschwert, och der vogt von Oberberg im fordersten glid zogen, und andre amptlüt ettlich, zuͦ gwarsamy, jemand zuͦ tratz, hat burgermaister von Wadt den alten, och underburgermaister zuͦ im gnomen under das tor und da dannen den stattknecht zuͦ dem cantzler und volck ushe geschick, ain cantzler uff früntlichest erfordern, ob sy sich der antwurt bewilgung ains ratz benuͤgen lassen. Daruff der cantzler selpst sim schlachtschwert hinn gangen zuͦ den dryg burgermaistern zum tor, die offen gsin, dem also abermals ains ratz bewilgung erofnet, mitt beger, daby zuͦ bliben und sich benuͤgen lassen. Daruff der cantzler gerett: "Lieben hernn, wir sind dess rättig worden, samptlich mitt ainandren in den hoff zuͦ ziehen, darinn ain rädly zuͦ machen, m[inem] g[nedigen] h[errn] und dem convent zuͦ eren (wie wol der apt nitt da gesin ist), doch uns dess verainbart, daß wir uns nitt kains wegs trennen lassen wellend; daby man sich aber alles guͦtz versechen sol." Daruff im geantwurt, by gethonem bewilgen dess ratz zu bliben, wie wol sy beduren haben, daß sy sich hier inn der statt nitt wilfarn noch benuͤgen lassen; wol vermaint, nitt irs sins etc. Uff disse antwurt redt der burgermaister witer: "So megen ir wol uff dem graben um statt ziechen." Daruff cantzler redt: "Nain, das wend wir nitt ton, sonder wend den nächsten uff den berg in m[ines] g[nedigen] h[erren] gricht ziechen gen Sant Fiden." Aber sy zugend da har bis zum thor, den cantzler mit dem schlachtschwert forder. Schluͦg also bim tor umhe uff dem graben. Och in stille ghaim, zuͦ guͦttem, habend och der rat 200 man in ire hüser potten, gerüst, sampt 4 stuck büchsly geladen, wo sy gwaltig hierin weltend, alles wol gerüst, bis alle burger dess och innen wurden und sich gerüsten mochtend. Sy sind och so noch zum thor zogen, daß der burgermaister Franzist Studer selb 14 büchssenschützen zuͦ im beruͤft in yl under das thor, die ir büchssen geladen ain jeder, alsso erwart. Gott syg lob, zuͦ guttem gwent. Item uff nächst sontag, ist die sag, komentz zuͦ Roschach zuͦsamen. Ittem uff sontag och montag ist vil sir räten, och von Wil alhie ingriten der hoptman. Item der ist och hie gsin von Schwytz, Jacob An der Rüty, welcher in Sant Gallen sach ain spruchman gsin by maister Haben. Item der apt redt am sampstag in die statt; des tags wider hinus etc. Item es hat ainer von Thal us dem Rinthal (Vogt Brulisowers son, dess aptz rat) mitt dem stattaman von Sant Gallen zuͦ Lindow im wirtzhus frischlich ain koff geben, villicht nit ghaiten von dem us dem Rinthal, ain wingart im geben um 600 lb den[ar] Sant Galler werig, wenn man zuͦ Sant Gallen in der statt mess hab, im zaln etc. Ittem der münch, so jetz im closter Sant Gallen predigt (ist, als gwiss ist, durch den messner für ain rat tragen), ja der statt kilchen Sant Lorentzen, zum messner komen und mitt mer worten grett, da well er oder man werde in jars frist mess in der kilchen halten. Was fräffels mögen ir bedencken etc. Item den ainen brieff kompt von Nürmberg, gebend maister Andres Gässler. Alhie im Rinthal was spater winbluͦst gsin; fast abgfallen. Ich fürcht fürhin me, wie es by üch stand. Was ir zittung habend, schribend uns. Von Nürmberg ist nicht nüws. Dann man achtet, das von Angsterdam syg war, laider. So ich zuͦ üch kom, hab ich mitt üch min sorg zuͦ reden. Gruͤtzend mir minen lieben hern nachpurnn, hernn Rösten, vor ain uns baiden üwer gantz hus, maister Kasparn, Rordorffem. Sagen im, daß er das blaw garn, welches ich [...]en hie lassen färwen, by Gebhart Bronner nem; ich habs in sin fässly gschlagen und [...]en och zuͦ wissen thon. Mich blanget zuͦ üch hinn, Hans Müllern, sin volck etc. [...] Habenn. Die Rintaler und ander sagen warlich vil guͦtz, och vil mitlidens von im [...]lb, das sagend im und danckend im, fümämlich och der prediger us dem Rinthall. Gott [...]alte inn. Actum S. G[allen], yl, uff zinstag vor Johanis Baptiste anno 35. jar. U[wer] williger a[rmer] Hans Vogler zuͦ S. Gallen. Ain min insonnders gelieptten hernn und fründtt, M. Hainrichen Bulligemn, zuͦ aygnen hannden.
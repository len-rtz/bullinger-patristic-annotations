S. Accepi tuas omnes 17. iulii, posterius scriptas mane ab Hugwaldo, vesperi scriptas prius a Burchero. Summarium papę crudeliter me divexavit. Audent homines desperatissimi nomen domini, dei nostri, quem obpugnant, in os sumere. Valeant ac pereant! Epistola ad episcopos et abbates, quos ecclesiam nominat Helveticam, ut est secura et imperiosa (tanquam non sit scrupulus in corde bestię, qui ipsum vel tantillum maceret, et credo ego facilime conscientiam lepra mortuam esse!), non ergo mirum eum sic scribere, sic agere. De revocandis militibus audio decretum esse. Utinam dominus immittat animos, ut nemo obtemperet! Causam habent bonam, honestam, divinam, contra quam mandantibus non est, meo videre, obsecundandum. Si quid spei concepissent de nobis civitates, revocatio casura esset non feliciter, nisi forte sint, qui sic animos gerunt contra Helvetiam, ut omnes gerunt cęsariani. Illudunt nos, contemnunt, execrantur, verbis et cantionibus turpissimis contaminant. Aiunt: „Die Schweitzer sind in Picardei zogen. Si hand vil großer kuͤusgsogen. Demnach sind sy da imen gstorben. Ist menge kuͦ zur wittwen worden.“ Inter pocula more suo et hodie faciunt: „Ich bring dirs uff einen, zwen, dry Schweitzer. Wie wilt dem ersten thuͦn? Wie dem andren? Wie dem dritten?“ etc. Summa: Contumeliarum eiusmodi non est finis. Circa Friburgum hęc sunt frequentissima, et illorum principi nostri gerunt morem! Si victoria ad istum inclinarit (quod dominus avertat), quid putamus ex tam immani contra nos sequuturum odio? Nec ipse, si vellet, prohibebit - sed non volet animus insolens, impius ac ambitiosus. Scripsi ad M. Heinrichum Lüti obiter, ut fratres et ecclesiam hortetur ad preces pro concordia Helvetiorum in hac causa. Illam enim si obtinuerimus a domino, non est, ut timeam. Si non, vereor actum esse de nobis. Narrabo historiam, quam heri accepi, certo quidem expositam et verisimiliter. Dubitare cogor tamen de veritate. Author est filius civis nostris, hospitis signi Corollę, qui Constantię dicit se vidisse tabellarium, qui literas ea de re adtulerit. Papa misisse dicitur ingentem vim auri ad hoc bellum. Venisse autem eam summam Landsbergum usque (credo Landsbergum vocari). Id quod, postquam Schertlius rescivit, eo loci cum omnibus copiis festinavit et oppidum cinxit adiectis, quod habeant hospites et aurum. Illos si dederint, tutos fore; sin aliter, vim se tentaturum et illaturum. Negarunt oppidani primo se quicquam habere; principem suum pacatum esse; petere igitur, ut abeant. Responso audito mox adduxit bombardas et ita per totam noctem sine intermissione oppidanos perturbavit, ut sublatis manibus peterent pacem, se daturos omnia, quae habeant. Oblatum is accepit et discessit in pace. Aurum dicitur vectum duobus curribus: 30 donen golts und ettlich tusent ducaten. Hęc, ut accipio, scribo, etc. Vale cum tuis et Gvalthero. Si quid habes certius, significato. Ex Inferiore Germania ne gry quidem. Basilieę, 23. iulii anno 1546. Tuus Os. Myconius. Certum est Wirtenbergensem ducem vocasse ad se fratrem suum Georgium. Et putant sui, quod praepositurus sit ipsum exercitui, quem collectum fovet. Dominus tueatur ecclesiam suam et verbum suum exire faciat in omnem terram ad ipsius gloriam! Amen. D. Heinricho Bullingero in domino suo.
Gratiam a domino. Quid sentiamus de explicacione sacramenti Basileę proxime a vobis conscripta, hodie dominis nostris, hoc est senatui populoque, respondimus, videlicet tuto a nobis recipi posse per omnia, nihil plane in ea esse, quod mutatum velimus. Petivimus praeterea, ut, quod Basileam responsuri, Tigurinis vobis nuncio publico signifficare velint, quo, si fieri potest, unanimi responsione consentiamus. Hanc ob causam praesens nuncius ad vos transmissus est. Eorum vero, quę Basileam scribunt, hęc summa est: Non visum esse nobis exposicionem hanc Luthero esse offerendam, quod hactenus negocii omnino nihil cum eo quodque ecclesias nostras Helveticas ne verbo quidem dignatus sit, sed per Capitonem et Bucerum arbitros omnia tentata esse, quibus et hanc formam mittendam censeunt[!]. Qua si inter nos concordia sanciri et firmari potest, erit gratissimum; quod si minus, post hac amplius pro concordia ineunda se non quicquam tentaturos, imo negocium summo illi deo maximo comissuros atque, de sacramentis ecclesiasticoque ministerio quid sentiant, scripto publico toti mundo exposituros. Hec, inquam, est responsio, quam Basileam mittunt. Ad hęc opereprecium ac necessarium esse videtur, ut legatis ad regem Gallorum propter exulantes ablegandis comittatur, quo fidem nostram confessione Latina nostra Basileę concinnata scripto offerant verboque hanc coram exponant, ut semel, quid credamus, vel audiat saltem, quod alias propter rasos, quibus subinde est circumdatus et stipatus, non potest. Postremo spectandum erat, ne Constancienses in negocio eucharistiae a nobis segregarentur. Et hanc ob causam spero nostros Basileam diligenter scripturos. Hęc sunt, quę vobis nota volui. Ob negocia non potuit praesens facinus citius transigi. In domino valete, charissimi fratres. Bernę, 29. novembris anno 36. Salutate Bibliandrum, Bellicanum et fratres omnes. Salutant vos omnes fratres. Megand. totus vester. D[ominis] Bullingero, Leoni, ecclesiastis Tigurinis tum piis tum vigilantissimis, fratribus suis charissimis. Zurich.
S. M. Matthię Zellii defuncti vidua ad venit vos, et pia et sancta mulier, si forsan aliquam doloris sui remissionem inveniat; hac enim in parte a carne valde vincitur. Sic enim deus magna ingenia et magnis donis praedita humiliat nonnunquam. incredibile huius studium est in minimos et adflictos Christi fratres. In eo autem, quod impatienter fert suorum desyderium et quod in eo mirabiles sibi culpas tribuit, nimium homo est. Verum sic tentat dominus. Vos illam hic fertote patienter et consolamini. Amore viri defuncti, certe synceri et fidelis Christi servi, non fert omnia recte, sicut nec nostrum aliquis in simili casu officium suum semper praestat. Eam vobis habete commendatam. De Argentinensibus potest illa narrare, quę equidem non possum scribere. Hoc unum tamen dicam legatos eorum Augusta rediisse et adtulisse talibus edictis finita comitia, ut nihil sit reliquum quam animam pro Christo perdere, ut invenias eam apud Christum aut perdere eam in ęternum, si vivere libeat, pro antichristo. Philippus genus doctrinę, quod hactenus exposuit pro virili, tuebitur auxiliante deo pertinaciter. Habeo verba eius; sed nunc non sunt ad manum; alioquin descripsissem. Valete in domino cum vestris et fratribus omnibus et fortes estote. Vivit Christus enim et de suis mox capiet vindictam. Basileę 16. iulii mane, fere priusquam surrexissem, anno 1548. V(ester) Myco(nius). D. D. Heinricho Bullingero et Cunrado Pellicano, in domino suis.
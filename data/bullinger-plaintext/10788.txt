Min früntlichenn gruͦß und alles guͦtz etc. zuͦvor. Günstiger, lieber Meister Heinrich, wie ir mir nechstmals geschrybenn, ob mir neisswas nüwer gloubhaffter märenn zuͦkämint, das ichs üch wetty lassenn wüssenn, da ist mir sydher nüt kummenn, wann gestert sind mir dise nachgende mär von Bern wordenn, derenn inhalt ich üch guͦter meynig zuͦschicken vonn wort zuͦ wort, wie nachfolgt, ein missiv, mir zuͦgschickt etc., lutet also: "Min früntlich gruͦss und alle guͦtwilligkeit zuͦvor. Günstiger, lieber herr und bruͦder, wiewol ich, als ir wüssend, mit vil gschefften beladen, wil ich dennocht in kurtzer summ uff üwer begerenn nit verhalten, was nüws mir sydherr üwerem nechsten abscheid zuͦkhommenn, namlich: Die Wallysser hand sich mit minenn herrenn im veld aller dingen vereinbaret, nemend dem hertzogen etlich lannd in ummb Sant Morytzenn Des sind m[in] h[erren] zfriden. Ursach irs handels ist, das inenn der hertzog etlich saltz nidergworffen. Das übrig lannd vonn Morsee bis zuͦ der Clus und der andrenn sytenn des sews ist alles m. h. Die Clus hand die unseren angfangenn stürmenn unnd die vyend genötiget, sich uffzegebenn. Die unsern wolten uff Camrach züchenn, so fart aber der küng vonn Franckrich mit einem züg uß dem Delphinat dohin und mit einem anderenn volck in die Bresß, willens, dem hertzogen das bad zegesegnenn und die ort inzenemenn, darnach in Meyland zezüchenn. Die 5 ort beladent sich unser nut, weder thedings noch andrer wyse. Got schickts als recht. Die andren Eydtgnossenn sind hinyn geritten; habenn sich m. h. nüt erbotten noch inglassen, sonders inenn den handel heimgsetzt, zeryten oder nit etc. Die von Fryburg sind 2000 starck gerüst, Remund, Rua und etlich ander fleckenn mit gunst und willenn miner herrenn inzenemenn, und hand sich erbotten, minenn herrenn Iverden zelassenn, des m. h. wol benuͤgig. Also sind Wallis und Fryburg ouch im bad. Die 5 ort möchten wol gedencken, es sye ein seltzamer handel, des sy sich nit versehenn hetten. Es gat mit krüterenn zuͦ, die sy nit kennind. Got ist meister, der git fründ und vyendt noch sinem gfallenn. Der küng vonn Franckrich het dem keyser Meylandt fründtlich abgfordert. Ist im versagt; doruff der keyser und küng gerüst, je einer den andrenn usszemachenn. Got schirmpt die sinenn und brucht diser stund die fürstenn der welt und verachter sines namens zuͦ unser wolfart; im sye lob. Amenn. Wo sich Yverden nit uffgebenn, werdenn m. h. mit den landtgrichten unnd grossem gschütz darfur züchenn. Sunst stat aller handel vast wol in gottes hand; der sye uns furhin wyter gnedig zuͦ besserung unsers zytlichenn lebens und dem ewygen etc. Vyl lüten meynend, die Wallysser und Fryburger wellind gfärd bruchen und untrüw an uns sin, ein schyn der fründtschafft erzeigenn uff prattica und uffsatz. Ich kan in mir die meynig nit findenn; acht ouch, ir begird uff land und lüt, eer, gyt und pracht trybe sy, nach unserer wyß, aber unglycher bewegung, dem hertzogen sin land zenemenn. Ist untrüw darhinder, so fuͤge es got, das sy irenn herrenn nach gmeinem sprichwort schlache. Datum in yl, 18. februarii 1536. U[wer]guter fründ und williger bruͦder Niclaus Zurkindenn. Her Berchtold ist nach ser schwach, aber nit tod." Wyter, lieber Meister Heinrich, bitten ich üch, das ir (wie ir üch denn in üwerem nechsten schrybenn erbotten) mir die handlung, so die glerten zuͦ Basel miteinander gehept, uffs kürtzest in einer summ gschrifftlich berichten, ouch das ir mich eigentlich lassend wüssenn, was des hertzogen vonn Saffoy anbringenn an unser eydtgnossenn vonn Zürich gsin, ouch mit was antwurt abgefertiget. Auch so bittenn ich üch, das ir üch so vil demuͤtigint und mir 2 huͤt kouffind uff die form, wie ich üch ein visamy ingschlossenn, eins umb die wal spytzer den das ander, mit finer, reinenn, suberenn wollenn, aber einfalt und liecht. Dann miner herrenn ratschryber mir darumm gschrybenn, und kan ich selb yetz nit von huß kon; ich wet sunst selb überhin gen Zürich sin und sy selbs kouffen. So wil ich üch das gelt, was sy kostent, mit trüwenn wider schickenn. Und was üch nüwer warhafften merenn zuͦkommenn, lassend mich wüssenn; dessglichen, was mir zhandenn wirt, wil ich üch ouch berichten. Nit me, dann got halt üch in siner huͦt, und gruͤssend mir Meister Löwenn und den vogt vonn Kyburg, dessglychenn, wer üch lieb sye. Datum zuͦ Lentzburg uff den 22. tag hornungs im 1536. jar. Ü[wer] guͦtwilliger Sulpitius Haller obervogt der graffschafft Lentzburg. Dem eerwirdigen und wolgelertenn Meister Heinrichen Bullinger, diener des worts unnd der kilchenn in mererem Zürich, minem günstigen, liebenn herrenn.
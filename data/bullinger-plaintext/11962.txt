S[alutem] p[lurimam]. Responsionem tuam, Bullingere insignis, in Coclei evomita, quam mihi comunem esse voluisti, Pellicanus tutissime transmisit. Quis erga me sis, abunde testatus est; non possum non, ut ingratitudinis evitem vicium, gratias agere, quod incognitum adeo perhumane tuorum numero esse voluisti. Quid retribuam, plane nescio; candida sola superest mens, quam tibi devovere duxi. Hanc, oro, suscipe, hoc tibi de Merbelio, quod de sincero potes, persuade, non te fallet. Quam pii propter Christum persecutionem hic patiuntur, Pellicano aliquantulum discurri; huiusmodi vero technis solum imbecilles et meticulosi arcentur, solidi vero neutiquam. Eam aliquando saeviciam deus perdet. Christiani enim est hominis quamcunque adversitatem forti animo et pacienter tollerare, in solo Christo firmam spem fiduciamque reponere, illi vindictam ut retribuat dare. Spero etenim huic tragoedie deum prope diem finem impositurum. In commitiis Spyrensibus ad eum portum rem deductam audio, quod fere pontificii, et quicquid Babiloniae adheret, desperarint, quod manibus pedibusque iam diu effugerint, diutius non potuisse evadere; ut butirum ad solem sic ipsi liquescent. Potens verbum suum adversus etiam omnes inferorum portas conservabit deus. Paucis hec accipe et Merbelium, ut cepisti tuo albo inscribere, habeto commendatum. Si quid est, quod tui causa hic possum, impera, re ipsa Merbelium cognosces. Theodoro Bibliandro salutem ex me dicito meque illi commenda. Deus ecclesiam vestram conservet candidam. Vale in Christo. Mediolani, 18. maii 1544. Obsequentissimus Pe. Merbelius. Insigni theologo, Tigurinae ecclesiae praesidi d. H. Bullingero, domino et amico candido et observando. Tiguri.
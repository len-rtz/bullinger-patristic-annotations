Min früntlich gruͦs und alles guͦcz zuͦ for. Lieber Meyster Heinrich, über früntlich schriben han ich wol verstanden. Uf das füeg ich üch ze wüsen, was ich üch er und guͦcz könd bewisen, wet ich als minen sünder lieben herren bewisen als der über. Lieber Meister Heinrich, lan üch wüsen, wie ier gern zuͦ mier weren von wegen des handels an trefen das meittli, ist nyt an. Ich wirt jecz Heinrich Lochman schriben das er jecz uf mitwücken, am 26. tag dis manet, bi mier zuͦ Lenczbürg nacht erschynen sol; dan wier jecz sin handel went machen von wegen siner husfrow. Doch wirt ich im ein eigen botten sicken. Wen dan üch dar an wil gelegen sin, das ier dan ouch kement. Was ich dan guͦcz kan handlen in dem oder ander schachen, wil ich der über sin. Von des Franczzosen halb hand mier min herren nüt noch geschriben, weder das si im welent bas gen oder nit. Nüwer meren halb kan ich üch nüt schriben; dann ich nüt anders weis, dann das got sin hand dapfer ob unns hat alls ein gnediger got, got sig lob. Wen aber üch an der schach so fil wit gelegen sin, so mögent ier ee kon. Nit me, denn got halt üch in siner huͦt. Geben in il an 18. tag aprell im 36. jar. Grüesent mier den vogt von Kibbürg und Meister Leüw Uwer all zit willer thiener Biczius Haller, ober vogt zuͦ Lenczbürg. Dem erwürdienn, wolglertenn h[errenn] Meister Heinrich Büllinger, minem sünder lieben herrenn und bruͦder.
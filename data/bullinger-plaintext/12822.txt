S. D. Cum, quid scriberem ad te, nihil haberem, tamen ne tabellarius vacuus veniret ad vos, has dedi literas. Mirarer te ad me nihil scribere, nisi novissem ex d. Richardo te saeverioribus negotiis ita occupatum esse, ut liberum non sit bonas horas scribendo consumere. Accepi formulam ἐπιγραϕῆς literarum ad patrem, verum mihi dubium non est patrem meum simplici illa magis quam aulica et fucata gaudere. Nec video, si conferam ad praecepta meliorum rhetorum, quid desit. Continet enim nomen, vitę conditionem et dignitatem, et, ut dicam libere, quod sentio, multum vereor, ne imperator Carolus magnificis titulis Helvetiis imponat, ita ut credant eum ex animo loqui, cum interim hoc unum quaerat, ut distractis Regni viribus incautos opprimat et impiam antichristi tyrannidem restituat. Scriberem de turpi Francfordię et ducis Wirtenbergensis deditione, et pacis conditionibus, quas legi, nisi putarem vobis haec omnia quam notissima esse. Et merito excitare vos debent, ut, quid vobis agendum sit, circumspecte cogitetis. Landgravius magnas copias collegit; quo ducturus sit, ignoramus. Proditor Mauritius, quod satis compertus est, patriis sedibus a duce Fridericho pulsus est. Pręsidium nostrę civitati est impositum, et quamvis timore et dolis plena sint omnia, ad obsidionem se parant, munitiones tormentis bellicis occuparunt. Caeperunt aliquot Hispanos praeda onustos. Nisi deus fessis rebus opem ferat, iam actum est de Germania; via enim Turcis aperitur. Et plęrique Turcis non immerito quam caesari malunt parere. Hispanica inquisitio iam in Inferiori Germania habetur. Adeo imperatori enim nostro religio curę non est! Motus hi bellici et degeneres Germani ita excruciant animum domini mei, ut non diuturnam huius vitę usuram accepturum putemus. Iam quod castra Musarum attinet, vereor ne dimissuri sint scholam, cum nullus foelix huius belli exitus pateat. D. Sturmius, qui hactenus bellicis negotiis occupatus fuit, ad diu intermissum legendi munus reversus est. Et nuper coepit dictare librum de elenchis sophisticis, de collocatione et de quaestione: Tractatus ad omnes ad vitę partes perutiles. Huius absentia plurimum semper scholę incomodat. Memini me superioribus temporibus ad te scripsisse, ut si fieri posset, tempus, quod peregrinationi studiorum conceditur, vel saltem tempus, quo mihi Argentinę manendum est, signasses, ut possem studiorum ordinem melius instituere et viderem, quid quoque anno mihi discendum esset, ne varietate rerum impedirem potius meipsum, quam promovere possem. Id quoniam neglexisti, iam tandem video, quantum mali dederit. Potuissem enim audire initium politicorum Aristotelis a doctissimo d. d. Iusto Velsio et arithmeticae principia a Christiano Herlino. Sed quoniam putabam me absolvere non posse, nolui libros mihi parare et initium tantum audire. Hucusque fere audivi lectiones primę classis. Iam ampliorem rhetoricę et dialecticę fructum et usum consequtus. Mox me Euclidem cum aliis nonnullis spero auditurum. Postquam infaustum hoc bellum compositum fuerit et nova aliqua academia instituta, spero et te parentibus monitorem fore, ut eius usum aliquem habeam. Paulo antequam infoelix hoc bellum exarsit, studio Philippi Melanchthonis optime instituta fuit schola Witenbergensis, nam legendo quotidie studiosos exercuit. Utinam et clarissimum hunc philosophum possem aliquando audire! Vereor tamen ne infoelix haec tempestas magnos huius saeculi viros, Philippum et Camerarium, ita fatiget, ut postea, quantum velint et cupiant, suscipere non possint. De nostris rebus et ecclesia saepius scriber[em] ad te, sed quae scire cupias, quaeque a me accipias, ignoro. Praecor deum optimum maximum, ut labenti ecclesię te quamdiu foelicissime conservet! Salvum te cupit d. Matthias. Meo quoque nomine uxori tuę honestissimae, liberis dulcissimis totique familię parentibusque meis salutem dicere ne dedigneris. Argentorati, ex aedibus d. Matthaei Zellii, 7. calendis februarii anno 1547. Tuus ex animo Lud. Lavatherus. Clarissimo viro, Tigurinę ecclesię antistiti, Henrico Bullingero, patri suo colendissimo. Tiguri.
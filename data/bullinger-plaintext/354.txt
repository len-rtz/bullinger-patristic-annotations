S. D. Binas a tua humanitate literas accepi, colendi mi Myconi, nec necesse est, ut ad eas respondeam operose; maximas interim gratias ago pro tua diligentia et tuis laboribus oroque dominum, ut res pulchre et ad gloriam suam animarumque nostrarum salutem et ad consolationem afflictorum dirigat. Ego nullas habeo res novas, nisi quod certum habui ex Italia nuncium, ex quo didici Philippum regem Castellę vel Hispaniarum naves nondum appulisse. Paratur quidem illi multo cum apparatu locus Mediolani, et sunt, qui credant ipsum nunquam venturum per Italiam in Germaniam; forte veniet per Oceanum; utinam in medio Oceano natent ambiciosa illa et irrequieta capita ad unum omnia. Optime convenit legatis in omnibus articulis, id quod ominis felicissimi loco habemus omnes. liberrime et amicissime collatum est de omnibus. Valde gaudeo rem feliciter cecidisse. Soli dissident vestrates in articulo consilii a nostratibus, Bernatum et Schaffusianis; vestri volunt simpliciter et absque disputatione aut declaratione consentire in consilium generale, liberum et christianum; tres urbes aliae putant omnino declaratione opus esse, ne capiamur in verbis, putentque adversarii nos promisisse, quod non promisimus. Sperant vestros flecti posse in ipsorum sententiam, ne videamur quatuor urbes reliquae ex tot urbibus dissentire et in re summa neque posse convenire. Ideoque comitia nova sunt indicta Basilęam ad 9. Decembris; convenient ibi rursus 4 urbes, ut fiat concors responsum. Deinde mittentur legati, qui verbis referent 7 Pagicis responsum alio qui prudens, piium et firmum. Tuum ergo fuerit hortari tuos, ne pergant privatam aliquam retinere sententiam, sed consentiant in communem. Bene spero de domini gratia, auxilio et liberatione. Hortare tuos constanter ad preces et poenitentiam. Plura iam non possum. Saluta[n]t te fratres D. Pellic[anus], Theod[orus], Gvalth[erus], Ottho, Hallerus, qui hic quoque fuit. [...], 8. Novembris. H[einrychus] B[ullingerus] tuus. Clarissimo viro D. Osvaldo Myconio, Basiliensis ecclesiae ministro fideli, domino et fratri colendissimo.
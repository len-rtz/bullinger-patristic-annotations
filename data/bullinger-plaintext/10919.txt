Auff den 17. tag augusti sind zuo unns komen gen Bern die wuolgelerten unser fur geliebten herren unnd bruöder [...]. Der declaration aber unnd der erluterung halb, wie von unsern lieben herren unnd bruöderen von Strasburg uber die artikel gestelt, sagend wir also, doch erluterens unnd gar nit beschlusnerische wyse: Dwyl sy redind, das die meynung docto[r] Marti[n] Luth[ers] unnd der sinen nit syge, das im helgen nachtmal Christi nit ain liplich, sunder ain geystlich spiß, die an leyn mit dem gluöbigen gmiet empfangen werde, unnd das wir ouch den lib Christi, der zuo der gerechten gottes sitzt, nit anders wesenlich essind, dann wie in Abraham mit sampt anderen halgen vaetteren vor siner mensch werdung gegessen habind, unnd in summa, das dise außlaegung gantz unnd gar nutzig in iro habe, das nit doctor Oecolamp[adius] unnd Maister Huld[rich] Zwing[li], bayd loblicher gedaechtnuß, in iren auß gangnen geschrifften von disem nachtmal gelaert habind, wie das alles mit vil wuorten in dero von Strasburg geschrifft gehandlet wurtt, konnend wir nit sagen, dan das sölche außlegung unser confession, zuo Basel gestelt, glich förmig laute, dann eben alleyn das, so im vierden artikel vom niessen unnd essen den lib Christi von dem unwurdigen geschriben stat, wo dersaelb artikel erlyden mag, so fer ein mensch gluöbig, so esse er den lib Christi, so ferr er aber gottloß angefochten hertzens, böß furnaemens, als dan esse er nit den lib Christi, sonder nun das zeychen unnd das sacrament, so mögend wir soemliche außlegung, wie ouch unsere lieben herren unnd bruöder von Zurich, von Basel, by unserer confession wuol dulden, die wir ouch nit anders dann mit anfaltigem und rechtgeschaffnem hertzen gestelt habind, guoter hoffnung, man lasse unns by der saelben unser confession unnd christelichem verstand bliben. Wir wend ouch hie mit diser unserer erluterung one alle andere oberlenddische kilchen newt beschlossen haben, sonder so wir bessers möchtind befinden unnd unns deß berichten, weltind wir allwegen umb der göttlichen warheyt wyllen gern volgen. Amen. Die diener unnd laesser der kilchen zuo Bern. Petrus tuus An Meister Heynrichen Bullinger, predicant zuo Zürich. An Meister Heynrichen Bullinger, predicant zuo Zürich.
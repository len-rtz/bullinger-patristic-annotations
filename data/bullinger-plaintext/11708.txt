Gratia et pax etc. Geliebter herr und bruͦder, mir statt ein schwärer handel zuͦ handenn; da bitt ich üch, wellent mir hierinn hülfflich und rättlich sin. Es hatt Petter Cuͦntz ein tisch genger; der hatt mich offentlich mit verdachtem muͦtt hinderrucks gscholten: „Erasmus ist ein leckers buͦb und ist unerlich und unredlich wie ein lotters buͦb von Schaffhusen gescheiden“, und wie ich in recht gfasset, ist er an red gwesen und hatt zuͦ kuntschafft botten burgermeister Waldkilch zuͦ Schaffhusen, achten aber wol, er hab burgermeister Ziegler vermeint, ouch den burgermeister zuͦ Memingen. Nun bin ich min lebtag nitt mer dann ungfarlich 14 tag zuͦ Memingen gsin, aber im 25. jar, da alles Tütschland voller empörung was, kham frembd dar, das ich niemant nie vorhin khant, bin ouch nachmals nit mer darkhomen, das ich nit khan wissen, warum doch diser mentsch den burgermeister von Memingen hatt zur kuntschafft botten. Eins aber han ich mich sidhar erineret, das Buccerus, wie er zuͦ Bernn gsin von wegen der concordy und ich im ein wenig die sach mit ernst sagt, sprach er, warum ich mich so vil inlegte, ich were doch frembd; ich solti gedenckhen, wie ich von Memingen were gscheiden. Ich antwort, ich wüste nit anderst dan recht. Da sprach er, er were zuͦ Memingen an einem tisch gesessen; hette man von der concordy geredt und von mir, hett einer gsprochen: „Wie khan sich Erasmus so letz gstellen; er hatt hie einem biderman ein tochter weg gfüert.“ Ich sprach, das wurde sich nimer mit der warheitt erfinden. Da sprach er, so hett ich mich aber zuͦ den uffruͦerigen gsellet. Ich han aber sollichs biß har verachtet als ein unwarheitt. Nun muͦß ich gedencken, das die Buccerischen sollichs wider mich triben, so sy sunst nit an mir khinden gewünnen. Nun ist es war, wie ich gen Memingen kham, da was vor mir, eb ich dar kham, ein uffruͦr gsin, und stuͦnden alle ding zerüttet. Ich aber als ein frembder, der niemant khant, mag wol muglich sin gsin, das sich ethwar habe zuͦ mir gsellet; das ich aber weder umb uffrüerischen wort, werckh, thuͦn noch lan, kleins noch grosses gewüst hab, weyß ich mich vor gott unschuldig. Darum ist min ernstlich bitt, ir wellent von minet wegen dem Gervasio schriben und mich entschuldigen - dann ich weyß, das mich ettlich, doch mit unwarheitt, scheltnn, ich sye unruewig, ich sye wider die concordy, ich well nit dan prott und win im nachtmal, leri zeichen, und anders - und in bitten, das er helff und ratt, wie ich mechti erfarnn an einem ersamen radt zuͦ Memingen oder an dem burgermeister, wie doch die sach ein gstalt hab und ob mir mechti sicher platz werden, mich zuͦ versprechen - dann got weyst min unschuld - uff das niemant kuntschafft uber mich gebe, biß das ich mich hette versprochen. Und ob es üch welti für guͦt ansechen, ob ir ouch selbs für mich an einen ersamen radt zuͦ Memingen hettind geschriben und die sach erkhundett, wie sy stiende und wie ich mich solti hierin haltenn, und thetten das furderlich und schicktend ein eignen potten in minem kosten. Ich han Gervasio ouch gschriben und schick üch hie 2 gold kronen; da mögent ir us ein botten dingen. Was es witter wiert, will ich gernn bezalen; allein schickent ylents die prieff hinuß, das mir ein antwurt wurde, eb und ich mich uff die strasß machte. Dann wie wol ich kranch und gar unmuglich, so wil doch ee und vill lieber lib und guͦt verliernn dann min er. Aber ich truwen, gott werde mich erhalten. Wellent in aller still und doch unverzogenlich die sach fergen und min, ouch euwr brieff hinuß schickhen, und das der bott ein antwort bringe. Dar mit sind gott bevolchen. Datum Berne, 25. septembris 1542. Ir mugents wol Casparnn vertruwen, aber sunst niemant; den grüetzend mir ouch truwlich. Erasmus Ritter, ex animo tuus. Dem wolgelertnn herrnn Meister Heinrichen Bullingernn, predicanten zuͦ Zürich, minem lieben herrnn und bruͦdernn.
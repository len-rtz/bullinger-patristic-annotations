S. Est apud nos Alexander de Rischach, diaconus domini Marci, vir bonus, cui filius est novercę molestia atque ideo et ipsi patri gravis. Intellexit inveniri apud vos civem posse, qui octo decemve aureis datis cibaret per annum eius ętatis iuvenem, cuius est filius Alexandri, ita tamen, si ex eleemosyna publica panis pro more daretur. Rogavit igitur me, ut eam rem non solum ex te cognoscam, sedetiam, si illud, quod intellexit, verum est, per dominum sibi pro virili subvenias, admoneam. Eum vero laborem non tibi imponimus, ut videlicet inquiras eiusmodi civem, sed per alios tuo nomine et inquisitum et inventum depreceris, ut agere boni viri officium non detrectet. Quamvis illud sine tuo studio et labore fieri nequeat, accipere videlicet panem ex eleemosyna. Qui ut obtineatur, obsecramus te, vel uno verbo cive invento apud eleemosynarios intercedas. Adulescens bonus est et studiosus. Non credo cuipiam fore molestum, nam et ego eundem mecum habui gratis aliquanto tempore ante annos quatuor; nihil minus fuit quam molestus. Eiecerat eum ex ędibus meis pestis, alioqui retinuissem diutius. Et ut praeveniam, quod in animo tuo rogas: Adeo diligimur hic, qui verbo praesumus, ut multo libentius tollerent a nobis, quę habemus, quam ut liberis nostris provideant. Hoc in sinum tibi. Si quid hic effeceris, domino de Rischach in primis gratificaberis; non dubium est enim mihi, quin pecuniam ipse dandam numeraturus sit. Siquid spei est, fac, quantocyus intelligamus. Tuas ad Bucerum mox dimisi. Grandia dicuntur de cęsare sine modo; obsidet, inquiunt, duas civitates Galli nominatissimas, utramque triginta millibus peditum et duobus equitum. In obsidentium medio sunt iterum triginta millia disposita ad subsidium eius exercitus, qui opus habebit; interim vero misit Anglus decem millia. Hęc ex Ensheimio quidam. De legatis Smalcaldensis foederis nihildum accipio. Ensheimensis alius dixit intra dies octo: „Videant congregati illius foederis, ut agant caute. Cęsar vir est minime stultus; si errarint, ipse non errabit.“ Sunt etiam ex evangelicis, qui illum pro deo fortiter habent. Equidem meam partem domino commendo; is te tuosque servet. Vale. Raptim, Basileę, 20. octobris anno 1543. Os. Myconius tuus. D. Heinricho Bullingero doctissimo, in domino suo.
S. Ex Stumpfii literis, de Scudo ut omnia habeant, intellexi. Sic solemus interdum erga illos animati esse, quorum perpetuis officiis devincimur! Cr√ºtzlinganus abbas, illi frater, arbitror, patruelis est. Abbas autem noster, ex quo tempore praefectum egit Rorschacensem, longe amicissimus factus est. Sed et dudum in omnia monasterii Sangallensis penetralia admissus bibliothecam etiam non semel excussit et perlustravit, praeterea veterum chartarum, quae in reconditorio quodam Wilae asservantur, diligens inspector fuit, quemadmodum et in Fabariensi monasterio, quicquid mediae antiquitatis videri potuit, dudum magna abbatum favore vidit. Vir est natura antiquitatis universae studiosus, ut nostis (et cuperem sane ipsum tam sacrarum literarum esse doctum, quam prophanarum penitus est!), verum eum laborem mavult aliorum esse quam suum. Eximia vero erga me benevolentia est. Multa magnaque saepe pollicitus, ut non dubitem, quin me vel Stumpfii vel aliorum quorumvis nomine agentem minime invitus admitteret. Verum, quod tua pace dixerim, longe mihi consultius videtur, ut ipse Stumpfius negocium suscipiat, cui formulam submitto, qua si uteretur, non ambigerem, quin plurimum de ardore illo male affecti stomachi sit remissurus. Videbit enim, quid Stumpfius potuisset, si calamo indulgere ac non potius pro sua humanitate intra mediocritatem sese continere libuerit. Si alius scriberet, spem conciperet de nostro metu et fractis animis et nescio qua de factione sibi polliceretur; id quod abunde Stumpfius avertet, si mihi gesserit morem. Tibi vero cum tuis omnibus cumque collegio vestro venerando annum appetentem longe felicissimum in domino precamur et optamus. Vale. Sangalli, 3. calendas ianuarias anno 1547. Ioach. Vadianus. Doctissimo et pientissimo viro d. Heinrycho Bullingero, sanctae ecclesiae Tigurinae episcopo, domino suo et amico longe optimo.
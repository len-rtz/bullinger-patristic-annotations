Salve plurimum, reverendissime Bullingere, cum toto tuo collegio. Etsi studio me contineam, ne ęquo sępius te meis literis interpellem, modo tamen ob tabellarii commoditatem non potui mihi temperare, quin interrogarem te, num acceperis, quas ad te 5. novembris dedi. Dubium enim mihi facit, quod a 4. usque septembris, qua mihi scribens Antichristum misisti, nihil omnino a te habeo. Rogo igitur, pro tua humanitate certiorem me facias. Ego enim in proxima illa mea epistola tibi significavi, quę nonnihil refert te novisse. Deinde libuit etiam nonnihil tibi scribere, ne audiens Ulmensem magistratum cum cęsarea maiestate transegisse cogitares nobis concionatoribus quid adversi accidisse aut relligionis statum nonnihil immutatum esse. Nam ex pacto nihil poterit tentare cęsar in hisce negotiis ante liberum et christianum (ut loqui solent et expetere) concilium. Sed heus, Bullingere, parum iuvat hęc pacis conditio bonum hunc virum, qui Frechti fuit collega Dil-lingę. Nam episcopi Dillingensis satellites illum noctu domi suę in agro Ulmensi hac hebdomade quaesierunt comprehendendum. Et, ut non invenerunt, per vicinos illi mandaverunt nobiles quidam et canonici, quos et ille bene novit, episcopum illi futurum esse hostem apertum et certo ulturum, quod extraordinarium in agro Dillingensi prędicando perpetravit facinus. De novis aliis, quae tibi censeam inaudita, parum habeo. Quę autem Vadianus habet e nostris et Brentio, tibi illum communicasse arbitror. De Sa[xon]e et Catto tam nihil nobis constat, ut citius credas eos esse defunctos quam cęsarem. Bene vale et dominum nobiscum lauda et invoca, ut nos conservet. Ulmę, 11. ianuarii anno, etc., 47. Leonhartus Soerinus. Paulo post, quam hęc sunt scripta, cęsaream maiestatem propediem huc venturam nobis nunciatur. Dominus pro sua immensa clementia omnia bene vertat et nobis adsit dirigens, custodiens et conservans nos! Pietate et doctrina praeclaro ac de omnibus theologię candidatis adeoque tota Christi ecclesia optime merito Heynrycho Bullingero, fratri in domino plurimum dilecto et colendo. Zürch.
S. Dolet mihi, quod Quirinus filium suum ita circumducit; videtur indolis non malę, si recte institueretur. Modo mirabili his diebus ingenium eius exploravi; reperi non paulo patre prudentiorem. Novit egregie, quę patrem dedecent, et libere corripit; si tamen ita manserit, actum esse de ipso vereor. Annon locus est aliquis apud vos, qui queat illi contingere? Quę dico, non habent aliam causam, quam ut videas adfectum meum erga puerum istum. In unica coena talis visus est; forsitan alius est, quam adparuerit, id quod tu melius nosse potes. Iudicio tuo subiicio, qualisqualis est. Nova nulla sunt, nisi, quod suspicio est Gallo, Venetis et papę convenire cum Turca. Quę res quas turbas excitatura foret, quis non videt? Illud pro vero narratur: Gallum foedus ictum cum cęsare in decennium renunciasse. Venit vir nobilis in civitatem nostram his diebus, qui dixit se captum a Turca cum Iudęo et camelo traxisse aratrum. Pręteriisse legatos Gallos, qui erant profecturi ad Turcam, et rogasse ab equis, quisnam et unde esset. Respondisse se christianum esse et Colmariensem; solvisse igitur mox illos coronatos, puto, sexaginta ac redemisse. Rumor est praeterea Turcam demolitum funditus Budam et Pestam, arcem vero in quinquennium cibo et potu communiisse reddidisseque insuperabilem. Tantilla nolui te ignorare. Vale in domino cum tuis et fratribus omnibus. Basileę, raptim, 15. maii anno 1542. Os. Myconius tuus. Domino Heinricho Bullingero, in domino suo.
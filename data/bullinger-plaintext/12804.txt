Min dienst voran, lieber h. und fruind. Ich kan uch nebent miner herren schriben nit verhalten, das deren von Ravenspurg gsandte iren herren von Stuͦgarten uß geschriben habent, sy vernemment so vil von ainem welschen herren, der haißt Franciscus Guardin, das man Costentz und Lindo nit ver-schonen werde, mit mererem anhang, etc. Derhalben bittent die von Ravenspurg mine herren, sy wellend die versuͤnung nit verziehen, und machent die sach groß. Das bringt ouch by manchem ain schrecken. Das hab ich uch dannocht nit verhalten wellenn, mit bitt, wollend das dem herren Müller anzaigen. Darby trag ich sorg, solle der kaiser oder sin volck gen Ulm kummen, so werde die statt des welschen volcks aigen. Waß daruß fur ain jomer volgen moͤge, ist guͦt zuͦ gedencken. Gott erbarm sich unser! Maister A[mbrosius Blarer] hatt schriben soͤllen, so muͦß er predigen. Datum in yl, den 16. jenner 47. Conrat Zwick. Es kumpt ain geschray har, die Aidgnoßen habent sich entschlossen, das sy sich kainer statt nichts annemmen wellend. Wo dem also, were warlich nit guͦt. Dem wirdigen und gotsgelerten h. maister Hainrichen Bullinger, predigern zuͦ Zurich, minem lieben herren und frund.
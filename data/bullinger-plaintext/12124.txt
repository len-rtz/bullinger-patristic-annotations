Otthainrich, von gottes gnaden pfalltzgraf bey Rein, hertzog in Nidern und Obern Bairn, etc. Unsern grues zuvor. Hochgelerter, lieber, besonder, wir haben eur schreiben des datum steet Zürich inn der eidgnoschaft, des letzsten tags decembris uns gethan, sambt dem uberschigkten buech ann dem sechsundzwaintzigisten tag dits monats empfangen und sagen euch von solhs eurs zueschreibens und gehabter arbait wegen, auch umb eur underthenigs erbieten gnedigen dangk. Wellen auch solhs mit gnaden gegen euch erkhennen; und dieweil solh buech eben gros, dasselb mit guter muß und weil vleissig lesen, auch, wa vonnoten, euch darauf widerumb schreiben. Das wollten wir euch gnediger maynung nit verhallten. Datum Haidlberg, den 31ten tag januarii anno etc. 45. Dem hochgelerten, unserm lieben, besondern Hainrichen Bullinger, diener der kirchen Zirch.
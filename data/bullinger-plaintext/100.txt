Io. Blas. d. Bullingero suo S. Posteaquam iusta de causa e ludo nostro nuper hyppodidascalon unum reiecimus, vir in domino colendissime, in cuius locum alium ut inquireret, Tigurum misimus oeconomum cęnobii nostri. Is nobis tandem Iacobum Cęllarium e vestro collęgio adduxit, quem ut huic provincię aptum, itidem optimis moribus praeditum recepimus nihil interea dubitantes, quin et parentis eius et scholiarcharum consilio et consensu factitatum sit, etc. Nunc vero ipsum contrarium rediens e mercatu proximo Werlinus Herus nobis retulit, nempe eundem inscio parente, insalutato hospite nec non et d. scholiarchis id negantibus quasi aufugisse, etc., quod satis moleste omnium gracia percepimus. Atque nobis huius facti racionem ab eo postulantibus respondit se optimam ac iustam abeundi causam habuisse, quam cum patri tum etiam suis reverendis dominis scripturum dixit sperans - cum pater atque domini capitulares ipsum ad viros optimos (qui cum sint eiusdem, hoc est vęrę ac orthodoxę religionis) se contulisse intelligent (qui eum benigne receperint summaque humanitate tractarint ac utili honestoque muneri prefecerint, quo se non tantum in literis exercere potest, verum eciam optimos audire authores) - ipsos deinde abitum eius boni consulere et eius proposito votis omnibus assentire, etc. Tuum ergo fuerit, observandissime Bullingere, nobis hac de re, utut se habeat, significare. Proinde, si comode fieri posset (assenciente patre cum dominis scholiarchis), fac, quo nobis per aliquot tempus inservire posset, quandoquidem modo eius opera opus habemus. Sin minus, et id significato. Nam institutum nostrum non est, quicquam contra eius parentis voluntatem nec contra dominos scholiarchas agere, etc. Et si quid rerum novarum habes, insere tuis desideratissimis literis. Agimus tandem humanitati tuę ingentes gracias pro elegantissimo ac sanctissimo opere tuo, cui inscripsisti ac clarissime ipsissimam Seriem rerum et temporum. Non sine ingenti evangelii fructu ostendisti! Dominus noster te semper ad sanctiora ascendentem conservare dignetur. Amen. Raptim, Curie, 23. aprils, anno 1548. Idem tuus ex intimis. Clarissimo theologo d. H. Bullingero, Tigurinę ecclesię pastori vigilantissimo, domino ac fratri suo in primis colendissimo, etc.
S. Longe plus egisti rescribendo, quam ego iniungere fuissem ausus. Quamobrem ago tibi gratias immortaleis[!]. Non enim nunc aliud valeo. Si quid possem aliud, aeque lubens ac promptus facerem. Impone aliquando et tu. Videbis enim ad inserviendum minime invitum. De Argentinensibus paucis dicam. Pervenit ad eos dissidium esse inter nos in negocio eucharistiae. Quamobrem Capito multis ad me ut dissidium, pro mea authoritate compescerem. Causas habuit futuram nescio quam inter ecclesias Germaniae concordiam et bellum, quod in sacramentarios, ut vocant, strueret Ferdinandus rex. Ne igitur dissidium hoc impediret concordiam et concitaret Ferdinandum in nostra praecipue capita, cupiebat istud ipsum sublatum. Nos enim solos in Germania tota dicebat esse, qui Christum non haberemus in coena praesentem, tantum vero nuda signa et inania. Quibus lectis ego stupebam, ut qui de nullo conscius forem dissidio. Inquirenti vero mihi de re diligentius compertum contentionis speciem nonnullam fuisse inter D. Paulum et Wolfium contra Carolostadium de vocibus «essentialiter» et «vere», an idem, an significarent diversa, atque hoc factum, dum ego essem in thermis. Noluit Carolostadius hic esse synonimiam, alii contra volebant. Convocabam igitur fratres meos omneis[!], numero decem et septem. Animum inquirebam singulorum. Invenio summam concordiam de sacramento eucharistię, nempe eam, quam olim sumus professi coram deo et mundo super ea libello in lucem ędito. Constituimus ergo confessionem mittere ad Argentinenses cum singulorum nominum subscriptione, ut viderent dissidium esse nullum, concordiam summam. Adiunximus libellum aęditum precantes, si quid esset veritati dei minus consonum, ut hoc ipsum indicarent, quamvis nihil tale inveniri posse putaremus vel ipsorum iudicio. Nam si inventum quid esset, olim indicassent, ut fratres decet. Habes, ut haec peracta sunt inter nos. Hactenus vero nihil nobis responderunt de causa. Tantum docuerunt propter negocia fratres omnes non potuisse congregari. Postquam hoc factum sit, responsuros esse. Fuit interea illic d. Grynęus ex itinere in Wirtenbergam. Colloquutus est. Rescripsit: «Sic res habet: Stat illa in ęternum inconcussa veritas: Fide editur corpus Christi, sed vere, sed, ut postremum ex me audivisti, essentialiter, hoc est sic, ut mediatoris Christi caro et corpus ad salutem nostram est destinatum. Consentiunt fratres.» Haec ille. Ex quibus verbis equidem nihil aliud audio, quam quod nos hactenus sumus confessi ac docuimus. Miror itaque, quid velit respondendi procrastinatio, tametsi videre mihi videor, quid rei sit. Verentur, ne Carolostadius pro duricia, quam tribuunt ubique Wittenbergen[sibus], veterem suam opinionem conetur defendere, quae quidem tenere videtur nuda et inania signa in coena domini. Verum de his satis. Caeterum, quod scribis ad Bucerum de Luthero dixisse ad literas Pellicani doctiorem se esse, quam qui ab eiusmodi etc.: Quid aliud putas subesse quam Argentin[enses] frustra laborare de concordia, ni Lutherani sint defecturi a suo duce omnes? Bone deus, quam turpe et superbum dictum! Equidem satis detestari non possum. Misereatur nostri dominus. Ut tandem finiam: Hunc, qui literas reddit, sororium meum, tibi commendatum, sicubi opera tua fuerit opus, habeto, quaeso. Mihi profecto facis, quod huic facis. Ex Wirtenberga quae novi, Froschowero commisi ore narranda. Vale per Christum et domum commissam cura diligenter. Basileae, 9. novembris anno 1534. Utingerum, Theodorum, Pellicanum, omnes salvos opto in domino. Os. Myconius tuus. Domino Heinricho Bullingero, Tigurinorum ecclesiastae primo, fratri ac domino suo observando.
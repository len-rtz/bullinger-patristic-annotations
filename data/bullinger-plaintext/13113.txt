D. Grey, Anglorum regis locum tenens in villa Boloniae, in isto praelio primus dux aequitum Anglorum, extincto maiorum bombardarum impetu primam aciem Scotorum cum equitibus adoriebatur, ut ordinem interturbaret. Frustratus sua spe coactus est retrocedere caesis 48 aequitibus. Comes de Warwycke, qui sagittarios duxerat, animadvertens aequitum vires inclinare, cum 4000 sagittariis extemplo ac subito illam partem Scotorum exercitus obpungnavit, ubi maiores bombarde et belli apparatus essent. Telorum ictu ita Scotos molestavit, ut a bombardarum custodia coacti sunt discere; quibus potitis bombardarum globulis ac sagittariorum telis coegit universum Scotorum exercitum a loco, in quo prius erat, distere, ubi non tantum a facie et a tergo hostes habebat, sed etiam solem adversum illorum oculos radiis verberantem. Quod, cum videret d. Graey, a latere cum equitibus iterum magno impetu tendit cum clamore ac sonitu magno, clamantes: "Scoti fugiunt, Scoti fugiunt." Scoti aequitum viribus inferiores ordinem belli minime servare valebant, quo perturbato fugam sibi optabant, in qua ceciderunt 15000 et capti sunt 2000, inter quos et d. Huntlod, primus canselari[us] regni Scociae. Eo die naves Angli appulerunt in variis. Scotorum ac ceperunt omnes naves, quae vel ad mercaturam vel navale bellum erant idonee. Caeteras combusserunt. Regina audito hoc infoelici nuncio optulit sese protectori ad quasc[unque] condiciones, ipse optaret. Protector acceptis sex nobilibus, qui pro fide regine sunt obsides, relictis copiis in 5 locis regni Scociae, ne in illius absencia sedicio oriretur, reversus est Londinum, ubi brevi expectatur sinodus, in qua hec discordia, si deus velit, dirimetur. Hec vera sunt, nam qui ad me scripserit, interfuit bello et exhaustam vidit pugnam. Tuae praestantiae semper studiosus Ioannes Hoperus. Numerus militum utriusque exercitus: Anglorum 17 millia; Scotorum 30 millia.
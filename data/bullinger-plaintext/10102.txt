S. Deo sint gratię per Iesum Christum, qui in corda tuorum te organo locutus est ipsisque persuasit, ne religionis nervum, studia scilicet apud vos ut florentissima ita toto orbe celebratissima deficere[nt]. Quid intentatum relinquet sathan, quo pietatem veram faciat alienam, idolatriam vero reducem? Iam video, quod Capiton persuadere non poterat multis etiam conatibus, te Tigurinis scilicet magis necessarium quam Bernatibus, in veritate sic se habere, quamvis animus meus ita tibi sit addictus, ut omnia etiam durissima mihi te fratre et symmista putarem levissima. Victoriam illam insignem fratribus nostris indicavi, qui dolenter audiunt, Tigurum eo venisse, quod collegii substantiam in belli aut aęrarii usum vertere voluit. Nostrates post synodum 10 diaconos in agro statuerunt, cuilibet 60 gl., qui parochis infirmis ministrabunt et mortuis succedent. Duos etiam in urbe habemus, ut perpetuo habeantur duodecim, qui ecclesiis praefici possint. Id tamen fateri cogor, quod nostrates in statuendo praecipites sunt, ad destituendum proclives. Facundia mihi nulla penitus est, orandi latera nulla, ad persuadendum etiam coram senatu aut privatis penitius nullus. Novi ego curtam meam supellectilem. Praestat Megander in hoc, etsi autoritati suę praeterita tragędia plurimum decesserit. Veniet ad vos Rellicanus. Cui quae inter nos, te scilicet et me, scribuntur non communices. Apud quem ego, quae misisti, remittam. Bonus vir et studiosus alioqui simultatem sibi finxit in me, quasi a nobis amandandum curaverim. Laboravit senatus pro Melchiore Volmario, viro doctissimo apud Byturiges praelegenti greca. Id ipse ęgre ferens hactenus tamen dissimulavit. Conditionem certe habet in precio nobis ęquam, in labore longe dissimilem, quam certe illi optime faveo, modo se etiam aliorum ecclesię negociorum participem faceret, quod hactenus noluit. Senatus enim petierat, ut aliquando concionandi provinciam susciperet, dum nostrum aliquis infirmaretur, [quod r]enuit. Sed de his satis. Scribes tamen per eum ad me. Submurmurant ex senatu et plebe, quod choreas, ludos et nescio quid, conventus rusticorum in dedicationibus hactenus prohibitos rursum admittere velint. Tu, obsecro, indica, quid faciundum et quibus rationibus efficaciter dissuadere possimus. Nam ansam et omnium malorum licentiam aperiret. Non [!] igitur negligas et cura omnino, ut ante festum palmarum habeam. Scripseram per Waltherum Schwiger. Nescio, num redditę sint literae. Si fuerint, illis respondeas, sin minus, denuo scribam, quod scilicet Capito binis indicavit epistolis. Apud nos se res bene habent et utinam tam constanter quam bene. Nam hoc perpetuo a nobis desideratur, constantia scilicet et diligens rerum executio. Nimia enim negotia diligentiam eorum, qui alioqui negligentes sunt, facile impediunt. Obsecro te iam tercio, si quid in epistolam ad Romanos congesseris, per Rellicanum ad me mittas. Eam hactenus pro contione nunquam tractavi, tractandam tamen assumam propediem. Adiuvant me multorum iudicia et spiritus; meo non facile fido. Rationem studii et predest[inationis] expecto. Sic sum importunus expostulator. Caeterum pro munusculis tuis mihi omnium gratissimis gratias ago immortales, et quam polliceris Hebreorum epistolam expecto. Vale, mea animula charissima, et me in fratrum tibi charissimorum albo situm amare non desinas. Bernae, II. martii anno 32. Mitto ad te acta sinodalia. Quae cum perlegeris, si quid desideres, indica. Latinitate donavit magnę spei adulescens Bernas, Simon Sultzerus apud Grinęum, et a Cratandro, ni fallar, excudetur. Salutabis Pellicanum, et sollicitabis, ut Froschowerus primas commentarii paginas misit, ita deinceps mittat, quicquid fuerit excusum. Tuum minimum numisma. Huldricho [!] Bullingero, Tigurinorum ecclesiastę fidelissimo, fratri suo longe omnium charissimo.
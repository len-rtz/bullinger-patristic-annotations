S. Non ita longo tempore, cum revisendi amicos caussa Constantiam profectus esses, occasio ineundae amiciciae, quantulacunque fuerit, oblata est. Atque utinam tibi maiorem operam dare potuissem. Quominus vero me tibi dederim, in mora sunt negociorum undae, quibus sine intermissione sum obvallatus. Te haud dubie clam non est praeceptores suis provinciis ceu pistrino esse addictos ac plane herculaneos sustinere labores. Porro vel hoc nomine hasce parari placuit literulas, quod id scribendi officium plurimum ad refricandam amici memoriam habet ponderis. Est item, quod magnopere a te contendam. Nisi vero res seriae flagitarent, isthuc neutiquam tibi imposuissem oneris. Ac principio quidem, mensis est unus aut eo plus, quod in morbum incidi. Solitus sum, ne nescias, perdiu sanguinem expuere. Ea gratia medicum adiri placuit. Is, ut est mei studiosissimus: Morbum esse, ni statim huic resistatur, capitalem. In praecordiis enim venulas quasdam discissas ac ruptas. Cavendum igitur esse, ne qua procrastinatione Ä™gretudo [!] illa auctior in dies in deterius degeneret ac dilabatur. Quodsi mihi e medici praefinito est vivendum, solo lacte lacteisque eduliis victitare oportet tantisper, quoad eius malum hoc sanatum fuerit. Is etiam ius facit caseis vescendi, non quibusvis, sed ovillis recens compostis nec immodico sale conditis. Vult enim cibos prorsum caveam largiore sale aspersos. Caeterum caseolis Cyburgensibus primas esse contribuendas censet. At iam annus est, quod ex amico audivi hosce caseolos Cyburgenses nullis posse contingere, nisi quibus dono mitterentur. Fac igitur, suavissime Hanrice, si quid tibi in manu est - est autem multum - horum fiam compos. Pecuniam bona fide solvam. Haud gravabor vel ad natalem domini aut diutius opperiri, dummodo quod tam vehementer ambio, assequar. Tu Pellicanum, Amanum, et quidquid est fratrum mei amantium usque, multa impertias salute. Theodoro iam scribam, sed vix tantillum. Per negocia literae verbosiores esse nequeunt. Tu valeas. Domum tuam salutato officiose. 15. decembris 33. Tuus Ludovicus Lopadius. Insigni doctrina viro Hanrico Bullingero, Tigurinorum episcopo, amico suo insigniter charo.
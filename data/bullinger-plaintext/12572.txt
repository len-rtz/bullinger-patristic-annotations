Min dienst. Wass ich vermocht, vernumpt yn yl von mir so vil muglich biß uff wither bricht. Erstlich das mich, wie ir wist, min lieber kranckher her schwager, Jherominus Sayler (uff das ernstlich pieten der stat Ogspurg by aiden har zu ziehen oder sich anderwert mit in verglichen), mich alher ernstlich gepeten. Daruff ich vor den 13 der kriegsßräten zuͦ Ogspurg erschinen, antwurt erlangt, die gross ist und schwär; diß anthwurt ime, Jheronimus, zugschickt, daruf wither sin befelch alhie erwartet. Diesalb dann gester dato uß Lindow komen. Daruf ich wither handeln und fur die hern sinthalb keren, wie her Vadianus wol waist. Wie lang das verzug, muͦß ich warten. Diewil sich aber zutragen, das hüt dato 2 burgermaister mit vil pfarten in das leger gen 6 stund hiedan geriten (minß achtens war sin), den lantgraffen und andre alda personlich zu finden (sy komen die [fu]rsten all dahin graisst), bin ich lustig (och mich der her statschriber, och prediger pret), diewil eß um 2 tag ongfar zu thuͦn, mit den hern alhie inß leger zu riten, zu besechen, och sehen, wo min schwetzer fenrich, der Zoller, syg. Das sagen dem panerher und siner muter. Was da zugetragen, wirt die zith bringen. Item der her burgermaister Walser sagt uch fruntlichen grus. Item der burgermaister Hernbrat hat Hallery mich genot in sinem garten vornacht zu essen; da vil geret worden, daby och der her Müsly gwest, wie ich uch anzaigen wirdt. Item spur och gantzen willen zur stat Zurich, dann sy mir armen so fruntlich vorreit, och 3 knecht mit 6 kanten gschenkt. Mich och mit in gnomen, die musterher zuͦ in gsetzt, die lantzknecht zu sechen mustern. Alhie möcht ich von hertzen ligen, dann ich allenthalb finden frolich sin und mit guther gwissen zu warten. Hut den 3. tag haben hie in der stat zuͦ ir gwarsamy allain uß der koflut zunft oder stuben, darin der burgermaister Hernbrat hoptman, und sin son fenrich, 65 schoner raysiger pfart gmusterert, all in schwartzer klaidung in der stat geriten. Item die find haben an aim ort ain brugg nit wit abgworffen, da aber die knecht mit grosser angst ain andre prugg gmacht, und der gantz huff schon hinniber. Ich vergis der namen. Item alhie hat her Schärtly muntlich (mit dem prediger, och mir, in dess hern burgermaisters Walsers huß gwest - so gantz fruntlich mit unß, allain under allen menschen) sagt zmir: „Hern gstatthalter, lieber, kompt ainmal zuͦ unß inß leger.“ Item als ich har kom, hat der gethruw Haller ain sun uberkomen. Haist wie ich. Bin ich gfatter worden, das mich gantz frow. Wir wunschen uch, ann alle und jetz da, essen jetz da. Item glopt nit, so fruntlich ist der her statschriber! Item hör vil och das die 4 statt Zurich ain tag haben werden. Vil tapfrer achtend für guten tapfferkait. Und diewil die protestierden so ernst liden, das inen och von den 4 zugschickt, zugsprochen, da vil an uch glegen sin, gret wirt; davon ich nit schriben wil hab. Ir werden noch wunder horn, so ich komm. Item entlich sag, das waltsch volck 25000 sollen uff Ynsprug zuziehen, da dann das wasser nider. Item der kayser ligt noch in Regenspurg. Vil sorg, er warte nit und spil sach nit uff langen banck. Mich aber sicht an, er werd warten und bringe noch groß volck zusamen. Item den Brunschwiger hat man in Tenmarck gschickt, damit er versorgt. Item ich hör warhaft vom hern prediger Musly ob dem tisch, das der kung uß Tenmarck, so man psalmen sing, under das volck stand, singe, item vil krancken selb säche, und sich nit schame, dorgegen ain tapfer krieger syg. Item der prediger, so hie dann inß leger mit hern Schärtlin gschickt, der schript denn predigern hie, sagt mir Haller, das sy am ort 2 munch funden, die der Schärtli an tisch gsetz. In dem syg ain burger von Ogspurg komen, der den ainen munch bekent, das er vor jarn ain kint gmacht. Alß er in ansichtig worden, hat der burger gsagt: „Botz martern, munch! Find ich dich da! Wo hast din kind? Flucks här ain strick!“, da sy nit anderst vermaint, sy mußen hangen. Aber noch nit bschechen. Item pitt, ir wellend diß, wo not ist, minem hern gfatter Laffater anzaigen, von mir minen gnädigen herren zu sagen, und was ursach ich alhie. Och miner husfrowen sagen, das sy frolich. Ich hab gut leben; ich well sy och holen! O wie wär eß mir ain frod, hie zu sin! So wol stat eß in der kilchen und gmain! Item minem lieben gfatter Jackoben Rordorff sagen diß zithung von mir, und das er mir huß halty, biß ich kom. Item diß brieff gend miner frowen. Item acht, ir haben den truck vorhin. Actum ylentz uss Augspurg, den 3. augustus anno 1546. Ü[wer] g[antz] w[illiger] Jo. Vogler. Dem wolgeclerthenn, wurdigen m. Henrich Bulligern zuͦ Zurich, minem gunstigen hernn und guner zu selpster handen. Zurych.
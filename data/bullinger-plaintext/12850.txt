L[ieber] herr und fruind, nachdem Jerg Regelin hütt morgens hinweg gangen, kumpt mir kuntschafft, das der kaiser den 13 ortten geschriben, wie er willens sye, Augspurg, Straßburg, Costentz und Lindo zuͦ straffen, mit beger, das sy sich deren stett nichts beladen wellend, etc. Wo nun solich schriben uff dem nechsten tag zuͦ Baden nit gwesen und erst sydert kummen were, geduchte mich, es were guͦt, wo man die practick anrichten kuindt, das der Frantzoß by den Aidgnosen anhielte, das sy die kay[serlich] may[estat] bettent, diewyl sy nit anderst wisstent, dann das die von  Costentz sich bißher gegen allen nachpuren fridlich gehalten und dasselbig on zwyfel hinfur ouch thuͦn wurdent, und ir may[estat] sich irenthalb nit zuͦ befaren hette, das dan die k. may. noch zur zit gegen der statt Costentz still ston und nichts beschwerlichs gegen ir furnemmen wellte; das weltent sy, etc., verdienen. Ain solliche mainung moͤcht wol erschießen. Mag aber ouch ain sollichs nit erlangt werden, so were doch guͦt, das es haimlich blib und die evangelischen oͤrtter der anderen Aidgnosen schluss, der wider uns sin wurde, nit bewilligetent noch abschluͤgent, sonder annemment hinder sich zuͦ bringen und baß zuͦ berathschlagen, mit anzaigung, diewyl sy wissent, waß gemainer Aidgnoschafft an diser statt gelegen und wie ire gmainden der statt halb gesinnet, so werde irer herren notturfft erforderen, den sachen wol nachzuͦgedencken. Solichs kuindtent die Aidgnosen nit zürnnen, und so es ußkemme, wurde der gegentail gewißlich dester minder ettwas furnemmen. In den raͤten kuindte man die sach also anrichten, das man die beratschlagung ettlichen als den gehaimen bevelhe uff ain wideranbringen. Wurdent dann kaine guͦte mittel gefunden, so blib doch die sach in gehaim, und wisstent die find nit, weß man bedacht were. Ach gott, ich wolt gern weg suͦchen, wie die sach verzogen werden moͤcht, und das mine hernn nit alles menschlichen trosts beruͦbt wurdent, dann sunst sorg ich, wir werdent thuͦn wie ander. Gott erbarm sich unser umb Christi Iesum willen. Datum 7. februarii 47. Conrat Zwick.
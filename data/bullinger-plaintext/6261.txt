S. Reverende in Christo pater, tuas accepi una cum libro tuo, qui d. d. Zancho inscriptus est, et epistola ad eundem; curabo prima occasione, licet de tempore nihil certi promittere possim; illa enim via iam clausa est propter pestem, quod ipsum te ex Zanchi ad me literis intellexisse puto. Plurii quoque hoc malum ingravescit, unde minister illius ecclesię, Hyeronimus, ad nos profugerat. Displicuit mihi hoc in homine factum vehementer, quod is primus esset, qui fugam arriperet. Reprehendi eum; respondit hunc morem esse Italorum, templa statim claudi, omni congressu mutuo homines prohiberi. Sed quod eum alii quoque non pauci sequerentur, senatus noster eis hospitium negavit; iussit ad suos redire. Fortassis ad vos descendit; nusquam hic apparet amplius. Quodsi se apud suos continuisset, consilio et re praesto fuisset et saltem baptismum administrasset. Certe videtur res pessimi exempli, ideoque non ferendus, sed ad suam ecclesiam remittendus. Est alias homo perversi cerebri et ingenii. Quod ad vos attinet, etsi luctuosa sunt, quae nuncias, et periculum est, ne malum hoc latius serpat, tamen ferenda sunt, quae dominus immittit. Tibi facile credo, te ad mundi huius vanitatem nauseare incipere et cupere dissolvi et esse cum Christo; ecclesię tamen mors tua quantumvis matura, nimis est futura acerba, quandocunque tandem supervenerit. Interim fiat voluntas domini. Aerumnarum certe nullum finem invenio praeterquam in ipsa...
S. Habes responsionem vestram comitiis Badensis propositam, charissime Heimrice, quae usque adeo placuit piis, quod nec apicem addere vel demere potuerint. Tuoque consilio ad Hagium totus senatus est obsecundatus. Dominus omnia pro sui nominis gloria vertat. Fuit apud nos 14 ferme dies Bernardus Meyer Basiliensis, tibi probe notus, cui etiam tuto fidere potuimus. Hunc cordatiores ita adornarunt, immo et persuaserunt, quod apud suos omnem lapidem movebit, quo per eos civitates in mutuam redeant gratiam. Suscępit promptissime hoc onus speratque non in cassum se operam daturum. Immo apud eos, qui nobis papistę videntur, causam vestram contra Pagos egit quam diligentissime. Cęterum Salodorenses pii, qui in urbe sunt, extra urbem in pago quodam vicino verbum audiunt a fratre quodam, quem suis impensis fovent etsi modicissime. Hi Paulum Rasdorfer desiderarent a nobis, ut dignus est, commendatum, si adhuc apud vos esset. Tu itaque percontare ab homine et proxime, dum poteris, ad me scribe, num uxorem et liberos habeat, nunc hanc suscipere vellet provinciam. Quod quam primum per me intellexerint Salodorenses, scribam ego ad te, quam victus rationem habere possint et velint. Opus enim haberet locus ille homine docto propter catabaptistarum fecem, quae ita invaluit, ut paucissimi sint, quin evangelium suum ab huiusmodi hominibus didicerint. Consilium vestrum super duobus articulis nondum accępimus. Vellem equidem, ut vel uno verbo indicasses, quo dum nonnulli in nos iis quippiam machinantur, id cautius praevenire possemus. Iam dudum, ni fallar, a te petieram, quibus argumentis probari et persuaderi possit adultero separato alias licere nuptias citra scandalum. Sed occupationes tuas tantas esse audio, quod vix decimus satisfacere illis posset. Attamen, ut me nunquam tua in scripturis interpretandis dexteritate operaque deseruisti, ita et nunc quoque a te peto et pro amicicia nostra expostulo. Nam Constantienses negant omnino, quod apud nos fieri non poterit aut a divortio cessandum aut adulteris alia et severior pęna infligenda aut, quod divortii culpam habet, non tam facile novum admittendum coniugium. Quae omnia, dum longe lateque circumspicio, nostrates non facile admittent. Ita malum malo additur, dum non iuxta verbum recta omnia agimus. Quare, mi Heinrice, si quid habes consilii, ut certe habes, mecum communica. Vale, et semper, quae apud vos aguntur, scribe. Audio minus pios senatui vestro additos. Dominus vos omnes dirigat et conservet. Rursum vale. 14. decembris anno 32. Tuum minimum nummisma. Fratres Argentinenses senatum nostrum epistola gratissima monuerunt pro concordia civitatum resarcienda et piorum misere oppressorum defensione. Charissimo fratri suo Heinrico Bullingero.
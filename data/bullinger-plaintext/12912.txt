Lieber her und getruwester, vertrauwtester bruͦder. Zoͤger ist des Marcell Dietrichs knecht, davon ich euch by ewerm botten geschriben hab, das er den bschaid by euch raichen werd. Da wellt nun meinem vertrauwen nach anzoͤgung thain aller puncten halber, wie ich euch davon geschriben. Sonst haben wir sydher nichts news, dann das hoptman Schnabel zuͦ Nuͤremberg lige. Habe ain arm gar verloren vom lyb in der ainen schlacht, die der churfurst erobert hat. Ouch ist meinen herren ir uberrüter, ainer mytt namen Wolff, den sy prima martii mitt brieffen in Sachsen geschickt haben, nidergelegt worden von zwayen edelleuten, dem von Peuren zuͦgehoͤrig. Habend im all brieff genommen (dann der Schertle hat ouch brieff dabey gehapt) und inn sydert ye uffgehalten, damitt man maine, die brieff seyen gefertiget worden, und man nitt gleych ander moͤchte hinein geschickt haben. Sy habend inn gerantzet. Kostet inn vyl: Muͦß inen darzuͦ hundert taler geben! Hat necht minen herren zuͦgeschriben. Allso geht es in der wellt. Ich merck wol, das meinen herren an den brieffen nitt sonders gelegen. Aber mit dem Schertle ists etwas fahrlicher, doch ouch nitt alls gar boͤß, etc. Damitt dem herren gott zytlich und ewig bevolchen. Den bittend on uffhoͤren fuͤr unß. Gruͤzt die ewern all und seind von den unsern ouch gegruͤzt. Datum den 28. mertz. Man sagt, es seye ain treffelich zuͦryten gen Baden. So gibt man schon gelt ausß den kechten zuͦ Creuzlingen. Gott verhelff unß ainmal zum ewigen friden. Amb[rosius] Bl[arer]. An maister Hainrich Bullinger zuͦ Zuͤrich.
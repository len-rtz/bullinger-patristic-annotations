S. Gratia et pax. Farellum fratrem obnixe rogavimus ut ipsam ad vos peregrinationem susciperet, vobis fratrum qui in Gallia periclitantur religionis gratia ac simul Genevensis ecclesiae causam expositurus commendaturusque: quibus qua via consulamus, nisi vestris adiuti precibus, opera, studio et diligentia, non videmus. Quibus sint expositi periculis miseri fratres, quam saeva in eos grassetur tyrannis, quam tristes nobis quotidie e Gallia nuncii afferantur, dum alios audimus lanienis impiorum hominum destinatos, pagos excidendos ac funditus evertendos, alios in vincula coniectos, alios vivos fuisse exustos, recenserem prolixius, nisi notiora ac compertiora Farello essent, quam ut nostris literis sit opus, qui vobis singula fide optima melius enarrare poterit. Nullus paene nobis dies, imo ne hora quidem elabitur, qua afflictorum fratrum non audiamus querelas, pericula, cruciatus, ab iis qui ex bostium manibus elapsi se Genevam, quasi in portum post naufragia, tutissimi piorum omnium asylum recipiunt. Nullus est fere in Gallia locus quem non invaserit crudelis porsequutio. Nam praeter fratres Provinciales, quorum tragoedia nec recitari nec audiri siccis oculis potest, Aureliorum, Andagavi, Divioni, Romani, Gatianopoli plurimos intelleximus in carcerem detrusos, et quosdam etiam extremo fuisse affectos supplicio, quod ex oculatis ac certissimis testibus didicimus. Sed nemo est, quamvis omnes nobis sint carissimi, cuius vincula maiorem animis nostris moerorem iniecerint quem Sarmartani, viri multa eruditione ac pietate, cuius opera sperabamus collegium Genevense collapsum ac tam misere disiectum felicissime erigendum, bonas literas, quae post eiectos fratres contemptorum et squalidorum in situ et pulvere iacuerant, pristino restituendas nitori, hoc prospectum tempore quo Deus deploratis illius ecclesiae ita misertus est, ut evangelii fructus atque successus omnium exspectationem longe superet. At secus visum est Domino, ne quid esset ex parte beatum, qui nobis nullum iam solidum voluit esse gaudium in hac mortalitatis conditione, quod non aliqua tristitiae portiuncula defloraret. Pergebant res Genevensium felicissime ac indies maiora accipiebant incrementa: sed casus iste nostros conatus valde remoratur. Omnia nunc nobis sunt in manu; nunc ipsissimus est temporis articulus et peropportuna occasio instaurandi omnia quae collapsa fuerant. Sed desunt viri doctrina et pietate commendabiles qui hoc praestare queant. Magistratus et populus denique totus in hoc est ut reipublicae optimo consulatur, tollantur offendicula, factiones, seditiones et reliquae id genus reipublicae pestes ad malos corvos relegentur, ministerio verbi suus reddatur bonos, iuventus probe instituatur, nosocomia et xenodochia reparentur, quae factiosorum et impiorum hominum opera corruerant: sed paucissimi sunt qui pios eorum conatus adiuvent et promoveant, quum tamen non desint plurimi qui obturbare potius ac remorari conentur, et ecclesiarum invideant tranquillitati. Hactenus Dominus non mediocriter nostros labores fortunavit. Sed nemo est cuius pares sint humeri tanti moli sustinendae, nedum mei, qui sum animo et corpore adeo imbecilli ut mirum sit me hucusque perdurare potuisse. Perstiti quod potui, verum nisi mox accesserint qui hanc in suos humeros provinciam suscipiant et decertantem adiuvent, magnopere timeo ne nobis omnis laborum fructus pereat, et nisi me Dominus mirabiliter fulsisset viresque addidisset, pridem imposito oneri succubuissem, tot et tantis obrutus ac submersus negotiis. Vos igitur per Christum Dominum oro omnes et obtestor, ut huius ecclesiae curam suscipiatis, nec secus vestrae commissam fidei arbitremini, quam eae quibus praeestis, detisque operam ut Calvinus, vetus illius ecclesiae pastor, omnium suffragiis revocatus, ac omnibus desideratissimus, et anxiis expitis suspiriis, ei restituatur, quo nullus hodie vivit qui plus in ea possit et cui sunt omnia in ea exploratiora, ut simul ecclesiae consulatur et ministerio verbi suus restituatur honos, nisi videri vultis omnium ecclesiarum curam abiecisse, et in Christum perfidi et fratrum proditores qui vestram opem implorant, quam denegare non potestis, nisi omni careatis humanitatis sensu. At meliora de vobis omnibus semper sperare didici, quo fit ut iterum vos per sacra omnia adiurem et obtestor ut primo quoque tempore huic saevo negotio manum admoveatis, nec nostram de vobis fallatis exspectationem, ac simul literas hortatorias et monitorias ad honestos scribatis: ut, quemadmodum in Calvino revocando testati sunt pium in verbi ministros affectum, devraruntque eorum impietatem et perfidiam a quibus tam turpiter indicta causa, nulla servata iuris religione, reiecti sunt fratres a quibus docti fuerant, ita in aliis quoque facere pergant, et aliquam habeant disciplinae ecclesiasticae rationem, et offendiculi quovis terrarum sparsi, praesertim in Coraldo, quem tam indignis tractatum modis post vincula, in solatium suae caecitatis, in exsilium relegarunt, nulla eius paupertatis infirmitatis et miseriarum habita ratione, et laborum quibus vir bonus se ipsum paene exhauserat. Perscribite omnia quae vobis visa fuerint cessura in gloriam Christi. Minime dubium est quin lubenter per omnia vestrum sunt consilium amplexuri. Valete, fratres dilectissimi et patres observandi, et illius sitis ecclesiae memores cuius casus caecus multarum trahit ruinam, cuius successus et, profectus latissime diffunditur. Genevae vicesimo septimo Aprilis. Vester ex asse Petrus Viretus. D. Henricho Bullingero suo. Zurich.
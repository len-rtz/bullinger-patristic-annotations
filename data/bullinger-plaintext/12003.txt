Gratiam et spiritus augmentum. Gratiam habeo, amicorum optime, quod mei apud ornatissimum virum d. Ioannem a Lasco memineris et amice salutare iusseras. Hunc virum, mi praeceptor, tanti facio, quanti omnes studiosi magnum Erasmum. Ita nihil in eo viro desidero (absit invidia dicto), sed doleo eum in hanc barbaram et ingratam regionem incidisse; dignus enim est archiepiscopatu Germanie, aut si que natio humanior inveniri potest. Tanta est hominis humanitas, comitas, facundia et praeter alia in maximis donis humilitas, ut sepius apud amicos ingenue profitear me nusquam gentium (nationes aliquot lustravi cum pluribus doctis et piis loquutus) hominem invenisse humiliorem tot donis sublimibus ornatum. Audisti (ut verum est) ex baronibus Polonie natum, divitem ac opulentum, statura principem ostendere, prolixa barba, raso capite, ut mos patrie sue. Facies est homini heroica, omnibus expositus, hilaris alloquio. Quid dicam de pietate in deum, cum praeter alias disciplinas theologiam calleat, ut omnibus sit miraculo, et, quod paucis datum, non modo scit, sed sapit, ut non ore, sed et corde loqui dicatur. Hanc theologiam non e sophistis impiis, et nec e Thoma aut Durando ac Scoto et Occam, sed a piissimis et sacris literis hausit veram nobilitatem animi ornamenta existimans. Cum Erasmo summam consuetudinem Basilee habuit, ut in eius gratiam Linguam conscripserit; eius bibliotecam post mortem multis centenariis emit, ut bibliotecam omni genere voluminum instructam in usum pauperum huc advexerit. Grecam literaturam Latinis adiunxit, ut in qualibet valeat et excellat, quod quidem epistole tibi scripte et opus eruditum et pium indicant. Utinam opus illud a te revisum incusum ad nos rediret! Hic vir mundo valedicens ad nos declinavit, et ne honores mundani eum rursum monerent ac titillarent, honoribus viam praeclusit, virginem pauperem attamen honestam uxorem duxit, e qua tres proles sustulit, quibus se oblectat vir optimus. Hec quidem magna et admiranda, maiora tamen audies. Cum sedem hic posuisset ob libertatem evangelii et uxori domesticam curam et regimen commisisset, quo liberius studiis vacaret, non potuit latere lumen a deo accensum. Adfluunt pii, adfluunt docti; omnes ambabus manibus et amplexu amabili accepit, omnibus se affabilem et expositum praebens, ut dulci alloquio et salutari consilio omnes tanquam Hercules Gallicus alliceret; me vero ob canitiem et simplicitatem patrem vocabat et in literis ad me eo nomine utitur. Tandem, cum pastores hic plures dissentirent et paucis res cordi esset, non dereliquit suos deus optimus. Optimam viduam marito mortuo praefecit regioni, cui nil eque cordi ut Christi doctrina et publica pax. Hec optimum virum sepius vocavit in consilium, tandem petiit, ut ob Christum servatorem regionis episcopus esse dignaretur, qui ob plurimos redditus annuos allici aut flecti non potuit, ut aliis regionibus esset episcopus. Non recusavit vir omnibus donis cumulatus, sed gratis se ecclesie inserviturum promisit, si illi et consiliariis vera religio cordi esset. Accepit regimen, convocavit maiores, inter quos me ob canitiem numerat, et de concordia tractare cepit. Quid dicam, optimus vir omnes sua facundia et eruditione erudivit, ut nullus quid contra haberet, quanquam non omnes ob pertinatiam a sententia concepta mutavit. Laborem improbum et quotidianum contra hereticos plures cepit, quos plurimos hic habemus, ut nunquam Augustinus aut Hieronimus plures habuerit. Maxima itaque iudico, quod vir nobilissimus honores spreverit, mundo valedixerit; attamen maiora hisce facio, quod ecclesiam gratis et ultro vocatus regendam susceperit, praesertim in regione barbara, ubi nullus honor piis et doctis. Hec boni consules, vir bone, quod de viro optimo et omnibus donis ornato triviali stilo audeam quidquam. Nunquam Phrisie nostre omnipotens magis meo iuditio propitium se exibuit, quam cum evangelio suo hunc virum adiunxerit. Precor, me homini tuis literis commendes, quanquam nil in homine desidero, attamen dulce est laudari a viro laudato. Monebisque, ne ob plurium ingratitudinem lassus munus suum ponat; quod si fecerit, essemus membra absque capite. Habes de viro optimo, piissimo ac doctissimo et, quod maxime observo, humillimo ac omnibus exposito; quem utinam alius eloquens ac Romana castimonia facundus descripsisset! Magis afficeret, sed nos nostris opibus edificamus. De me hec pauca accipies: Ago, quae egi, et multorum invidiam in me provoco, quanto magis uni Christo omnem salutem acceptam praedico et hominem pro sua indole pessima omnibus propono. Ni expertus hec scriberem, nunquam credidissem doctos seculi in re salutis talpis ceciores; sed domino me commisi. Indies senesco; attamen oculi, manus ac dentes suo munere funguntur absque adiutorio; soli pedes scipionem desiderant. Tres mihi filii sani et satis morigeri, quos si aliquo modo in pietate et doctrina vulgari educassem, mori liberet; sed fiat voluntas domini. Amen. Habes epistolam pessimam de viro optimo, quam tu bonam reddes, si animum, non manum aut calamum scribentis consideres. Biblia tua et reliqua opera posteriora videre non licuit; sed per d. meum a Lasco omnia spero. Vale, amicorum praestantissime, et tuis precibus me et ecclesiam commissam deo commenda. Saluta, queso, tuos commilitones, amicos meos, diligenter et valetudinem tuam cura, cum audiam te valetudinarium. Rursum vale et me, quod facis, ama. Prepropere, postridie Bartholome[i] e domo pastorali ecclesie Domus Senum prope Emdam, anno 1544. Tuus ex animo Hermannus Aquilomontanus, ecclesie Domus Senum minister. Prestantissimo viro domino Henrico Bullingero, ecclesie Tigurine pastori vigilantissimo, suo preceptori. Tiguri.
S. Lectis literis tuis, charissime Heinrice, non potui satis admirari et temeritatem et stupiditatem illam oratorum, qua non solum vobis, sed et omnibus nobis inurere notam annisi vix Rhęno emundandam maxime nostratum, quibus ad pacem conficiendam iam dudum erat data potestas, modo nec apice derogaret glorię ac verbo dei. Iam quid aliud hę preces praetendunt quam ipsissimam veritatis abnegationem ac impietatis confessionem? Mirantur cordati nec desinunt admirari et expectare, quomodo tandem temeritatem hanc eluere velint. In summa: Dominus omnem occasionem nobis offert, qua gloria illius promoveri posset, nos omnem contemnimus. Quam commode iam cum principis Cattorum et imperialium civitatum nunciis multa pro mutua defensione agi possent. Sed nemo illis loqui audet. Adeo timemus Antronios illos. Bas[ilienses] laborant apud nostros cordatiores pro via concordiae. Nihil negabunt nostrates, modo ab aliis interpellentur. Apud tuos excusare poteris nos, et brevi ad te perscribam, nisi prior resciveris, quibus artibus preces hę confictę sint. Apud nos rumor est, quem literis credere nolui, qui nobis calamitatem minatur ab Antroniis Carolo magistro connivente. Cęterum et ego tuas sic observo literas, ut si vel ad apicem exegeris, praesto erunt. Scio tuas ędes omnibus patulas, et id formidavi, quod mihi aliquando contigit, ab amicis legi, quae potius sepulta velim. Quodsi Romanos miseris, gratificaris mihi quam maxime. Perge fęliciter. Parochi omnes expectant. Si quid Pellicani commentariis interim addetur, mittatur, tametsi usque ad 16. caput 3. Regum iam per Baltazarem acceperim. Scribe perpetuo, et plurimum prodest. Vale. Ultima ianuarii. Tuum minimum numisma. Heinrico Bullingero, eximię pietatis et eruditionis ecclesiastę apud Tigurum, fratri suo charissimo.
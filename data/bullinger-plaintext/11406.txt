S. Adeo sum miser, ut, dum expecto ex Argentorato, ut tibi satisfaciam, lecto adfigat me iterum dominus, atque hęc causa, quur diutius nihil scripserim. Postquam surgo, sic divexor scabie, ut vix pennam tenere valeam manibus. Interim dolor fit adhuc gravior animo meo; nam in ultimis saturnalibus populus insanire tam proterviter incipit, ut viri septuagenarii dixerint se ita vidisse nunquam. Quicquid ab initio evangelii prohibitum fuit per illosce dies, repetitum est adeo petulanter, ut facile animadvertere potueris, quonam animus omnium sit inclinatus. Quidam etiam verbis indicare mentem haud dissimularunt dicentes: „Iam diu tentus arcus tandem emissus est; laus deo in excelsis.“ Hanc mutationem quidam sine dissimulatione acceptam referunt Saxoni; aiunt enim: „Si bonus et doctus vir ille non venisset huc, ecce, quo pfaffi isti“, me et Marcum notantes, „nos coegissent.“ Hęc, dic tu, qualiter vincenda, si dominus patientiam non daret? Adde: Dominus Grynęus noster senatusdecreto (quod factum est vicesima prima februarii) cogitur fieri doctor vel discedere a lectione theologica. Papisticis his nugis sumus circumsepti, cum interea certo constet cęsarem in Germania Inferiore agere fortunatissime. Gandenum etenim illi se dedidit; ingressus est tribus millibus peditum et duobus equitum ingenti cum damno aerarii publici praeter ea, quę nondum scripta sunt. Bombardes publicas dederunt cives cęsareę custodię. Urbi Mastrix ademit cęsar libertatem, et nunc ad domum censetur Burgundię. Nemo non in hoc est Iuliacensem ducatum Geldrię cessurum esse cęsari; adeo mater illius filium, iuvenem alioqui optimum, obnoxium habet. Domina est Iuliaci etc. et mirabiliter adversatur evangelio. Leodium cęsar revera possidet; nomine autem episcopus ab eo suffectus est, quem cęlibem detinet, ut uni familię suę superstiti spem adimat hęredum et sic ditio, quam dicunt esse pinguem, in ius cęsaris perveniat. His artibus Germaniam vendicare sibi tentat. Audent quidam dicere Germanos nullum sensum habere fere ad defendendam libertatem suam, quamvis alii etiamnum sperent. Conveniunt principes et civitates iterum Schmalcaldii; expectamus, quid futurum sit. Cęsar ad Palatinum anno superiori dixit in Hispania, quod ecclesię malum aut tollere aut peius facere velit neque committere, ut in hoc statu, quo nunc sit, permaneat. Initia tamen colloquiis et arte fore, medium et finem bello terminanda putantur. Hoc postremum ex cancellario Palatini est. Vide, quo nam loco simus; interim tamen ludimus ludos papisticos illos, interim flagitia dissimulamus, interim peccatis adplaudimus, malum bonum et bonum dicimus malum. Vae nobis! De Saxone et Grynęo tibi scripsi soli. Consolare, quęso, frequentius nos; ita opus est. Non possum de his plura. Vale in Christo cum tuis omnibus. Raptim, Basileę, 26. februarii anno 40. Os. Myconius tuus. Probate tu et Theodorus institutum, argumentum, artem autoris disputationum nostrarum, quęso, et risum tenete. De Constantiensibus et Augustanis velim ex te brevibus fieri certior, si liceat per ocium. Domino Heinricho Bullingero, antistiti Tigurinorum dignissimo, domino ac fratri venerando suo.
[M]in frayntlych, crystlyche dyenst und alle gutwillykayt sayenn [ü]wch, lieber her Bulynger, zu vor ann. Ich hab ewer schryben myt danksagon enpfangen, unnd zweyflet myr nyt, ir wert der kyrchen Jesu Crysti zu trost auf die ausgangen artykell wyderum denn gegensattz aus gotlycher schryft teytsch und lateinysch stellenn, auf das jederman seche, wie der anticryst seyn reych wyder die warheyt Jesu Crysti welle myt gewalt in diser welt erhalten und alßo dem satan seyn reych meren und beschytzenn. Der almechtig got welle seyn genat verleychen, das dise anschleg zu gront gangenn, seyn felkle erhalten, der hauf teglych gemert wert. Ir majestat wil zu Wurms das bebstlych concilio zu Trent, do 3 kardynel, 24 byschof sennt, vyr das recht concilio haben, so sy doch rychter und partey sennt. Die hoch schul zu Loven, was ir beschlus seyn wyrt, schonn an tag bracht hat. Dar gegen setzen sych die crystlychen stent tapfer. Zu sorgen, mecht in die har noch unlust unnd krieg gebenn. Der almechtyg welß vyrkommen, ewch und ewer gantz hausgesynt in seyn genaden vor layt und ibell bewarenn, unß alle im glaben an seynen son Jesu Crystum byß am ent erhalten, zum ent das ewyg leben verleychenn. Amen. Datum 20. iunio, in Augspurg, 1545. Ewer williger Hanns Welserr. Dem wyrdygen, hochgelerten herenn Heynrych Bulynger, forster im [w]ort Jesu Crysti zuͦ Zyrch, [m]ynen gelyebten heren und fraynt. Zyrch.
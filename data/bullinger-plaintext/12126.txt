Salus maxima. Conversionis sancti Pauli, vir tum doctissime tum pientissime, ante paucos dies per Musculum Augustanum, amicissimum meum, munera illa chartacea mihi gratissima certe sunt ex Werdea, oppidulo imperiali, Neoburgum usque perlata. Nam istic nunc Guolphgangus Musculus evertendo papatu et rursus erigendo vero dei cultu iuxta verbi pręscriptum est occupatissimus. Hucusque satis foeliciter in saxea antea Werdensium corda semen verbi dei ceu in agrum bonum seminatum est. Nam prima die ianuarii cantilenis papisticis in notas relatis valedixerunt, et ad formam ecclesiae Augustensis cęperunt lingua omnibus nota psalmodiam, et, ut audio, periclitantur imagines, altarium multitudines; contra ista enim omni panoplia instructus certare nititur. Dominus sit a dexteris eius. Porro exemplare alterum, ut sic veteri more dicam, sive exemplar Cochlęo inscriptum, statim per certum et proprium nuncium ex principis cancellaria Archytae crepitando, ut tu pridem Cochlęum vocabas, perferri in Aichsteten curavi. Superest, ut in brevi rursus ad te mittam aliam, longe intricatiorem Repplicam, quam ea est, quam nunc doctissime quidem confutaveris; paroemia enim „τρυγόνος λαλίστερος“ in Cochlęo solo proprium habet locum. De Luthero, ut verum fatear, satis mirari nequeo, quid sibi in mentem venerit, quod haec ipsa, pręsertim hoc tempore, tali rerum statu, hisce etiam hominibus, in vulgus spargere animum inducit, maxime cum et ille fatetur non contineri corpus et sanguinem in coenę symbolis ut vinum in cantharo seu, ut crassius ipse ait, ceu stramen in sacco. Melanchton in suis Locis satis docte et breviter receptum hactenus dogma de transsubstantiatione in ordinem redegit. Quodsi Helveticarum ecclesiarum dogmata cum huius componuntur, non video, quomodo ista inter sese pugnent. Non igitur est, ut de me aliter, quam hucusque solitus fuisti, speres. Concilio suo oecumenico iam Letare celebrando insultant nobis nostri papistę; maius erit illorum gaudium, cum videbunt certantes mutuis scriptis Saxones et Helvetios. Doleo itaque supra modum sopitas controversias, praesertim nunc, quum maxime referebat concordes esse, ἀναζωπυρέεσθαι. Saluta plurimum doctissimos atque integerrimos viros συνεργούς, Pellicanum, Bibliandrum, Gvaltherum et reliquos, etc. Vale plurimum. Neoburgi Danubii, anno etc. 45., die februarii prima. Adam Bartholomaeus, minister verbi, tuus in domino cooperarius et frater. Doctissimo et pientissimo viro domino Heynricho Bullingero, apud Tigurinos verbi divini contionatori primario, domino et amico meo colendissimo.
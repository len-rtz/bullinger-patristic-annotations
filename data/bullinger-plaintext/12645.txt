Gnad unnd frid. Unnsere botten seind heut nacht heim kummen. Brinngenn aber nit besonnders, dann das die funnff ortt uff der unnsern beger, was sie sich zu inen versehen sollen, geanntwurtt haben: Pundtnuß unnd lanndtfriden wollen sie anemen unnd hallten. Seind in summa wider unnsern glauben verbitert ganntz unnd gar. Gegen der franntzosischen bottschafft habennd sie sich uffgethon: Sy können merckhen, wie es der Frantzoß mit dem reich habe. So aber daselb oben lig, werden sie, die von funnff ortten, von irem glauben trenngt. Wann sich nhun der Franntzoß auch in dem krieg mischen unnd die 4 ortt, ire eydgnossen, dem reich zuziehen, wollen sie auch besehen, wie sie irem glauben schirm thuenend, unnd dem konig die einigung unnd den 4 ortten die punndt heruß geben, etc. Hat die bottschafft geanntwurt, der könig hab sich mit der vereinigung inen nit unnderworffen, sonnder zu freund angenomen. Geben sie im die vereinigung herauß, so wolle er besehen, ob er mit dem reich unnd den 4 ortten ein verstannd machen konne, etc. In summa: Sy seind bitter. Die unnsern einhellig haben inen angezaigt, das sie iren glauben nit lassen können, etc. So vil diser zeit in eil. Meine herren haben groß verwundern, das die eurn gar nit schreibenndt, unnd insonnders vom unnsern eidgnodschafft inn der Clauß, wie es umb sie stannde, unnd wie unnd waß die sachen syennd. Dann meine herren haben vil irer leut da ligen unnd mochten leiden, die eurn machten kundtschafft zu inen unnd unnderrichten sie dann, wie es stund. Ich bitt, ir wollennd euch die sachen lassen angelegen sein unnd anzeugen. Man hatt warlich nit gut sorg, das man die zug also last zamenkomen, wo es annders nit gotts will ist, das der unfasel aller an ainem hauffen funden werde, inen selbs oder unns zur straff. Der ewig gott wolle unnß behuetten! Eurn brieff sampt des Schoners hab ich empfanngen uff unnd von der posst. Darumb haben khain acht, das ich gester schreib, ich hette in noch nit empfanngen. Die Venediger lugen auch, wie die kugel fallen wölle. Es seind auch Walchen! Den unnsern ist es noch wol gangen von gnaden gottes. Solte es weltzen, des untrewen wurde genug. Berner haben sich erkenndt, bey irem disputatz ze pleiben. Dieweil aber ettlich ir prediger daß nit wol zufriden unnd auf luterische gattung zickhennd, haben sie hie geworben, unnd werben noch, umb einen prediger. Mit dem herren Wiltharten Schwarzen will ich fleiß ankheren. Witter soll gehanndelt werden von einem anstand unnd friden. Eerend gott, ruffennd alle gutte freund an. Schreibennd Laeto unnd anndern, das man so grossen kossten nit vergebens angewendt unnd erst ein fuwlen frieden anneme. Wöhr, wer whören mög! Ein gutter, eerlicher friede aber ist ein gutt dinng. Es soll auch ein unordnung unnder den Eidgnossen sein zu Fuessen. Rattent unnd helffennt, das es recht zuganng. Gott mit euch. Inn grosser eil. 26. septembris 1546. Exemplum literarum Bullingeri.
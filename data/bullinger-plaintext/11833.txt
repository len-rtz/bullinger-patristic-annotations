S. Nihil extra illa, quę hic accipis, scribere visum est ex multis, quę nullo certo authore sparguntur. Quę hic legis, vera sunt, dubia notavi. Addet vero Michael hic noster, quę praeterea hic a nonnullis iactitantur. In horas expectamus mercatores Francofordia redeuntes. Sed puto istic etiam esse, qui eas nundinas frequentent. Buceri reditum impatienti desiderio Argentoratenses operiuntur; a sexto augusti nullas misit literas maturum adventum ab illis pollicitus. Bingę nunc, quod Hedio scripsit, quatuor electores Rhenenenses conveniunt, nec, quid conentur, quisquam certo adfirmat, nisi quod de pace componenda sollicitos affirmant, sed sero. Gallum ferunt ingenti exercitu Iuliacensi succursurum; quod nisi in tempore fiat, actum fuerit de non pessimo principe. Dominus nos malis istis exemptos cęlestibus sedibus quamprimum dignetur! Ego certe iis meis oculis videre mihi videor miserrimam etiam Germanię nostrę vastitatem, ni mox, quod ęgre mihi in votis illi esse quisquam persuaserit, resipiscat et in viam redeat, quamquam omnia apud dominum possibilia, qui faxit, ut sive vivamus, sive moriamur, sui simus. Cupio fragrantibus assiduisque tuis apud dominum precationibus perpetuo iuvari, ut in demandato mihi munere vigilans alacer et sedulus adventum ipsius confirmata animi fiducia expectare possim. Saluta totam tuam domum cum omnibus administris tuis in evangelio Christi. Commenda me officiosissime optimo consuli vestro Röstio, cuius filium et nurum meis verbis valde quam amanter saluta. Salvere te et pulchre in Christo valere optant germanus frater meus et Zviccius cum reliquis. Bene vale, cor meum et anima mea in domino. 22. septembris 1543. Michaelem huncce ni prius etiam amare cępisses, multis tibi commendarem, quandoquidem dignus omnino est, quem synceri christiani diligant cuiusque studiis cupiant consultum. Egit apud nos prorsum inculpate et omnibus charus, ut, si res nostrę ferrent, perpetuum cuperemus convictorem. Tuus Ambr. Blaurerus. Liminarem paginam in commentariis tuis super 10° desidero. Dolet propemodum nullam fore prosperitatem, quae bonis istis fruatur. Praestanti pietate et eruditione viro d. Heinricho Bullingero, venerando atque charissimo fratri suo in Christo. Tiguri.
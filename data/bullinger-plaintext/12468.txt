Salutem a deo per Iesum Christum. Quod in mediis et maximis tuis occupationibus dignatus es ad me scribere, gratias ago primum deo nostro immortales, et tuae humanitati deinde, quin et ipse mihi gratulor atque gaudeo me, alioqui indignum, tot tantisque officiis vestrae caritatis cumulari et ornari, optoque protinus, ut in eadem benevolentia usque permaneam. Ita enim spero vitae meae conditionem hanc, vel aliam quamcunque, multo mihi fore tolerabiliorem tranquillioremque, quum alioqui ea exposita et subiecta sit variis adversitatibus satanae et pessimorum hominum, quibus ferendis aequiore animo ac fortiter superandis haud sane (meo quidem iudicio) exiguum affert praesidium et solatium amicitia bonorum et doctorum virorum. Qua de causa non cesso me subinde commendare et quodammodo obtrudere vobis, etiamsi alias nihil habeam, quod scribam. In apologia vestra arbitror vos non tam multitudinis quaesisse applausum quam perpetuum veritatis tenorem atque consensum deique potius spectasse gloriam quam vestrum vel cuiusvis alterius honorem. Nam saepe invitis etiam extorquentur ἀντικατηγορίαι, quas haud dubie optimus quisque mallet prorsus evitare, si rei natura et finis ferret. Et vix puto fieri posse, ut quis in eiuscemodi contentione et defensione sui vel iustissima queat innocentiam suam ita proponere leniter ac modeste, quin etiam adversarii crimen interim aut iniuriam aut malevolentiam aut mendacium aut imprudentiam quasi aliud agendo ostendat, unde videlicet potissimum accusatio eius sit orta. Sed bene constat vobis apud deum vestri facti ratio, ut iudicia hominum minus sint reformidanda. Vere competit Christi vaticinium in hominem illum satis audacem in proferendis novis interpretationibus nescio qua libidine ab aliis tam veteribus quam neotericis dissentiendi. Valde metuo, ne ambitione et invidia potius quam vero pietatis studio ducatur, quum velit ita singularis videri, ut certe etiam habetur ab ommnibus fere, qui sunt Marpurgi. Sed deus novit, quam fideliter unusquisque serviat, qui tandem recte diiudicabit, quae nos hic latent aut quae homines falso statuunt et persuadent. De Lutheri morte idem, quod vos, sentimus, et recte precamini deum, ut det successores, qui sint viri pacis. At profecto, licet dissensio tandem inter partes ponatur a doctioribus, nunquam tamen deerunt indocti et contentiosi homines, qui volent haerere, stare verbis magistri sui, quicquid etiam melior ac maior pars statuat doctorum. Caeteroquin bona spes est reliquos fore placabiliores nec ita concitatos, ut fuit Lutherus. Audivi enim superiori anno ex Ioanne Pistorio Niddano, quum loqueremur familiariter inter nos de fine istius controversiae, quod Philippi Melanthonis autoritas facile posset tollere Lutheri autoritatem, si hic prior moreretur. Faxit deus, ut integra stabiliatur concordia inter omnes, quo regnum dei amplificetur et nomen eius celebretur. Amen. Valeas in Christo cum tuis omnibus nosque tuis precibus commendatos semper habeas, oro. Datę ex Francofurto, circiter idus apriles anno 1546. Iohannes Pinzinger totus tuus. Eximia pietate et doctrina viro domino Heynricho Bullingero, Tigurinae ecclesiae antistiti celeberrimo, praeceptori et domino suo unice colendo. Tiguri.
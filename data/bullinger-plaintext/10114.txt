Salus et pax per Iesum Christum. Dono misisti per quendam amicum expositionem tuam in Iohannis epistolam addita oratione de prophetae offitio, pro quibus tibi multas gratias habeo, non solum quod amicum animum testentur erga me, sed quod novis hiis fructibus refocillas tuos cum optima spe bonorum omnium. Tu enim scis, in cuius locum successeris. Sunt ergo hę primitiae apud Tigurinos testimonium restituendae reipublicae christianę nuper magno interitu collapsae. Ergo Christus dominus noster tecum sit, ut, quod cepisti, cum dei patris gloria et totius ecclesiae ędificatione possis fęliciter exequi. Paulus Riccius, medicus Ferdinandi, libellum hunc favente Ferdinando et repugnante Fabro in lucem ędidit. Causam et argumentum ex ipso intelliges. Dono tibi mittere volui, testem amici animi erga te, qui doctos amo etiam indoctissimus ego. Communicabis etiam Leoni et Pellicano fratribus. Qui tibi has reddit, ecclesiastes est Esslingensis ecclesiae. A quo audies, quantum promoverit regnum Christi Ambrosius noster. Dominus sit tecum. 6. aprilis, Constantiae. Tuus Io. Zuick. Duos quaterniones a Luthero scriptos Leoni mitto, non ut vulgetis, sed supprimatis, cum alioqui causa nostra plena odii sit. Ornatissimo viro Hainricho Bullingero, Tigurinensis ecclesiae apostolo, fratri suo charissimo.
Gratiam a domino. Habes hoc nuncio, Leo charissime, usum agarici, quem Valerius noster, homo pius, tibi signavit. Accipies iterum alteras quoque quas ad me dederas Valerii literas, nuncio, ut opinor, satis certo, parocho Gachlingensi, qui, inquam, magnam apud nos miseriam et, ut verbo dicam, divinę veritatis omnisque innocencię suppressionem Durgoici agri conquestus est. Et quia [homi]ni, ut nobis visus est, pio, candido et cordato fidem non habere non potuimus, vobis, in domino charissimis nostris, scribere placuit atque quam maxime rogare, quo fratribus isthic et consilio et opera adesse velitis, ne unus et alter secedat, denique ecclesiam relinquat atque ita, et nostro quoque malo, opus domini et structura iterum corruat. Non enim vos fugit, quę homo quantumvis pius et doctus aliquando meditetur et quo penuria rerum miserięque molestia redigatur. Quid de indoctis et oretenus piis dicetis? Quare, charissimi, vestrum erit fratrum penurię opitulari. Nos nostrum quoque faciemus. De Onofrio quid actum sit, scire omnes adfectamus. Num tormentis quęstus et quę aperuerit, oro, si licet, quam ocissime sciamus. Valete. Bernę, 22. septembris, a prandio hora 3., anno 32. Ca. Megander ex animo vester. Has literas et Bullingero et Erasmo lectum dabis. Leoni suo apud Tigurum, Bullingero et Erasmo, fratribus charissimis.
S. His verbis ex Berna scribitur: „Nova feruntur non prorsus inauspicata: Turcę nauarchum cum ingenti navium hominumque multitudine vi tempestatis obpressum, cum ad portum Massilię εἰς συμμαχίαν Galli contenderet ibi expositurus exercitum, in cuius adventum iam pridem commeatus ex condicto praeparatus erat. Itaque falsus ea spe Gallus non mediocriter perturbatur. Sed et Veneti transitum Turcico negaverunt exercitui, quod plęrique mirantur. Famam autem hanc probat transmissum ex Genua in Hispanias subsidium a marchione Guaiasco, quod facile prohibituri Turcę fuerant, nisi fato aliquo profligati tutum transitum liberumque praebere cogerentur. Interea fertur de Galli perfidia Turcicam legationem, quod minus initis sancte stet pactis et ni praestet pollicita (nimirum Massilię traditionem), praedicere bellum ex Ungaria adversus ipsum translatum iri. Sic forte constituit dominus impiorum syncretismum dissipare tandem. Ignibus item hoc ipso belli tempore Lugduni in pios sęvitur et aliis locis compluribus, ut videantur spiritu malo cum Saule instincti monarchę tantum non θεομαχεῖν. Sic scilicet cruentatę semel sanctorum sanguine manus non possunt non mergi profundius, dum dominus his finem faciat.“ Hęc nolui nescires. Commiserat librum nescio quem Gastius ad te ferendum; sed ubi Lübeggero dixi, quid peterem, respondit: „Ich kans werlich nit thuͦn; ich bin ein großen, schwären man, wie ir wol gsend; sed ibo ad Ioannem Widercher et rogabo, ut ad te veniat; ei, quia habet equum, tuto poteris committere.“ Venit hic sponte, siquid vellem; commisi igitur et illum et alium, quem itidem ignoro, ferendum ad Pellicanum. Agitote gratias itaque, prout decet, Ioanni; lubens propter te subit, quicquid id est. Parcitote vero Lübeggero, quia magnus vir est. Hęc tibi, ut in luctu rideas, non ut aliquid huic exprobretur. Vale cum tuis in domino. Basileę, 20. septembris anno 42. Os. Myconius tuus. Domino Heinricho Bullingero suo.
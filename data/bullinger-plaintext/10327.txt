Gratiam et pacem. Rudius scribe posthac, frater charissime, quandoquidem nullum est periculum, cum quod fidis mandantur nunciis, tum quod res utiles et honestas tractamus, quarum non est ut erubescamus, etsi resignentur epistolae. Non intelligo, quod tu putes consilium nostrorum contra vicinos, quod displiceat quodque tuis communicatum velis. Proinde, si quid est, quod magni sit momenti, ne pigeat repetere et paulo apertius perscribere. Iam vero audi, frater charissime, inflictum a nuperis literis alterum vulnus. Nescio, quibus fomentis leniam. Nam Andreas Faber, Fabri consulis filius, in senatum est lectus nobis maxime pro publica contione reclamantibus. Cerberus - nosti, das ich den RÃ¼den meyn - eiusmodi homines subinde in senatum vocat, nec quisquam nostrorum est, qui forti et intrepido animo sese temerariis ausis obiiciat: Fuco imponitur stolidis. Non inviderem magistratum, si integros esse constaret. Publice quidem nostram fidem confessus est, in nostram fidem coniuravit, pontifitiam abnegavit, eucharistiam una cum fratribus fregit et fracturum se posthac stipulabatur, sed subinde hypocrisim et nescio quid mali latere vereor. Dominus conservet ecclesiam suam. Video enim multam illi imminere tempestatem, video multum animi accrescere cohorti impiae, video nimis puerilem credulitatem et securitatem adeoque et supinam negligentiam nostrorum fascinare animos, adeo ut etiam ad miraculum moniti, exciti, impulsi, tracti et pertracti a veterno evigilare nolint. Timeo profecto, timeo dominum aliquando istam [!] verbi et ministrorum contemptum abrogatione veritatis ulturum. Me certe nostrorum pudet pigetque. Dominus misereatur nostri propter gloriam nominis sui. Nuntius ita festinabat, ut non potuerim certo experiri, an a nostris legati sint missi. Vale. 12. decembris 1533. Hein. tuus. Domino Os. Myconio suo, Basileae.
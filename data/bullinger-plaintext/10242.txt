S. Binas a te accepi literas nuncio meo, charissime Heinrice, alteras senatui, reliquas mihi gratissimas. Non quod senatus omnia audiverit, quae tu sancto zelo monueras, sed quae comitia Heremitana pertingebant. Nec rescivit senatus a te esse scripta. Questor hoc noverat cum secretario. Sub compendio tamen multorum ora tam fęliciter obturasti, quod te laboris illius nunquam pęnitere debeat. Inculcatum est multis Tigurinos proprie ore confessos Immontanos habere «fidem veram et indubitatam». Cui cum contradicerent pii, a piis creditum est, ab impiis minus. Ceterum domino laborasti sumptibus in nuncium additis (non enim satis commendare potuit liberalitatem tuam). Is omnia refundet. His diebus magistratus noster creatus est felicissimis, ut sperant omnes, auspiciis. In consulem creatus Iacobus a Wattenwil - id honoris expectabat consul a Diesbach -, in pandaretum Wolfgangus Wingarter. Additus est et alius senatui, viri omnes optimę spei. Tales additi sunt diacosii, amandati vero papistę et lanii, nec unquam hactenus a multis annis pro voto piorum successit ut hoc pascate. Ad comitia futura num nostrates nuncium sint missuri necne, nihildum constat. Megandri commentationes accępi dono illius. Quod vero de sinodo Capitonica scribis, nescio, quid respondeam. Ignorantiam meam perpetuo fateor, et cum ad doctos quosque eruditionis gratia me contulero, tantam in vobis invenio iudiciorum diversitatem, simul et linguarum versionem tam variam, ut sępius rapiar in vulgi proverbium: «Die gelerten die verkerten». Alienum videbatur, dum Capito iudicaret, in Christo pęnitentiam praedicandam. Firmabat sua apostolorum contionibus, quibus aliter cum Iudęis, aliter cum gentibus agebant. Interim tamen propter novum hunc docendi modum, cum nec fidei nec charitati derogaret, nolui ab homine dissentire. De modo corripiendi et docendi praescripto apud nos erat opus. Docent siquidem hęc tempora, mores et ecclesiarum necessitas. Sed ita apud nos redditum erat politicum evangelium satyricum et tyrannicum, ut absque ignominia non licebat apostolicum docere illud 10. 3 [16]: «Sic deus dilexit mundum». Id quod palam quidam pro suggestu asserebant, sannis, scommatis et dicteriis ita addicti atque calumniis, e quibus non resipiscentia, sed odium oriebatur et evangelio et ministris, quod pro pseudofratribus haberentur, qui Christum adnunciarent et non illorum contumeliis accederent. Sed quid plura? Es ist nitt möglich, daß ich der kilchen und pfarrer, min und anderer mangel schribe, nisi ori adfuerim tuo. Utinam ad sinodum nostram venires. Cui nondum est indicta dies, indicabo tamen eam, quam citissime potero. Tandem nuncius ille consistorii scriba est, homo tua familiaritate dignissimus. Is, si quae alia voles, narrabit. Hunc tibi cum parocho comite non secus ac me ipsum commendo. Musicus est et patriam petit. Obsecro ne desis illi societate. Nam mire gaudet doctorum consortio. Novit te in Premgarten. Vale, et quae ocius scribo, tu feliciter digeras. Vale. 16. aprilis. Tuus semper B. H. Heinrico Bullingero, apud Tigurinos ecclesiastę, fratri suo charissimo.
S. P. Gratias habeo tibi summas, pater, quod ad meam quaestiunculam respondere dignatus es. Consului super hoc negocio divum Augustinum eo, quem indicasti, libro et capite. Hieronymum non habeo, neque eum ex  nostris quisquam habet. Proinde, sicuti promittis, eum mihi locum, ubi vacabit, describe, precor, si forsitan is meo intellectui congruentius respondeat ad motam quaestionem. Quantum enim intelligo d. Augustinum, huc eius verba spectant, ut ostendat, quare gradus fraternalium in sacris admissus legibus polyticis inhibeatur. Tuque hoc agis: Non confestim, si quid permissum patribus, id nobis quoque licere, nec gradum istum prohibitum, ergo licitum. Me vero nihil istorum torquet, sed quomodo, cum gradus iste admittatur in lege Moseos, per eandem prohibeatur, qui remotior videtur, quod scilicet non licet per Mosaicam legem ducere coniugis sororis filiam. Sed denuo, si ad manum habes, meam relege epistolam, deinde mihi, quid talia roganti idiotę (si forte id eveniat) respondendum sit, explicato. Mortem d. Buchteri tristi animo accepimus, sed fatis cedendum. Quod autem redditus est nobis Hallerus, id vehementer gaudemus, quotquot eum novimus! Det illi dominus spiritum fortitudinis, intelligentię atque pietatis verę. Amen. Sed quid novi rursum rumoris spargitur? D. Gvaltherum maioribus nunc involutum periculis, quam prius erat, et nisi metus cęsaris retineret adversarios, non cohibituros ipsos se, quin illum vi potitum irent. Totum Solo-durnium frendet! Zvinglio multo intollerabiliorem clamant! Tragędia vix una finita, iam ludere alteram coepisse, etc. Hęc atque huiusmodi recitata percelluerunt animum meum, quia cum illius, tum communi patrię saluti metuo. Quicquid vero est, cupio id scire. Dominus, cuius ille veritatem atque lucem clarissimam diligit atque propugnat, ipsum nosque omnes e manibus persequentium nos eripiat. Salutant te nostri. Saluta meo nomine tuos. Vale. Biellnis, kalendis decembris 1547. Tuus ex animo Io. Leopoldus Fry. Doctissimo piissimoque viro d. Heinrycho Bullingero, patri meo colendissimo. Tiguri.
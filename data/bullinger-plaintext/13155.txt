Indicavit mihi proximis diebus hisce affinis meus Gregorius ab Ulmis, se post mensem duos filios, quos hic apud Funcklium nostrum habet, istic ad Wolfium vestrum missurum. Id quum vero nepos meus ex sorore Gvaltherus, Heinrichi ab Ulmis demortui filius, et ipse hic apud Funcklium cum Gregorii filiis in iisdem studiis versatus sit equalesque in illis progressus fecerit, valde cupit soror mea (nec minus ego!), ut etiam Gvaltherus noster (te impetrante) una cum doctis duobus a Wolfio recipiatur. Feceris nobis supra modum gratum, si istuc nobis apud illum effeceris. Adulescens est, quod sancte tibi affirmo, et pius et studiosus. Est praeterea quartus puer: senatoris nostri Iohannis Kurstalleri filius (viri tibi, ni fallar, non incogniti), qui apud eundem Funcklium aliquamdiu iam institutus est, felicis ac optime morati ingenii, quem solum retinere Funcklius multas ob caussas nequit. Propterea pater multis et obnixe me rogavit, ut, si ulla ratione fieri possit, suus quoque filius in Wolphii contubernium admittatur, quum hactenus eadem cum cÄ™teris studia secutus, et illis non incommodus convictor futurus sit. Et pro illo igitur vehementer peto, ut officium hic tuum mihi non denegas et Wolphio persuadeas, ne bonum hunc puerum excludat. Quod si forte non tam laxe habitat, ut recipere hunc possit, aut recte ob alias caussas nolit, tum ne Gvaltherum meum abarceat. Sperabo te vel vi etiam, si aliter nequeas, extorquere ab ipso posse. Maximo certe beneficio et optimam sororem meam et me (iamdudum quidem multis tibi nominibus devinctos) ab integro obstrictos habiturus Wolphium mea vice officiosissime salutabis, cui vicissim, ubiubi casus aliquis tenet, benigne gratificabor, si hac in re nobis non defuerit. [...] non [...]. Libellus, quem nuper misisti, vehementer mihi arridet, quum non sit tam ipsa varietate iucundus, quam est magnarum rerum tractatione utilis, ut iterum atque iterum huius tibi nomine maximas agam gratias.
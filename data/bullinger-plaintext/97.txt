Erwirdiger, lieber herr unnd brůder, üch syend min willig diennst sampt erbietung aller ern bevor. Ich hab dyser tagen von üch ein missive, hern Lorentzen, unnsern predicanten, betreffenndt, verstannden. Darab nütt minder verwundrens, dann misfallens enpfanngen, fürnämlich uss nachvollgenden ursachens: Namlich zum ersten, diewyl unsere hern, amann unnd rhät, eynem bürgermeyster unnd rhat zů Zürich so früntlich gschriben, daran ze sind, unnd gedachten hern Lorentzen hieruff zuͤ unns gan Schwanden ze vermögen, welchs uff di begern guͤttlich beschechen. Wie er nu synen hern gwyllfaret, ist er von unnß kilchgnossen einhellenklich angnomen unnd mitt eyner erlichen bsoldung versechen worden. Khan darby nüt verstan, das ime by unnß eynich schmach, uner noch ungebürlichs begegnett oder wyderfarn sye. Hätte wol vermeint, so er nütt wichtig, ja redlich ursachen sins wegscheidens üch oder eynen ersamen rhatt anzöugt, es söllte ime weder von üch noch der oberkheit gestattet noch zuͤgelassen worden sin. Hätte er aber ein so gnůgsame clag gegen unns, das er siner fürgenomnen meynung uwers bedunckens fuͤg unnd recht hetti, söllte doch solchs vorhin von im oder üch, ob wir des gestendig, von unnß erfordert worden sin, unnd demnach aber der gebür nach ghanndlett werden. Das aber ir unnd ouch her Lorenntz dyses sin (one ursach!) wegfarn eynen göttlichen berůff achten unnd nemmend, khan ich nüt urteylen; laß es inn sin werd stan. Gott weysts. Ich hatt das vorig, diewyls von eyner ordenlichen oberkheyt unnd ouch von üch unnd der kilchen dienern vergünt, ouch für ein rechten unnd cristennlichen berůff. So ist vilicht das selbig ein whan unnd das nachgend gantz gwüss unnd unfälbar. Wöllte gott, ir wüstind, was ergernus inn unnser kilchen, ja vor mynen hern unnd der gantzen lanndtschafftt hierus erwachsen wirt. Unnd besonnders ist schon das vorhannden, so unnser wyderwertigen unnß ettwa mengmal fürgworffen, unsere predicanten syendt ebenso gytig als die meßpfaffen: Wo sy die bestenn pfründen unnd herlichosten sitz wüssind, darnebend wenig krütz unnd vervolgung gewarten dörffind, da stellend sy hin. Yetz erst wirt sich der handel gegen unnß anhebenn. Was khönnen wir dann als die überzügten inn dysem fal antworten? Ach gott, söllten wir uff unnser syten im anfang des evangely mit predicanten, die ir lyb unnd leben mit unns dargstreckt, ghept han. Wo wären wir doch hinkhomen? Dyser her Lorentz unnd Valatin Boltz allein sind allso on nott unnd crütz uffgwütscht, die andren aber verhart inn aller gfar irs lybs und lebens, biß sy von der oberkheyt verwysen oder kranckheytt halb des predigampts muͤssen abstan. Nu wären wir noch inn dyser letsten, gefarlichen zyt trüwer, fromer unnd gelerter predicannten überus nottürfftig. Dann yetz öügt unnd regt der wydersächer sin hopt recht uff unnd bedörffte eins gschwynden kriegsmans, der inn mit vorteyl wüste unnd khönnte überwinden. Noch eins beduret mich: Das inn unnserm land ettliche predicanten gnůg ettlich yar allt unnd leyder nüt all glert, das sy eins manss, wie yetz her Lorentz ist, gar notürfftig wärn. Unnd aber es můß sin, das der von Hallwyl inn dyser sach den vorteyl hab unnd die kilch zů Schwannden lär stannde, das doch warlich zů erbarmen ist. Dann sydhar, das her Lorentz die kilch versechen, ist gehüffet voll lüt gsin allso, das man sy mitt stülen oder ständen hat muͤssen erwytern, unnd wann man das letst zeychen zur predig gelütt, ist mänglich (ouch ettlich so noch des bapsthlichen gloubens) uss andren kilchen hinzů geloffen, das ich verhofft, er wurde vil gůtts geschafft han. Unnd aber, wenn yetz eyner nüt grad alles, so inn gelüst, inn unnsern růchen lannden hat, so hat inn gott an ein ander ort beruͤfftt, da ers besser hat! Im namen gotts, wir sind mentschen. Lůg ein yeder, thuͤe synem berůff gnůg. Diewyl unnß gott beruͤfft an gůtte, fridsame, fruchtbare und lustige ort, sind wir willig. Wenn er unnß aber heyst, unnßer höchste froüd unnd eygne khind, ja unnß selbs im ufopfern, so lůgend, das wir mit dem gůtten Abrahamen dapfer an dsach gangind! Das schrib ich nüt, das die kilch zů Schwannden oder ich besonnder dises hern Lorentzen, diewyl wir sin willen spüren, further begern, sonnder das ir hörn unnd verstandenn, das man unnß mitt gůtten (ich hatt schier gret: mit glißnenden) wortten nüt die ougen verkher oder mit offnen ougen nüt blind mache. Bald hernach wil ich üch myner meynig baß berichten. Ich hab dißmal nüt wyl ghept. Pitt üch, ir wöllen es gůtter bruͤderlicher meynung von mir (als es warlich beschicht) vermercken unnd allweg bewysen, wie sich unnsere kilch zu Schwanden alles gůtten zů üch versicht. Dann so ich müntlich mit uch reden khönt, möchte ich dyß handels halb nüt gnůg zů worten khomen. Ich gschwyg durch gschrifft. Datum Schwanden, mitwochen vor Georgi, anno, etc., 48. Ü[wer] williger b[růder] Paulus Schůler, zu Schwanden inn Glarus. Dem erwirdigen, wolgelerten hern Heinrichen Bullinger, predicant, Zurich, mynem sonnders lieben hernn unnd fründ.
Gratiam et pacem a domino. Ego potius me infelicem puto, qui ita scribo, ut te tam iniquum habeam interpretem, ac si quid hic pecco, non malitia pecco, sed falsa opinione. Hactenus arbitratus sum talem te esse, qui principio scribentis animum spectes, deinde vero circumstantias excutias. Qualis sit animus erga te meus, didicisti iam multis ab annis et argumentis quidem non paucis. De circumstantiis huius praesertim causae, in qua tu tam impacienter ringeris, nihil dicam. Certe plures essent, quae me et epistolam meam excusarent. Verum, ut ingenue quod dicam sentio, metuo, ne bene mihi per omnia fidas; hinc enim tam facili de causa stomacharis contra me et conquereris. An non oportebat illud praecipue cogitare, quod non sine causa Germanice responsionem scripsi? Profecto non propter te, sed propter Schwenckfeldianos, qui Germanice omnia scribunt et agunt. An non inde, si voluisses, colligere potuisses, ergo non ad te scriptum illud pertinet, sed ad Schvenckfeldianos? Sed imperiosa et emphatica sunt omnia. Sane! Studio id factum est, non propter te, sed propter illos, quibus exhibenda responsio. Improbi illi sunt ac importuni. Inde scriptum est: „Und lassend ir uns sinen halb unbeckümberet.“ Potuisses ergo illorum importunis precibus et interpellationibus opponere hanc nostram destinatam voluntatem, illis testatam et ita testatam, ut prodesset tibi ac a te illos posses commode ablegare aut repellere potius. Istisne ita peccavimus? Verum adhibuisti profecto affectum nonnihil; hunc ergo remove rursus et intellige nos non tali scripsisse animo, quali opinaris. Quod si d. Vadiani scriptum offendit, illi imputa, non nobis. Non placet animo tuo, ut ad colloquium admittatur Schvenckfeldius. In hoc persevera ac cave tibi ab hypocritico et loqutuleio homine, et bene habebit res. Finita nosti comitia Badensia. Mittuntur omnium Helvetiorum nomine legati, duo ab urbibus Tiguro et Lucerna, duo a pagis Ury et Svytz, ad vicarium Mediolanensem, marchionem de La Quasta, expostulatum super iniuriis et postulatum, ut forum nostris aperiat, etc. Praeterea visum, qualis sit in Italia expeditio. Renovarunt foedera nunc Badenae sanctis obtestationibus et pollicitationibus (quod hactenus impediit, sacramenti formulam renoverint), ut in praesenti foedus renovatum sit, singulique norint singulos foederis capita sanctissime servaturos, und das man das nütschweren ietzund ruͦwen lasse, sunst trüw einan-dren bewyse wider mencklichen zuͦ schirmm unsers libs und guͦts, landen und lüten, etc. Daruff hatt man ouch ze Baden zwen waͤgen nidergeworffen; dann, diewyl kriegsrüstung druff gewaͤsen, wil man wüssen, wannen sy kumm und wahin sy gange. Putant alii caesaris esse arma e Mediolano profecta, etc. Tu, si quid habes rerum, quae nostra putaris referre, ut sciamus, significa. Vive et vale cum omnibus fratribus; salutant te fratres. Tiguri, 27. octobris anno 1545. Heinrychus Bullingerus tuus ut semper. Praestantissimo viro d. Osvaldo Myconio, Basiliensis ecclesiae ministro, domino et fratri suo colendo. Basel.
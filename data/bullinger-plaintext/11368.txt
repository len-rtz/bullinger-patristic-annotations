S. Commendat mihi Stainerus optimum illum virum praesentium latorem; sed simulatque literas reddit, statim valedicit, ut nihil benevolentiae illi exhibere aut quicquam conferre cum illo quiverim. Excusatum itaque me volo Stainero per te. Ad te vero nichil est, quod scribam, cum novi nichil sit excepto hoc uno, quod putant quidam praefationem tuam ad epistolam Vadiani satis esse odiosam neminemque non intelligere, quem petas, scilicet Bucerum tibi Vertumnum esse et Lutherum Thrasonem, idque te facere post initam concordiam et bona parte sopitis contentionibus, denique tempore tam difficile etc. Frechtus ad me nuper scribens rogat, ut se tibi et Tigurinis offitiose commendem. Vale cum fratribus et tota domo. Raptim, 31. octobris 1539. Tuus Io. Zvick. Domino Hainricho Bullingero velut fratri charissimo. Tiguri.
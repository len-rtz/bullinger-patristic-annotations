S. D. Redeunt ad vos, Bullingere doctissime, dilecti in domino fratres, Laurentius Agricola et Rudolfus Schwitzer. Redeunt autem, non reiecti a nostris nec sua aliqua temeritate, sed propter miserabilem statum, imo verius lapsum nostrÄ™ huius urbis. Sperabatur toti diocesi posse praedicatione evangelii consuli propter eiectum papatum, ad quam rem nostri ministros verbi undequaque vocare sta-tuerant; ob quam causam dicti etiam fratres ad nos vocati sunt. Verum (quoniam spes ista, quantum praesentem rerum statum concernit, prorsus evanuit, ita ut totus ager in manus pfafforum redierit, factumque est, ut causa vocationis ipsorum desierit, et urbs haec alioqui ministris verbi abundat, quorum aliqui ex agro pulsi hic haerent) iudicarunt dicti fratres, et meo iudicio non absque ratione, consultum esse, ut ad suos reverterentur, id quod vestri dubio procul boni consulent. Quam honorifice dimissi sint a nostris, ipsi referent. De urbe hac et ecclesia nostra cognosces ex ipsis, ut necesse non sit aliquid rerum nostrarum chartae committere. Quae mihi spes sit hic manendi, et ipsum illi tibi indicare possunt. Si non dabitur hic manendi libertas, dabitur forsan, ut Helvetiam vestram aliquando tanquam asylum ministrorum Christi videam. Reliqui duo, Hallerus et Rummanus, quem una addita litera rectius vocaremus Frumman, diutius apud nos manere constituerunt, qua de re ex ipsorum forsan literis intelliges. Bene in domino vale, virorum colendissime. Augustae Vindelicorum, 1547, 5. martii. W. Musculus tuus in domino. Doctissimo viro d. Heinricho Bullingero, Tigurinae ecclesiae antistiti fidelissimo, domino ac fratri plurimum colendo.
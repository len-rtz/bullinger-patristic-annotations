Gratiam et pacem a domino. Longas a me exigis chartas. Longiores praestassem, ubi per ocium licuisset, hoc saltem nuncio, qui a senatu amandatus quam ocissime iter arripuit. Hunc remorari non licebat. Toto vero mane et contioni et consistorio cum interessem, non potui praestare, quod animus meus summe desiderabat. Omnia placent, quae Bucero respondisti, similiter et magistratui de turcica expeditione. In eandem sententiam nobiscum egit Megander pro contione. Super omnia vero placent, quae in Hębreos congeris. Perge et age, ut habeam quotidie, quae excud[untur]. Nam hactenus nunquam ausus fui pro suggestu illam plebi proponere epistolam, nunc autem, cum omnia tam clara reddas tantamque cogitandi ansam ministres, tentabo sequenti septimana. Cęterum quae pollic[itus] es, nempe te mihi futurum hospitem Bernę, hoc praestare matura, ut vicissim consolemur. Quę cum anabaptistis Zofingę per 9 dies egimus, iam in ordinem rediguntur, ut imprimantur; scribo nunc denuo Christofero: 1. egimus de statu disputationis, fide et caritate, 2. de catabaptistarum missione, 3. de ecclesia, 4. de excommunicatione et illius executione, num per ecclesiam aut delegatos nomine ecclesię, num perpetuo standum huic verbo: «Sit tibi ethnicus» etc. [Mt 18,17], an in aliam mutari possit mulctam etc., 5. de magistratu, 6. de iure iurando, 7. de censibus, 8. de missione et victu nostro, 9. de pedobaptismo. Megander et Se[basti]anus Oeconomus actores tragediae fuere, a catabaptistis Linggius, homo doctus, versipellis, e[lo]quens et mirus hipocrita, ad imponendum aptissimus, alter Ioannes Hotz uss Gruͤninger am[pt], Hottinger von Zolliken, in summa illorum 23. In actis omnia videbis. Quae dum Christofer[us] imprimenda susceperit, tuę committo limae et Leonis. Non potui remittere, quae misisti. Transcribam per amanuensem. Vale et perpetuo mitte in Hebreos. Pellicano scripsissem, sed expectat nuncius. Ich mein nitt, daß mir zitt mög werden ze schriben. Vale. 25. iulii. Tuus Hallerus. Salvi sint omnes symmistę. Heinricho Bullingero Tiguri, fratri suo omnium longe charissimo.
Sonders vertrauwter, lieber herr und bruͦder, ich wolt ge[rn], es stiesse mir offter bottschafft zuͦ euch an die hand, dam[itt] ich allweg gleich, was ich hette, euch zuͦschicken köndt! Des Curionis und der sechs guldin halb hab ich by im erfragt. Sagt er, wie sein schwager die bezalen werde und uff hütt oder morgen her schicken, darum er dann selbs ouch dem Mefuͦß schreiben will. Beschicht es nitt, lasst michs wissen. Will ich selbs sechen, das er zalt werd. Er hat das gellt seinem schwager zuͦ Bichoffszell entlechnet. Des uffgehaltnen botten halber wissen die von Memmingen wol, wie sich die sach hellt. Dann der stattschreiber von Memmingen ist diser zeyt hie. Hat mir alles anzoͤgt. So schick ich euch hiemitt des Leti jungst schreiben, darusß ir bericht werden, wie es domals gestanden. Was yetzund weyter verloffen, gewarten wir all stund zuͦ vernemmen. Den brieff aber schicken mir wider; dann ichs alles zuͦsamen behalt usß ursachen. Das ir mir dann schreibt von ursachen, darum unser sach nitt fort geht, byn ich gar ains mitt euch, und angstet mich gar nach gleych so hertzlich uff den syg als uff das niderligen, wiewol es danecht ain grossen underschid hat. Scis, cur Nasica Carthaginem expugnatam noluerit et quam oscitantiam pariat securitas. Was dann die unseren selbs underainander anfachen werdind, sich ich vor meinen augen in zeytlichen und der religion sachen, und mag mich mitt dem gedanken nitt gern kümmern, diewyl ichs damitt nitt wenden mag. Von dem Thoma Naogeorgo bin ich vor ettlichen wochen bericht worden und die articul empfangen, die im der churfurst, das er sy gelehrt hab, zuͦgemessen hat. Hab euch davon nichts schreiben wellen noch damitt bekümmeren, wie ich dann deren ding vyl mehr waiß und teglich erfar, dann  mir lieb ist, und gar ungern wellt, das es vyl ander leut ouch wissten. Gott wells mitt gnaden verhuͤten, das mans nitt nun noch ze fruͤ innen werde! Ach gott, sollten wir gar herren im land werden unnd kain widerstand mehr haben, wie wurde es unß so übel gehn! Wir wellen unß doch in solicher truͤbseligen zeyt nitt in gottes gefallen richten! Wie sollts erst gehn, so wir nieman mehr entsitzen muͤssten? Gott hellff unß! Es ist angst und not zur rechten und lincken syten. De mathematicis et ipsorum iudiciis idem, quod tu, sentio. Probo tamen sollicitum ac nostrorum studiosissimum animum Iacobi Ruͦffi nostri, qui proxime diligenter ad me de cęli facie scripsit. Sed nos dominum cęli venerabimur illique uni accepta feremus omnia, qui omnia ad nostram salutem moderabitur. Von Burgund hab ich wol gehoͤrt, das es vorhanden, aber warlich nitt gewisst, das es im pundt mitt euch ist. Es wurde ja gewisß ain sach, die gar nichts soͤllte, und ain boͤß geschray machen, zuͦ dem das kain gluck daby sein wurde. Darin were, wer moͤg, und thuͤ das best; es solte nichts! Man verstigt sich gar bald in denen dingen, das gott erzurnt wirt. Ewer Aidgnossen halber kan ich euch nitt bergen, das ain guͦter burger von hinnen, der ain guͦter Aidgnosß ist und ouch yetzund by ynen, her  schreibt ainem vertrauwten freund allso: „Die Aidgnossen sind so unfletig worden. Schlachend ainander zuͦ tod und die hend ab. Habend ir guͦt lob gar verloren. Zalend nitt allain nitt, was sy schuldig sind, sonder nemmend iren vyl, was an sy kompt. Habend ain gar boͤß regiment under ainander. Seind neun vendlin und aber under ainem kum 200, etc. Gestert hat man sy gemustert. Habend sich der Plum von Sankt Gallen und noch ainer sich so unutz gemacht über die massen, das die commissarien inen uff hutt habend urlob geben. Nitt waiß ich, ob die andern selbs blyben werden oder nitt. Sy wellend nitt under unserm regiment sin, sonder ain aignen oberesten haben. Das wellen aber unsere hessische und landgraͤfische commissarien nitt thain“, etc. Hęc ille. Haltend mirs zuͦ guͦt. Waiß wol, das ir mir hierin nichts verargt. Das die von Bern der ewern begern, ist treffelich guͦt, und daran sollt ir billich nichts sparen, wie ubel es euch komen moͤchte, damitt ir aller ding verglychen und ainig wurden in der lehr. Es ist ungloͤplich, was mitt der zyt fuͤr nachtail daruß erwachsen. Wellt, das ir selbs ain zytle zuͦ Bern weren, byß sich alles abesse! Es ist doctor Schrotysen von Mympelgart, der by hertzog Christoff von Wirtemberg ist, hie gewesen. Mitt dem hab ich allerlay ouch gereddt. Sagt, das der hertzog Christoph yetzund by dem Frantzosen seye, der sich vyl guͦts gegen den unsern empotten hab und gern welle 2000 reuter schicken, so man welle, wie ir dann gellts halb in Lęti litteris ouch vernemmen werden. Gott welle, seye es nitt wider inn gebetten, das des kaiser Carlis fatum sich allso finde, wie ir schreibt, und ewer prophecey war werde! Der herr gott wirts wol guͦt machen. Waͤren wir nun ouch guͦt, wurde allen sachen bald geholffen. Ich hab copey des kaisers schreiben an die V ort gelesen. Es sollt ainer wild werden, das dise herren, um das sy gwaltig sind, mitt gwalt gsechende ougen blind und hörende oren toub machen wellend, die luͤge so unverschampt fuͤrgeben dorffen. Ich muͦß uffhoͤren. Yetz kompt unversechen diser bott. Datum mittwoch hora 3. post meridiem. Conrat Zwick ist noch nitt kommen. An meister Heinrich Bullinger zuͦ Zuͤrich.
Rursus salve, charissime Bullingere. Cum hasce obsignassem, ecce tuę adferuntur, quibus erant uxoris meae inclusae. Significat illa magis quam exponit, quanta sit Augustanę ecclesię miseria, et ea, quae de electore captivo illiusque concionatore scripsisti, confirmat. Cęterum, quod causam Bernens vocationis concernit, haudquaquam est, quod moleste feram, quando is est eius ecclesię status, id quod etiam in literis meis vides. Non propero ad aliquam vocationem, sed hanc causam simpliciter et bona cum fiducia Christo servatori nostro commendo; is dubio procul disponet omnia multo melius, quam nostrum quisquam cogitare poterit. Oportet huiusmodi vocationes divinitus magis quam humano geri consilio, si quid utilitatis allaturę sint ecclesiis Christi. Interea tamen syncerissimo tuo pectori gratias ago ingentes pro sollicitudine hac, qua rebus meis consultum esse cupis; quam ut dominus agnoscat et suo tempore remuneret, oro. Servemus hanc inter nos charitatem, quicquid de reliquis futurum sit. Iterum vale cum tuis omnibus.
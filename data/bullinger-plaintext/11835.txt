Gratiam et pacem a domino. Literas tuas perquam amicas Francofordiae accepi. Gratias ago charitati tuae pro hoc christianae communionis officio. Liber reformationis, quam molitur Coloniensis, Germanice quidem excusus est, non dum autem Latine. Cupit autem bonus senex librum eum utraque lingua simul edere. Civitas et clerus Coloniensis cum antehac ferociret plus nimio, nunc imperatore praesente ferocit et furit contra episcopum, optimum senem, et pium eius institutum impotentissime. Idem faciunt contra Monasteriensem episcopum capitulum et ordo equestris Osnabruckensis et capitulum Monasteriense. Nam et hic piam reformationem in suis diocoesibus molitur, in quam Mindensis sola consensit. Tres enim istos episcopatus tenet, Monasteriensem, Mindensem et Osnabruckensem. Utrumque igitur episcopum rogo precibus adiuvate, cum vestris privatim, tum publica etiam ecclesiarum vestrarum. Coloniensis consensum quidem habet trium ordinum provinciae suae: comitum, ordinis equestris et oppidorum; quartus autem, idest[?] capitulum, ut vocant, Coloniense, imo tantum pars eius deterior, ita obluctatur freta senatu Coloniensi et patronis antichristianismi apud imperatorem, ut graviter impediatur optimi principis pia et salutaris molitio. Habet capitulum octo doctores, quos vocant septem presbyteros, qui summum sacrum facere solent. Ii onusti sacerdotiis sunt, imo sacrilegiis, et practicis malis admodum exercitati, quare morte magis horrent res ecclesiasticas instaurari. Hi autem reliquam pseudocleri et monachorum colluviem, quae nosti quanta sit, sibi devinctam habent, tum et senatum servientem suis mulierculis, quas monachi pro suo ducunt arbitratu captivas; reliqua Paulus. Inde itaque fit, ut caeteri canonici ex principibus et comitibus, qui consilium episcopi libenter sequerentur, nihil efficere possint. Pontifex enim suae noxae non deest, confortavit literis senatum et clerum et contra episcopum incitavit. Vocat eum vesanum hęresiarcham et hortatur capitulum, ut eum in iis, quae molitur, pro hoste, non pro archiepiscopo, quo se nomine prorsus indignum fecerit, habeant. Haec impedimenta providit senex omnia; dum autem frustra expectarit hactenus a tot comitiis et promissis synodis viam ad piam sacri ministerii instaurationem expediri et instet ipsi tempus reddendae rationis de administratione sua, noluit officium suum differre amplius, in quo etiam ita hęret et pergit, ut non principatum modo, sed vitam etiam potius relicturus sit, quam ut illud deserat. Imperator tertio instetit Bonnae, ut differret hoc institutum suum usque ad concilium vel comitia, vel donec imperator ipse reformationem cognovisset. Aderat exercitus non minor quadraginta millium praeter impedimenta ingentia; direpti vicini pagi erant, excisa supra triginta iugera vinearum, graviora minabantur episcopi et aulici alii, nisi relinqueretur evangelium, quanquam imperatoris summus dux vice rex Neapolitanus confirmaret direptiones pagorum fieri se invito, vineas excisas necessitate in tuto ponendi castra, imperatori alioqui et sibi dolere, quicquid damni episcopo inferretur. At quanquam satis appareret, quo plerique aulici spectarent, quid quęrerent, perstitit tamen episcopus in proposito responditque imperatori se negotium reformationis ita attemperaturum, ut speraret se id approbaturum deo, ipsi et statibus imperii; non enim quicquam se nisi verbum dei secuturum. Episcopus respondit, etiam si imperator duplo maiorem exercitum praesentem haberet, tamen se nunquam deserturum euangelion Christi, quod amplexus esset. Itaque pergit adhuc in locis ditionis suae instituere doctores idoneos, qui cum doctrina sacramenta et caetera omnia in ecclesia administrent. Ubi nactus fuero exemplaria Reformationis excusa, mittam tibi unum. Sunt omnia ad simplicitatem evangelicam instituta, ut, quae geruntur in ecclesia verbis et signis, Christum unum et eum clare atque efficaciter praedicent et commendent veramque in eum peccatorum poenitentiam gratiaeque fiduciam excitent et confirment. Quod in commentariis tuis mysterium tueris duarum naturarum in Christo, pie facis; librum non dum vidi. Rogo te, quod tua pace liceat, disputationem de eucharistia tot iam libris tractam, ubi necesse non est, ne repetas iis verbis, quae vetera vulnera refricent. Aegre effectum est per d. Philippum et alios quosdam bonos viros, ne quidam incentores Lutheri nova excitarint certamina. At nimis multa nos urgent, concordiam ut sancte colamus cum omnibus, qui Christi nomen invocant. Obsecro boni consulas hanc admonitiunculam, quam expressit solicitudo non frustanea pacis inter nos tuendae. Nihil praescribo, quam quod ipse domino placitum agnoscas. Vale cum omnibus symmystis feliciter. Argent[orati], 26. septembris 154[3]. M. Bucerus tuus. Eximio servo domini nostri Iesu Christi M. Henricho Bullingero, doctori et pastori ecclesiae Tigurinae, suo in domino colendo symmystae et fratri charissimo.
S. in Christo. Eo quod compertum habeo, reverende et pie pater, te non vulgarem sed singularem amicum esse domino Richardo Hillys Anglo, dignum duxi, ut si Iohannes Burcherus Anglus, vestrae civitatis incola, ab itinere Anglico nondum reversus fuerit, sarcinulam istam tibi committere, quo tutius et citius ad manus praefati Richardi pervenire poterit. Pro conductura si quid exposueris, Ioannes Burcherus, ubi redierit, tibi restituet. Evangelium indies multo sincerius hic, quam alibi in Italia, praedicatur, senatusque consulto decretum est concionem habere cotidie in palatio maior[i] futura quadragesima; quod nunquam ab urbe condita visum est. Crescit numerus fidelium magis ac magis. Tua commentaria indies pluris fiunt apud Italos, et nisi essent tam magna et chara, nulla essent magis vendibilia. Tuae charitatis erit igitur pergere, et ex penu tuo fecundo rara illa dona spritus propinare pusillo illi gregi, famelico et sitibundo. Si quid praeterea novi fuerit, tibi fas erit elicere ab isto latore. Dominus, qui te nobis pium et fidum pastorem selegit, diu nobis foeliciter servet, et tandem ad promissam terram una pervenire concedat. Commendes me Christo cum tuis, vehementer obsecro. Venetiis, 23. ianuarii 1547. Tuus humilis filius, et ad omnia obsequia prom[p]tissimum mancipium, Tomas Knithus, Anglus, bibliopola. Recipies cum sarcinula unum vasculum Richardi nomine signatum. Tuae charitatis erit per amicos curare, ut ad illum transferantur. Vasculum ficuum iam non recipies, eo quod non potuit habere locum in cista istius; sed solummodo sarcinulam per istum mitto signatum duabis litteris R. H. Reverende patri domino Henrico Bullingero, Tigurinensis ecclesiae pastori vigilantissimo. Tiguri.
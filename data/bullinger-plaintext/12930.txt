Gnad und frid. Mich hatt übel belanget nach üwerm schryben; und bin abermals erfröwt! Gott hab lob, das er den sinen denocht ettwas hilff (doch mitt forcht) gibt. Den lassend uns ernstlich bitten, das er unser gott sye. Marcellen halb ist mir die sach deßhalb seer widerig gesin, das ich besorgen muͦß, ich hab ein grossen unwillen von der früntschafft uff mich geladen, deren Dübelstein. Dann sy vilicht argwhonend, ich trage sy schuld, das es nitt koufft wirt. Dann one min sagen wüssend sy, das ettwas an mich gelangt. Habend ouch zuͦ mir gesandt und gevragt, wie die sach stande, woran es haffte. Antwort ich, ich wüste nienervon nüt; m. Ambrosy hätte mich ettwarumb gevragt; dorumb hätte ich bescheid gäben; wyter beluͤd ich mich der sach nitt; kandte Marcellen nitt; er habe mir ouch nüt zuͦgeschriben, etc. Schöner ist ettlich tag nitt hie xin. Verstan, er sye uff Straßburg, dann er siner frowen todt erfaren. Hab üwern brieff sinem wirt gäben, wenn er kumm, das er imm werde. Wil ouch gern trösten und hälffen (wie ir vermeinend, das es anzegriffen, und wie ir mir angäbend), gen Augspurg ze handlen. Wenn es Laeto wol gadt, ist min gar grosse fröwd. Gott erhallte inn! Wie Straßburg uußgesöndt, weiß ich nitt. Das es uußgesöndt, weiß ich wol! Acht, wol wie ander stett. Ist luter valsch und betrug, etc. Gott wölle (sie es nitt wider sinen willen gebätten!), das der keyser zwüschen die Saxen und Behem kumm und trüwlich wol erpluwen werde! Thuͦnd so wol und schribend alle zyt, wie die sachen gestalltet syend. Der Türgg (ist er verständig) wirt hür sin sach wol schaffen. Gott verlyhe dem lantgraven gnad, und das ir mir in kurtzem fröliche bottschafft von des herren wunderbarlicher schickung zuͦschribind! Sind ouch ir zuͦ Constantz alle zyt constantes! Gott sye üwer veste und gnad! Wenn sy schon vil schwebischer pündten machend, ist der nexus nitt mitt gott. Ists nun inen schädlich! Uff dem tag zuͦ Baden ist es nitt so letz gangen, alls das geschrey. Zürych und all Eydgnossen sind wol eins. Die 7 ort habend sich yngelegt und ein vertrag des buͤchlins halb gemacht. So hatt des Frantzosen bott nitt so tratzlich gehandlet. Wirt sy nitt dörffen, dann imm werdint knächt, und wie vil er wil. Uff 17. aprilis wirt ein tag zuͦ Solenthuͦrn. Da wil er das fridgällt gäben, etc. Das alles werdent ir volkommer nunmee von S. Gallen haben, dann ich die summam actorum Badensium comitiorum Vadiano mitt denen gedingen zuͦgeschickt, das er sy üch ylends ouch mitteyle. Ultima martii ist der könig in Franckrych, Franciscus der allt, gestorben. Dorumb achtend wir, da werde ietzund kein uffbruch; der keyser werde  sich zuͦ dem jungen könig thuͦn. Doch mag ich nitt wüssen, wie es gan wirt. Da ist nüt guͦts gestorben! Der allmächtig gott wölte, wir Eydgnossen giengend fürsten und herren muͤssig, wie min herren! Aber es ist vilicht nitt an unserm glück. Gott kumme uns ze hilff und erlöse uns von der goldsucht und bluͦtigen volgenden hendlen! Nächt schript har von Lucern h. Rennwart Göldlin: Es werde ein grosser uffbruch beschähen von Eydgnossen; dann der jung könig schicke herus den Morlet zum herren Leoncurt mitt grossem gältt, die Eidgnossen ze bestellen, etc. Wöllend wir zuͦlosen, wie es gange. Wirtenberg beschicht rächt, wie imm beschicht! Er hätts wol anders geschickt. Lassend uns umb gnad bitten. Datum in yl Zurych, 15. aprilis. Gruͤssend mir üwer huß und alle guͦte herren und fründ. 1547. Praestantissimo viro d. Ambrosio Blaurero, praesuli Constantiensis ecclesiae, domino et fratri observandissimo. Constantz.
S[alutem] p[lurimam] d[ico]. Plura nunc scribere cuperem, praeceptor humanissime, sed nautarum importunitas me, ut properem, impellit. Omnis academia Milhusiam petit una cum professoribus. Ego d. Grinei consilio usus Argentinam me ad tempus conferam. Te nunc rogo, ut hęc mea aequi bonique consulas. Cum enim forte ad portum venio de navi sciscitaturus, iam iam parant abitum. Cum d. Miconio supputavi et solvi, qui nunc florenum mihi mutuo dedit, quem ut illi per Baltazarem remittas, obsecro. Plutarchum enim Gręcum emens nummis destitutus fui, quamvis non omnino, sed tale iter putavi non satis tutum esse sine nummorum sufficienti copia suscipere. Mitto libellos a Winklyo impressos. Causam fugę meę explicabit Steffanus; duo enim in aedibus nostris peste laborant. Steffano rursum librorum meorum aliquos mutuo dabis; nam is, dum cum eo fui, non parum mihi suis libris profuit. Vale bene, pater venerande, et saluta nomine meo quam familiarissime totam tuam familiam. 22. octobris, ex aedibus Miconii. Rod. Gvalterus totus tuus. Veniet ad vos, ut puto, nobilis iuvenis Ioannes a Riffenstein, miri ingenii adolescens, quem ut tibi commendatum habeas, vehementer rogo. Docto et pio viro H. Bullingero, patrono suo imprimis colendo.
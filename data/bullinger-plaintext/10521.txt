S. Ad literas proximas cum non responderis, charissime Heinrice, responsum expectare non desino. Caeterum, quod ad confessionem vestram de eucharistia pertinet, convocavimus ex agro nostro fratres cuiusque capituli potiores - 14 habet Bernensis ager -, absque quorum consensu, immo et magistratus ecclesiarum nomine nobis nihil penitus agendum censuimus. Nescimus vero, num vos soli apud Tigurum absque iis, quos habetis in agro, arduum hoc onus suscępturi sitis. Videbitis nimirum, ubi Luterus vestram apprehenderit confessionem, utcumque eam vel implicaveritis vel explicatam tradideritis, quanto cum triumpho et victorię encomio totum sit orbem repleturus. Sed de his proxime. Quam primum a fratribus deliberatum fuerit, vestra cum nostris ad vos mittemus. Interim perpetuo curabis, utcumque libertatem aut potius ignorantiam meam hac in re prodidero, firma maneat, constans et perpetua inter nos amicicia, quam nisi dudum perspectissimam teneres, non facile sinum cordis mei aperuisses. Si quae fuerint excusa in 2. Corinth., vel nuncius ille vel Christophorus, quem ad ferias natalicias expectamus, adferat. Brunfelsius e vivis migravit. Salutabis symmistas, uxorem et familiam. Vale. 10. decembris anno 34. Tuus, quantulus est, Bercht. Hall. Heinrico Bullingero, ecclesiastę Tigurino pietate et eruditione ornatissimo, fratri suo.
Gratiam et vitae innocentiam a domino. Tardius forte, quam tu expectaras, vir clarissime idemque mihi colendissime frater, respondeo. Cum enim semel et iterum per negotia licuisset scribere, desiderabam tabelliones, at ubi hi ad manum erant, impediebant negotia. Iccirco non inique feres hanc meam tarditatem. Si quid praestiti d. Gerhardo Westerburgio, viro optime merito, cum propter tuam commendationem tum propter dominum (adde et propter eximias hominis dotes) benevolo praestiti animo. Utinam maiora illi potuissem exhibere! Cuperem autem Schwenckfeldio alium erga nos obtigisse sequestrem quam te; non propter nos, quibus egregie charus es, sed magis propter illum, cui invidemus, quod te ita familiariter utitur. Ego iam multis ab annis Schwenckfeldium novi et melius quidem, quam ipse putet. Sunt mihi adhuc literae ante annos aliquot d. Leoni Iudae, piae memoriae fratri, inscriptae, quibus ille semetipsum suis depinxit coloribus, atque ita, ut ab hominis consortio abhorreat, qui tranquillitatem amat ecclesiae. Habet vir ille multa singularia, etiamsi ea seponas, quae inconsulte hactenus aeditis libellis docuit de carne Christi et origine eius, de deificatione carnis Christi a resurrectione et iam in coelis regnantis. Tu, quantum ex tuis intelligo, nondum recte (pace tua hoc dixerim) nosti virum; alioqui enim, sat scio, nihil ad nos de sarcienda concordia scripsisses, quanquam interim pacificum illum tuum animum valde exosculer. Dicam autem paucis, quod res est, simul obsecrans, ut mea, siquidem videantur alicubi liberiora, boni consulas. Non possum ego ullam inter Schwenckfeldium et nos sperare concordiam. Certum enim habeo hoc ipsum animo non esse, ut nobis quicquam hac quidem in controversia deferendum esse existimet, sed hoc unum cupere, spectare, conari, ne molesti esse illi pergamus. Occalluit illius in semel recepta opinione animus; non mutabit in ipsa vel iota. Nec ducor hic vanis aut infirmis coniecturis. Recensebo hic tibi, quae non multis ante diebus Aeneae illius errabundi fidus Achates dedit ad d. Vadianum; Heldum illum a Tüffenow puto. Scribit: „Wir wüssend es uss gottes gnaden und gloubens ouch, das unser gloub der ware ungezwyfflet christlicher gloub sye, in dem wir ouch hoffend, selig zuͦ werden und in imm biß an das end mitt gottes bystand zuͦ verharren. Dorumb ists vergaͤblich, das ir eines zuͦfalls zuͦ üwer nüwen und zuͦ unserer zyten unerhoͤrter opinion oder vil mee unglouben von uns wolt verhoffen“, etc. Quid ergo agas cum huiusmodi obstinatis hominibus, qui sua venditant pro verissimis, adversa pro falsissimis? Putas tu quidem concertantes se mutuo non intelligere! Id autem admonet me eius compositionis, cuius inter Lutherum et nos auspex Bucerus operam et impensa lusit. Extant libri Schwenckfeldii, extant et Vadiani libri, ut non obscurum sit, quid uterque sentiat, ex iis colligere. Iam quod ille cupit secum agi scriptis, perinde est, ac si nemo hucusque quicquam cum illo egerit! Egit scriptis cum ipso Vadianus. Egerunt, quantum intelligo, et alii quidam viri boni. Sed dum ille semel recepta mordicus tueri contendit, nullo cum fructu, sed magna cum molestia iacturaque boni temporis cum ipso actum est. At non omnibus suppetit tam liberum ocium. Non omnibus integrum est bonas horas male collocare. Si libros paravit, aedat! Legent, quibus ocium est. Certe, si sui similis esse perrexerit, eandem canet cantilenam. Libellos enim aliquot huius argumenti edidit, sed in omnibus eadem oberrat chorda. Obtulit nobis vastum librum a se conscriptum superioribus annis necdum aeditum; at in eodem illo multis vix absolvit, quod in aeditis brevioribus dixit. Nota et cognita est iam olim Schwenckfeldii plerisque bonis doctrina. Verum placet illa paucissimis. Si vera scripserit, accedet illi optimus quisque; sin falsa, obscura, intricata, lubrica, cavebunt sibi pii, ac forte non deerunt, qui ipsi respondebunt. Quod colloquium, quod ille a nobis postulat, attinet, non videmus, quem ex illo expectemus fructum cum propter superiores causas, tum quod cum illo amice colloquti sint viri docti et pii, sed nullo cum fructu. Tubingae contulit cum homine Bucerus d. Ambrosio Blaurero ac nonnullis aliis praesentibus. At bonus ille vir cum Bucero sic digladiabatur, ut palam etiam victus, victor tamen sibi strenuus videretur, ac deinde apud suos mirificas glorias efflabat; quod illi sane perpetuum est, ut, sive admittatur ad colloquium sive explodatur, semper habeat, quod de se apud discipulos suos iactitet. Si enim neges colloquium, iam se paratum etiam doctissimis nostris fidei suae rationem dare affirmat, verum eos metu et conscientia malae causae conferre secum nec velle nec audere. Si vero colloquare, quicquid dixeris, in erroris sui confirmationem apud suos mirabili quodam artificio torquet. Satius ergo ecclesiaeque utilius multo videtur talem hominem suo iudici relinquere et nihil cum illo conferre. Nunc quidem severiore vita multis facit fucum. Sed deus is est, qui novit corda. Nihil nos movet quantumvis severa ac Stoica vita. Puritatem et simplicitatem doctrinae apostolicae requirimus in doctoribus ante omnia. Puritas et simplicitas fidei doctrinaeque apostolicae profitetur: Christum dominum nobis iuxta carnem per omnia consubstantialem esse similemque factum, carnem habere de carne nostra et os ex ossibus nostris, per omnia, inquam, fratribus esse similem excepto duntaxat peccato. Eadem eundem fatetur a clarificatione verum mansisse hominem et retinuisse hominis veri proprietates excepta infirmitate. Mansit ergo humana natura in Christo, glorificata quidem, sed non conversa in deum aut absorpta, etc. In hac fide et in huius fidei confessione deo iuvante perstabimus in finem usque. Laeptologiam illius nihil moramur. Ac te, vir clarissime et nobis charissime plurimumque venerande, oramus, ut haec nostra boni consulas et ab homine illo, quem aliquando rectius cognosces, tibi caveas. Vale. Salutant te illi omnes nominatim et amicissime, quos in tuis me salutare iubebas. Tiguri, 28. octobris anno 1545. H. Bullingerus tuus. Clarissimo viro d. Martino Borrhao, domino et fratri suo semper colendo.
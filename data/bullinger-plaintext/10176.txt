Pridie nonas octobris praeter spem mihi tue advolarunt litere, doctissime Heinriche, easque perinde ac germano fratre conscriptas exosculatus ibi, inquam, veteris amici memoriam nondum obliteratam cernere licuit. Quum ergo tu prior me literis tuis mellitissimis, tum munere haud penitendo salutaveris et veterem amicitiam ex animo restauratam utrinque exoptes, certe inhumanum non solum, verum inniquum tam iusta postulanti denegare arbitratus, ipse ego mihi subducar, priusquam te veteranum amicum simul et Leonhardum Wirt, cuius in tua epistola meministi, in memoria habere destitero, quorum familiaritate multum usum [!] fueram. Certe, si monito obtemperassem utrorumque, litteris melioribus auspiciis navassem. Tandem sero sapiunt Phriges. Is, inquam, comunis noster amicus mihi necessitudine adeo astrictus, ut ipsum in praesidium habuerim, anne in vivis agit, certum non habeo. Is Doctore Cesario brevi eminebat doctrina, ut miraculo dabatur. De te autem subinde certior factus tum fratre Iacobo, viatore Coloniensi, tum relatu doctorum, quum adhuc Capelle agebas. Ut autem illesa maneat amicicia, vicissim te meis salutem literis imperas. Pudore certo suffundor inscitiam meam prodere, presertim quum ab ineunte etate omnibus numeris non modo literis, sed morum integritate absolutissimum te iam olim perspectum habeam, preterquam quod in confinio una agitabamus, scilicet studium comune erat, apud predicatores subinde librariam frequentabamus tibique in tantum frequens erat lectio, ut oculis tuis multum detrimentum attuleras, ut mihi tanquam intimo sepe conquestus. Inprimis Crisostomo, aureo illi ori et huius farine maximeque orthodoxe fidei doctissimo quo non alius magis insudabas. Facile omnium testimonio iam tum specimen magni viri praebueras. Nunc orbis tante indolis fetura fruitur. Non solum patriam illustres[!] tuam, imo citra controversiam piorum celebre nomen posteritati relinquis. Lucubrationes diurne tibi patrocinantur, ne dicam, quod Francus ille Werdensis te orbi comendavit. Proinde, quo arctior nostra amicicia utrinque permaneat, tibi rescribere non gravatus - non enim polliciem scripti, sed animi candorem in me agnoscas velim - agerem tecum diffusiore epistola, ni mole rerum districtus foret ob vindemiam. Ceterum de statu condicioneque mea per tabellionem patefiunt[!]. Vale in domino. Sebastianus ille tuus Locherus. Perspectae eruditionis viro, Magistro Heinricho Bullingero, amico suo veteri.
S. Iam pręteriit sextus mensis, ex quo librum tuum tibi remisi cum meis annotationibus, quales a me postulaveras. Ab eo tempore nihil abs te responsi allatum esse miror. Admonebas, cum istic essem, frequentandum inter nos esse scribendi officium. Aliquoties interea audivi hac transiisse aliquos ex vestris civibus; neminem, qui vos adiret, habui, quod meminerim. Si quando dabitur scribendi occasio, te maxime rogatum velim, ne eam elabi sinas. De Germanię calamitate plura audire cogor, quam vellem, et tamen, quomodo se habeat Constantia, quę animo meo penitus insidet, non dicitur. Magna fuit Argentinę trepidatio, cum putarent imperatorem illic hyematurum; quin etiam hodie quoque apertas illi fore portas negant, si aliunde fulciantur. Quid Helveticę civitates cogitent, nescio; paululum quidem de bello illis inferendo conticuerunt rumores propter Italicos motus. Sed quid, si eius terrore illic omnes perculsi nihil movere audeant! Iam Placentiam  et Parmam occiso, ut quidam aiunt, vel certe profligato Petro Loysio occupat, et fieri potest, ut Italiam in hunc annum tanto successu sibi pacaverit. Si Argentinam ingressus fuerit, castra occupari vides, unde vos invadat. Nunc, mi Bullingere, tempus esset vobis consulendi. Nam silendo nonne quasi iugulum porrigetis! Quanquam frustra hic te appello. Scio enim cives tuos adeo cordatos fore, ut adhibitum remedium cupiant. Vicini plane desipiunt, qui nullas admittere rationes sustinent compescendae huius bestię. Quando tamen illi sponte perire appetant, regat dominus electos suos spiritu consilii, ut mature periculis occurrant. Multa sunt, quae merito vos deterreant a societate francica. Sed quemadmodum vos cum illo penitus implicari minime expedit, ita cur omnem coniunctionem refugiatis, non video. Cęterum hic puer, qui meas tibi literas reddidit, filius est senatoris cuiusdam, quocum mihi plurimum est familiaritas. Is me per nostram amicitiam rogavit, ut commendationem illi darem. Aget apud quaestorem vestrum, quantum intelligo. Sed consilium patris est, ut in literis proficiat, quarum iam habet initia. Et est ingenio docili nec alieno a musis. Peto igitur abs te, ut scholę vestrę magistris, tuo simul ac meo nomine, non vulgariter eum commendes, ut maior eius habeatur ratio quam ignoti. Hoc officium mihi vehementer gratum erit. Vale, ornatissime vir et amice plurimum in domino colende, una cum symmystis et fratribus, quos nomine meo salutabis omnes, et fratrum meorum. Dominus vobis adsit perpetuo vestrisque laboribus benedicat. Uxori etiam tuę plurimam salutem precor ac liberis. Genevę, 13. cal. octobr. 1547. Ioannes Calvinus tuus. Eximię pietatis et doctrinę viro d. Heinricho Bullingero, Tigurinę ecclesię pastori, fratri et symmystę colendissimo.
Gnad und frid vonn gott durch Jesum Christum, unser [!] herrenn. Hie habend ir, fürgeliepte bruͤder, unser bedencken, das wir wyter über die artickel gethon. Wir wüssend diß mals nützid witers, wöllend ouch nitt mee, diewyl man unß gheins bessern und wyteren bericht. Wir achtend ouch, ir syend mitt unß glicher meynung, daß es fürohyn styff hierbi belibe. Wir bittend üch ouch, ir wöllend sölich unser erlüteren in üwerm und unserm namen den verordneten wysen, unsern gnedigen, lieben herren fürtragen, damitt, wenn der handel beschlossen, diß unser erlüterung ouch daryn kumme. Wir habend üch nitt wöllen mitt wyterem und längerem schryben überladen, worumb ein jetlichs vonn unß der gestallt beschähen; ir verstand es sust wol. Darzuͦ ist es ghein nüws oder wyters, dann vor ouch verschryben, und ist denocht nitt nun guͦt, sunder nodtwendig, dass es alleß hinzu gethon werde. Dorumb so handlend nach truwen, allß bißhar beschähen. Was zuͦ erlüterung hertzuͦ kummen, habend wir understrychen. Imm 1. bedunckt unß zuͦ wenig "abfuͤrrend", dorumb haben wir hinzuͦ gethon "hinderend". Den 2. habend wir amin end baaß geordnet und mitt volkomneren und heytereren worten gesetzt. Der 3. truckt die person und würckung deß heyligen geists klärer uuß, damitt wir nitt der campanischen und servetischen sect verargwhont. Der 4. truckt heyterer den bruch und nutz deß gsatztes uuß, das nitt alein die sund herfür thuͦt und erschreckt; Roma. 7; Psal. 118[119]; 18[19, 8-15] etc. Der 5. vergoumpt, Daß man unser wolmeynung nitt letz verstande; Numeri 11 [24-30]. Amm end deß 6. stond gar wol deß apostells wort 1. Corinth. 3[7]; gäbend ein liecht dem gantzen artickel. Der anfang deß 7. schlüst uß die sacramenta, die inn der jüdischen und bapstischen kylchen warend. Der seib vergoumpt ouch, daß man nitt mißverstande das wörtly "heymlich" und es zühe uff ein arcanum und occultum, das ist papisticum modum; vereeret und verruͤmpt ouch die sacramenta, die nitt nun heyssend wasser, wyn, brot, sunder abwäschung, lyb und bluͦt. Der 8. truckt klar uß den glouben, der zuͦ den sacramenten notwendig ist, zeygt ouch den modum spiritualem und schlüst uß den miraculosum, vonn dem ettlich dorlich halltend. Der 9. ist also ettwas hailer. Die protestation imm 10. ist nodtwendiger dann gheins anderen dings uß vilen ursachen, die ir wol verstond. Diß alleß habend wir mitt ernst nach unserem besten vermögen betracht und gesetzt; begärend und bittend, ir wöllends nitt verachten, sunder mitt fuͦgen und trüwen fürtragen und verhälffen, daß es yngelypt werde.
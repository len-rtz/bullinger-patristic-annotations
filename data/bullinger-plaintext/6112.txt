Colloquium sacramentarium iamdudum finitum est; ad 10 dies fere duravit. Actio fuit Germanica, uti principes et nobiles melius eam intelligere possent. Ex altera parte fuit Iacobus Andreae; Brentius os non aperuit, sed usus est isto altero tanquam procuratore forensi, ipse suggessit consilia et argumenta. Audacter quidem egit omnia et confidenter, sed nescio quam bene et quam pie; de eo iudicent, qui aliquando acta lecturi sunt. Boquinus noster primo Latine coepit agere; sed propter principes mutatum est idioma. Olevianus noster successit per duos dies, postea Ursinus, theologus insignis apud nos, doctus et pius, Philippi discipulus, qui colloquium absolvit ea gravitate, auctoritate, pietate, modestia, ut adversarii etiam obstupescerent et non obscure significarent se hunc ursum metuere. Is est, qui confecit librum istum de coena, quem tibi dedi. Duo disputationis fuerunt capita: de coena et de ubiquitate. Adversarii maluerunt primo de plausibili ista maiestate corporis Christi colloqui; nostri non detrectarunt. Sed ita in hoc suo maiestuoso campo excepti et exagitati fuerunt a nostris, ut in alterum de coena descendere noluerint/voluerint? Sed cum uno tantum die de coena disputatum esset, abruperunt colloquium. Spero ipsos non habere magnam occasionem sua iactandi; inde puto esse silentium tantum vestrorum. Deus det ipsis meliorem mentem.
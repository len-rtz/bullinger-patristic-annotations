S. Qui tibi meas reddit, mi Bulingere, potest tibi multa narrare, quae praeteritis diebus hic evenerunt, quomodo noster ab omni gubernatione per commissarios caesarianos amotus, et alia. Ego mitto ad te tria scripta, ex quibus etiam non pauca cognosces et leges, quod sat scio, non sine stomacho. Vellem illam veram narrationem, quae, mihi hic credas velim, est verissima, a multis isthic legi et inprimis a vestrae reipublicae moderatoribus. Concionatoribus, ut scribitur, nullus amplius manendi locus concedetur. Ego etiam coepi convasare fortassis iturus Argentinam. In Belgico nova instituitur persequutio. Lovanienses d. Albertum denuo apud caesarem accusarunt, cui Cornei, summus ducatus Gelrici praefectus, valde insidiatus fuit, quando adhuc Kempenae docebat. Oro, ut rescribas copiose. Ego nullam occasionem scribendi ad te neglexero. 4. februarii 1547. Tuus toto pectore, etc. Utinam vere intelligeretis, quorsum Caroli molimina tendant! Quid enim habuit aliud contra nostrum, quam causam religionis? D. Henrico Bullingero, sacrarum literarum in Tigurina ecclesia professori diligentissimo, viro ornatissimo, suo colendo. S.
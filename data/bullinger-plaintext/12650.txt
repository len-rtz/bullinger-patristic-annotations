S. Quid scribam nunc in hac rerum omnium tempestate ac perturbatione, incertus sum, praesertim cum nec satis tutum sit de praesenti rerum statu animi sui sententiam literis committere. Domino eam comendandam esse intelligo atque sine intermissione totoque corde et animo orandum, ut causam suam agat et tueatur, conservet, provehat, siquidem nulla salus in principibus. Ab adversa parte quid fiat, qui sint conatus, etiam caeci viden[t], nimirum exhaurire nostros diuturnitate belli et, quos virtute non potuerunt, eos demum exhaustos iis opibus eaque potentia opprimere (quam nostra gratia, nostro aere, nostro sanguine, nostra inquam pro ipsis morte acquisiverunt), neque publica solum, sed et christiana ac communi omnium libertate interdicere oppressis, ac perpetuae servituti addicere ac mancipare. O mores, o tempora! Haec scilicet promeruerunt peccata nostra. Dominus quidem nos castiget, oro, sed castigatos paterne ad meliorem frugem sanioremque mentem perducat, tam nos quam illos, etiam atque etiam vehemen[ter] oro, obsecro, obtestor. Quod, ut fiat, faxit deus optimus maximus per filium suum Iesum Christum, redemptorem nostrum! Amen. Iuvenes vestri hinc discedere cupiunt, quia vident hic quodammodo studia literarum magis ac magis ob pręsentia pericul[a] et tumultus frigere. Caeterum ego vestrae relinquo prudentiae super hac eorum voluntate statuere, quod visum fuerit optimum. Ut revocetis eos, non dissuadeo, si putatis absque periculo ad vos redire posse. Ut autem Lypsiam et Wittenbergam abire iis liceat (quemadmodum summopere gestiunt) non improbo, imo consulo, si salvos et incolumes eo pervenire posse, si ea loca ab incursibus Bohemorum tuta futura esse usque ad nundinas vernales, si denique maioribus ferendis sumptibus pares eos esse arbitramini ac confiditis ( nisi denique ambae illae scholae ęque ac nostra collapsae quodammodo, ac praesidiis militum mercenariorum loco studiosorum, qui discessisse feruntur, munitae et adobrutae essent - ut nostra non est). Sin neutrum placet ac vultis eos per hyemem hanc perdurare apud nos et hęrere diutius, videtur quidem hoc mihi, prout rerum multarum circumstantiae et rationes mihi perspectę et cognitę sunt, omnium tutissimum. Nam, cum transierint, qui incumbebant fere nostris cervicibus, Inferioris Germaniae equites circiter 7000 ac pedites plus minus 14000 et ad caesaris usque castra penetrarint (quod dolendum est ac mirandum), non video nobis ab ullo alio hoste metuendum, quam ab ipso caesare, ubi superarit principem nostrum optimum - quod deus avertat! Amen. Sed, ut dixi, vos videritis, quam prudenter optimis et honestissimis doctisque iuvenibus vestris prospiciatis. Quacumque re vel opera Ioannes vester ac ego vobis, praeceptoribus nostris ac optime de nobis meritis, ac iuvenibus vestris gratificari poterimus, eam bona fide et prompto animo praestare non gravabimur. Bene vale cum tota familia tua, vir omnium humanissime. Ex me, oro, salutem referas plurimam clarissimo viris, Theodoro Bibliandro, communi praeceptori et amico nostro, d[octori] Gesnero, Rodolpho Gwaltero, Wolfio, Wickio ac vicino eius, qui est altero pede claudus, viro optimo. Sed et salutabis quam familiariter meis verbis d. Chunradum Pellicanum, patrem in Christo nostrum reverendum, cui quidem sigillatim scribere decreveram, sed postea temporis angustia et occupationibus ex improviso sum prohibitus. Tuus toto pectore Wig. Hap. Clarissimo viro domino Heinricho Bullingero, ecclesiae Tigurinae antistiti dignissimo, praeceptori suo unice reverendo.
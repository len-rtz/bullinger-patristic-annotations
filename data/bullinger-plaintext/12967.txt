Zytungen mag ich äben gar nitt schreiben - so wunderbarlich unglich ding wirt geschriben! Wellt schier, das ich gar nichts horte. Man schribt yetz von Augspurg, das ire gesandten geschriben habind, der churfurst seye noch nitt vertragen; er werde in ainer offnen zellt durch ain spangischen parasell (das ist profosen) verwart. Habind im ain rots huͤtlin uffgesetzt. Könn inn yederman sechen, aber er seye gantz handtlich. Well nitt annemmen, das man im zuͦmuͦtet, das er sollt der chur abtretten und dem kaiser die besten vestinen ingeben, etc. Ouch seye der jung churfurst, und die by im zuͦ Wittenberg sind, gantz handtlich. Wellind sich nitt ergeben. Es seyen ouch der landtgrauff und grauff Albrecht von Mansfeldt und der Tumshirn mitt iren hufen zuͦsamen kommen. Und maint man, es werde noch ruch zuͦgohn. Es schriben die gesandten von Ravenspurg iren herren widerum hinder sich von Nuͤrenberg. Si konnind nitt weyter kommen und den kaiser nitt erraichen, dann die Sechsischen habind die pesß und strassen allenthalb  dermassen verlegt, das nieman weder zuͦ noch vom kaiser heruß konne kommen. Diß ist gewisß, das denen von Ravenspurg von irenn, die sy zum kaiser geschickt haben, geschriben wirt. Nitt waiß ich, wie es ain ding wirt. So kommend warnungen von Ulm und Augspurg von guͦten leuten, die uns guͦts gunnend, wie der kaiser ettlich reütter heruff ordnen welle mitt ettlichen fendlin knechten. Habe ouch den Hegöwern angemuͦtet, das sy ouch ettlich hundert pferd rustind, etc. Und will man gentzlich achten, er welle Costentz uberzucken und sechen, ob sich die Aidgnossen iren an wellind nemmen oder nitt. Dann werdind sy sych unser annemen, so habe er ain guͦt ansprach an sy, und werde sy allsdann auch understehn underzetrucken. So ist auß Constantinopel uff Venedig und von dannen gen Augspurg uff der post geschriben uff 23. maii, das der Türck entlich mitt grosser rüstung anziechen soll, wiewol selbs nitt in aigner person usß ettlichen treffelichen ursachen. Disen zedel gib dem Augustin ouch, das er inn mitt imme gen Zürich nemen und dem Bullinger uberantwurten könne, dann ich so gar uberillt byn, das ich ime äben nitt ain wort schreiben kan.
Gratiam et pacem a domino. Miraberis fortasse, Bullingere doctissime, quisnam ille sit intempestivus, qui te incognitus suis scriptis inconditis onerare audeat et a melioribus et magis arduis studiis avocare. Quare tantillum temporis impendere non poeniteat, quaeso. Ansam enim mihi scribendi libellus iste dedit. Movit me pietatis studium, et tui ingenii facilitas et candor ex varus libellis aeditis perspectus animum addidit, quo minus taediosum tibi fore sperem. Fama hac aestate circumquaque volitabat magna promittens de conventu Wittembergico. Sperabant omnes, quotquot sibi evangelii nomen vendicant, futurum tandem, ut magnus ille Romani p[apae] aemulus gloriam Christi magis quam propriam quaereret, cum videret tot egregios viros ex Superiori Germania ad se eam ob rem venire. Verum quonam pacto ab eo suscepti sint et quid illi omnes apud eum peregerint, pasquillus hic edocebit. Fuit apud me ante tres fere menses uxoris meae frater, doctor Blicardus Sindringer, principi Saxoniae electori a consiliis, cuius opera in summis suis negociis princeps et legationibus utitur, ab Andernaco domum reversurus in principis negocio. Agit ille, ut audio, Wittembergae in splendidissimis aedibus ante 16 annos a patre eo studii causa missus, prius a docto principis Palatini doctore septem annis probe institutus, quamobrem Wittembergae ad tantum honorem evectus, homo alioquin pius et bonus. Is, inquam, apud me fuit atque operam mihi suam pollicitus, erepturum me scilicet ex officinae typographicae laboribus et pistrino, ea tamen conditione, ut sibi meam de coena dominica sententiam perscriberem. Nam si aliter, atque illic creditur et iam in conventu statutum sit, ego crederem, continuo e finibus illorum eiiciendus forem. Conventum autem inter eos omnes velle credere Lutheri fidem et docere. His dictis, quamvis principi intimus et charus sit, fidem adhibere nolui, quousque a pietatis studiosissimo et probo viro missus est hic pasquillus, quem aedere apud nos propter hos imperitantes homines non satis tutum. Pauci eum viderunt, Dionysius noster Melander et unus aut alter fidus pietatis cultor. Volui autem eum ad te dare, quod hic viderim vestram fidei confessionem Wittenbergam missam nec a summo illo pontifice, ut audio, receptam, quam tamen a piis satis commendare audivi. Atque minim, quidnam in animum inducat tyrannus iste, qui tot veterum doctorum et piorum virorum scripta usqueadeo reiiciat et spernat, ex quorum monumentis tamen dare perspicimus, quanta in ecclesia dei egerint et quibus sudoribus, anxietate et fervore. Egit Lutherus primum multa, verum quum solus aliquid esse voluerit ac caeteros prae se despexerit, vereor nimium a domino irato accepisse spiritum erroris et vertiginis, quem utinam ab eo auferat oculosque rursus aperiat, ut sese penitius introspiciat! Id a domino ego precor, ne suum evangelium ab adversariis omnino pessundetur, a quibus pessime huius causa audit. Cognosces ex hoc dialogo in nostris locis adhuc latere pios homines, qui veram dei et fui eius domini nostri Iesu Christi gloriam quaerant et salvam cupiant. Attulit eum huc quidam missae propugnator. Is eum in aliquot locis auxit, verum ea supposititia ego non descripsi; parum enim conveniebant. Volui potius primo autori suam faeturam manere puram. Sed boni consulas, velim, tam ineleganter descriptum; nam occupationes nundinarum aliter describere prohibuerunt. Peto igitur a te, ut bono has literas animo suscipias ac interpretens. Nam licet infimae sortis ego sim, tamen doctos, bonos et pios viros amo et, ubi possum, illis inservio et prae omnibus dei gloriam emergi cupio, cui sit honor, laus et gratiarumactio in omne aevum. Is suam tibi concessam gratiam copiose augeat, ut forti et constanti animo in sua vinea operari pergas et gloriam Christi vindicare. Vale quam foelicissime in domino. Francofordiae, apud Christianum Aegenolphum, 12. calendas octobris 1536. Tui studiosissimus Henrichus Sellarius. Domino Henricho Bullingero pastori vigilantissimo sibi colendo sal[utem].
Gratiam et pacem. Ingentes ago tibi gratias, Myconi dilectissime, pro capitibus de pace religionis. Remittam illa brevi. Consul enim nunc iis utitur, proinde nunc tibi ipsa non potui remittere. Novarum rerum nihil habeo, nisi quod amicus quidam ex Svevia scribit literas se ex Witemberga accepisse, quae doceant Amsdorffium scripsisse contra Coloniensis ordinationem ac misisse ad sanctissimum antipapam Lutherum, hunc autem excitatum scribere de sacram[ento] et postulare exactiorem confessionem de substantia sacramenti. Hoc est videlicet extruere ecclesias et infirmos in fide suscipere! Miseret me optimi et piissimi principis senio iam confecti Coloniensis. Alioqui enim Lutherus rem se dignam facit declaratque discipulis suis, qualem adorent; non exhibuissent tam gratum Coloniensibus theologis et impiis omnibus spectaculum. Verum in illis hominibus nulla est prudentia. Fastus enim et arrogantia nil ipsos sapere sinit. Quid, quod Bucero quoque nostro male grati sunt? Sed expectavi huiusmodi ab illis, quibus nihil sapit, nisi quod Saxonicum et lardum est. De Turca a Persico Sophi fuso eadem hic fama est; sed certi nihil habeo, nisi quod Vadianus scribit praesidia in Pannonia Turcica noxias maxime excursiones facere, nostrorum interim duces stertere. Reliqua optimus vir d. Alexander dicet. Vale cum tuis omnibus. Tiguri, 14. septembris 1544. Tuus H. Bullingerus. Clarissimo viro d. Osvaldo Myconio, domino et fratri colendissimo suo.
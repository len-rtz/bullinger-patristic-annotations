Geliepter herr und bruͦder. Ich hab nichts zuͦ schreiben, dann was ir usß dem schreiben, so ir und ewere herren hiemitt zuͦ empfachen hapt, vernemmen werdt. Laetus hat mir geschriben, solle die brieff, wa nitt gewissne vergebliche bottschafft vorhanden, by aignem botten gen Zuͤrich onverzogelich schicken, das ich dann allso hiemitt gethon. Was zuͦ Baden diser sachen halb gehandelt werd, haben wir zuͦm tail vernommen. Des uberigen werden wir ouch bald gewar. Wisst ir etwas, lasst mich wissen, sonderlich was man den Buͤndtern fuͤr antwurt geben des pass halber. Der Burgundier fuͤrt Judaskuss allenthalb umher, und zuͦ erbarmen, das man sich dermasß blenden lasst. Der krieg hat mitt gott ain guͦten anfang. Gott well, das es on bluͦt zugang und des herren schreck die find verjage! Die unsern schreiben von Ulm, es louffe den unsern so vyl volck zuͦ allenthalb her, das unseglich. Aber zuͦ sorgen, man werd mehr leut, dann guͦt seye, und minder vertrauwen, dann von noͤten seye, haben. Aber der herr well nitt unß, sonder seines namens preyß ansechen, die ehr seines Christi reddten und sein reych erweyteren. Utinam in tempore saperent Helvetii vestri, quibus nunc summa occasio augendae glorię et ditionis mirabiliter affulget! Atque o terque quaterque felices, si intelligant! Aber ich sorgen, es well nitt so vyl gluk dabey sein. Amemus mutuum, mi Bullingere, et pacificatorem Christum pro ecclesia sua diligenter et sedulo interpellemus! Salveant fratres et amici. Datum 15. iulii 1546, summo diluculo. Meine herren habend den ewern uff gestert all sachen zuͦgeschriben, wie ir vernemmen werdt oder schon vernomen habt. Datum in yl. Muͦß widerum ouch uff Augspurg schreiben, von dannen ich etliche schreiben empfangen. Am. Bl. Meine herren seind gewillet, den ewern yeder zeyt, was sich in diser kriegsuͤbung zuͦtragt, onverzogelich zuͦzeschreiben, von denen irs allweg erlernen mögt. Wirt nitt von noͤten, das ich ouch allweg davon schribe. Ich hette dann etwas sonders, das sy nitt schribind, will ich geflissen sein und nichts versummen. Bullingero suo. Tiguri.
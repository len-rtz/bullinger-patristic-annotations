Gratiam et pacem a domino. Binas a te, Bucere, frater dilecte, literas accepi, et alteras quidem satis prolixas, in quibus tu de causa sacramentaria et confessione nostra scribis, quantum ad rem ipsam attinet, convenire nobis, interim messe nostris quaedam, quae clariora velles. Sed quid hac in re toties repetuntur eadem? In modo presentiae et exhibitionis ratione videtur hoc haerere negotium. Quid hic pluribus opus? Nos non agnoscimus aliam corporis Christi in caena presentiam quam fidei et sacramentalem. Haec enim scripturis probari potest. Corporalis sivę carnalis non potest. Agnoscimus has locutiones: Panis est corpus Christi. Vinum est sanguis Christi. Hic vero, ne errent simplices et signa pro ipsis venerentur rebus, exponimus locutiones, ut interim signa nec evacuemus nec prophanemus. Habet scriptura suum de sacramentis loquendi morem. Idem autem spiritus dixit: "Hoc est corpus meum" [Mt 26, 26 par] et "victima est transitus" [Ex 12, 27], "circumcisio est testamentum" [Apg 7, 8], "surge, baptizare et ablue peccata tua" [Apg 22, 16] etc. Haec soli intelligunt fideles. Infideles inutiliter signa interpretantur. Sed de hac re post confessionem illam nostram apologiam praefationis loco in articulos Zvinglii pro Zvinglio scripsi. Nam quod exhibendi verbum attinet, non videmus ministrum aliud quam sacramentum corporis Christi exhibere. Corpus ipsum Christi manducat fidelis non ministerii, sed fidei benefitio. Impius signo participat, non ipsa re. Si ipse quoque infidelis manducaret corpus Christi, virtute ministerii manducaret. Atque ita non sola fide manducaretur corpus domini. Dicitur tamen et minister abluere peccata, remmitere peccata, ita etiam exhibere corpus domini, sed suo more. Proinde recipimus eiusmodi locutiones, quod et in confessione nostra testati sumus; sed quia symbolicae sunt, non patiemur nobis eripi facultatem eas sancte et cum timore dei exponendi. Exposuerunt et ipsi sancti patres hanc Christi sententiam: "Hoc est corpus meum" per hanc: "Hoc significat corpus meum." Et tutius est in simplicitate ambulare quam ita rem involvere, ut ecclesia nesciat, spiritualem an corporalem asserramus presentiam. Haec non dico, ut pudore te suffundam aut te eum esse credam, per quem facultas exponendi loquutiones symbolicas eripiatur, sed ut te inhorter, quo diligentius confesssionem nostram legas. Tametsi enim conveniamus centies, plura tamen non dabimus, quam quod dedimus, nisi clarissimis evicti scripturis. Imo tu ipse in Ennarrationibus tuis in sacra 4 evangelia nihilo plus nobis dedisti. Nihilo plus dedit Oecolampadius in postremo ad Melanchtonis epistolam libello. Breviter: Christus presens est. Modus presentiae spiritualis est. Modum hunc intelligit fides. Item Christi caro editur in coena. Editur autem spiritualiter. Spiritualiter sola fides edere novit. Impii ergo carne Christi non vescuntur, signo autem vescuntur. Nihil ergo aliud quam signum exhibet minister. Bono idem exhibet corpus Christi, quod virtute non verborum, non ministerii, sed fidei manducat. Tutissimum igitur fuerit, si more veterum loquamur ministros administrare sacramenta corporis et sanguinis domini. Haec simplicitas mea, a qua, ut libere tibi dicam et ne diutius vana te spe videar lactare, non discedam; non, opinor, aliud exiges a me nec aliud sperare vel audebis vel poteris. Dum [enim] Augustinum, Ambrosium, Chrysostomum adeoque ipsum Aquinatem, certe spinosissimum ingenium, lego, nihil invenio, cui tuto innitar, nisi hoc, quod iamiam confessus sum. Video non omnino vanas esse Zvinglii et Oecolampadii disputationes de vero corpore Christi, quod vel clarificatum non possit esse nisi in uno loco, quod manducatum carnaliter nihil prosit. Sed de hiis hactenus. Quod de commentationibus meis in Paulum monuisti, quod iuditium tuum de me satis libere ascripsisti, adeo non offendisti, ut inservieris plurimum, nisi quod mihi plus nimium videris tribuere. Profecto non is sum nec tantae spei, quantum tu putas, ingenium. Hoc tamen contulit mihi divina bonitas, quod Christum ex animo ut unicam orbis hostiam, sapientiam et summum bonum amplector, quod totis viribus gratiam et gloriam eius populis commendare ardeo, quod simpliciter in huius conspectu ambulo. Is omnium contuetur corda. Is novit, quo animo in ipsum sum aut quo animo commentationes in sacras caeperim litteras. Videt is et affectus meos. Si enim expurgatum me dicerem, contaminantissimus essem, sed misericors est, qui humiliter poscentem veniam non reiicit et indies purgat, ut copiosiorem fructum afferam. Orabis tu pro me dominum, ut mei misereatur, ut dona sua in me in gloriam suam et augeat et confirmet. Miraris, qui usu veniat, ut Wittenbergensium non fatiam mentionem, cum eadem scribam in Romanos, quae illi ante me Sed quid necesse est omnium commemorare nomina, cum quibus eadem sentimus et scribimus? Wittenbergensium scripta ab initio (ut libere, quod verum est, dicam) perfunctorie modo legi. Ubi pugnae incaluerunt et isti copia quadam malorum verborum, Lutherus imprimis, sese superare contenderent, ego non citra nauseam abieci, ut qui me totum veterum lectioni, linguis et bonis impenderam literis. Itaque factum est, ut intra decennium nihil legerim Wittenbergensium nisi perfunctorie percurrens oculis paginas, observans capita et summa rerum argumenta, quid in genere dicerent, qua ratione dicerent etc. Ubi in epistolam ad Romanos scribens aliquousque essem progressus, venit in manus Dispositio Melanchtonis. Eius ergo, quod non displiceret, honorificam feci mentionem etc. In acta quid Ionas annotarit, non nescis, attamen eius mentionem feci. In utranque ad Corinthios nihil legi Wittenbergensium, in epistolas Petri et Ioannis nihil. Atqui in has solas scripsi. Iam nescio, si quis scholasticos plus traduxerit, quam ipse in Locis communibus Melanchton. Et ego plura pontifitiorum scripta legi, quam porro legere elim, cum vix suppetat tempus lectitandi utilia. Consilium si coeat caesare, Gallo, Anglo et Ferdinando, pontifi[ce], episcopis et praelatis pręsidibus, male consultum videbis evangelio. Si id istis non permittas, ut eorum arbitrio gerantur omnia, nullum coibit consilium. Si ergo coierit, in pernitiem evangelii coierit. Nec opus est, ut adeo anxie paremur. Non valebit apud illos veritas. Occassio quaeretur, ut veritas opprimatur. Simplicitas ergo prudens, oratio ardens et fides constans optima erit ad tale consilium pręparatio. Quid Gallus in regno suo in veritatem evangelii profitentes exerceat, coelum et terra clamat, et sanguis innoxius effusus e terra vociferatur. Quam misere semper timui id aliquando futurum, quod, proh dolor, fit. Imposuit hic rex Germaniae principibus et te quoque, Bucere, impulit, ut consilium scriberes perfido, id quod iam rapit in defensionem tyrannidis suae, quasi illi, quos capitis supplitio afficit, secus sentiant de religione quam Germanorum docti isagogicis quibusdam libellis ad sarciendam concordiam scriptis. Non te latet, quid scripserit ad Germaniae proceres rex. Guilielmus Bellaius eius apologiae creditur autor. At os impudens ingeniumque perversissimum pravum et regia indignum maiestate altera ex parte et in gratiam Pauli Francica lingua edidit decretum, quo omnes Lutheranos nominatim proscripsit. Missus est libellus senatui nostro, ut videret, quam sibi impudens pugnaret. Latinam apologiam Germanis mittit. Francicum aedictum apud hostes religionis nostrae vulgatur. Ita duabus sellis sedet. Quod consilia illa attinet, quae non data a vobis maximo, si possem, redimerem, quae et serninaria sunt maximarum discordiarum, non perinde tuum atque Melanchtonis displicuit. Pugnant ea, quae hic scribit de monarchia Romanorum pontificum, cum iis, quę olim laudabili instituto pro Luthero in Thomam Placentinum dixit. Confessionem et inutile et pernitiosum institutum revocat. At quam frigide de missa et sanctorum intercessione disputat? Qui hactenus apud nos evangelio reluctarunt, visis istis consiliis cristas erexerunt ferotius. Qui pene desperarunt, in spem maximam erecti clamant: "Boz wunden! Das wirtt recht; das unser pfaffen nie annemmen habend wellen, laßend die nach und gebends als gutt. Es wirt bald besser!" Prius clamabamus omnes papam (ut revera est) antichristum esse, episcopos lupos; nunc illi debent inspicere doctrinam - nimirum ovile lupus! Sed quid, si mutentur? Quasi vero pardus mutare possit varietatem et Aethiops pellem! Quid de possibilibus disputamus, cum impossibile esse videamus, ut nebulones isti posito luxu ad humilis Christi pedes sese demittant? Quid Gallos credis dicere, qui prius Melanchtonis legere scripta, nunc vero diversum ab eo asseri vident? Inconstantiae summae tum illum tum nos omnes accussabunt. Et certum est illum non esse secutum simplicitatem puram. Scio non defore verba, quibus illius defendatur consilium. Caeterum ego in primariis religionis nostrae viris sohiditatem et simplicitatem, brevitatem et puritatem mallem quam bene instructa et prolixa verba. Libere, quod sentio, scribo. Scio te hanc meam rusticitatem boni consulturum. Caussa communis est. Omnium interest illa m[o]nitare. Breviter: Gallorum ingenia lubrica sunt. Periculosa ergo eiusmodi consilia sunt, quibus apud illos non modo nihil impetramus, sed et apud Germanos nostros multorum a nobis ingenia alienamus. Certe nihil hactenus actum a vobis, quod perinde invidiam multorum in vos concitarit atque hoc consilium. Non perinde multa in tuo desiderantur, at illud non displicere non potest etiam mihi, quod tu Melanchtonis consilium probas, quod nimium monarchiae pont[ificis] tribuere videris. Frustra enim semper obiicitur: Quid, si mentem mutarent? Quid, si lupus lupinum poneret  ingenium? Inter omnes totius orbis tyrrannos nemo ferotiores, impientiores, crudeliores, adde et plures habuit illa sacra sede Romana. Quid adhuc de republica Platonis disputamus? Ignosce, obsecro, libere scribenti. Vellem, simplitius et brevius hae res agerentur, adde et circumspectius. Anguillam tenet, qui cum Gallo agit. Vale et me, ut facis, ama. Tiguri, die paschę 1535. Fratres te salvum volunt una cum fratribus Augustanis. H. Bullingerus tuus.
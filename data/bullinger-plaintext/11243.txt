Salutem in domino, Bullingere observande. Nolui ex Austria istum vestrum tabellionem ad vos redeuntem vacuum meis literis remittere, tametsi, quod tua cognitione dignum sit, adeo in promptu non habeam. Quodsi quid habeo, vereor, ne vetus hoc sit, priusquam ad vos veniat. Scripsit ex Argentina hisce diebus Bedrotus Bucerum a pientissimo Cattorum principe vocatum egisse cum anabaptistis, quos non paucos ex reliquiis Monasteriensibus Hassia habet, et re confecta ad Lutherum abiisse, hinc Marpurgum reversurum ad diem Catharinę, ubi principis iussu intererit ipse synodo isthic celebrandę. Deinde ex Anglia allatum regem omnia monasteria iussisse solo ęquare et Thomę Cantuariensis ossa publice tamquam seditiosi et heretici hominis effossa concremare; mira vicissitudo, ut, qui olim sancti, nunc heretici censeantur et, qui modo heretici, sancti habeantur. Nos interim in domino solabimur nos, ut vel hac occasione mitescant tandem ii, qui nos pro hereticissimis habent, ut superioribus diebus huius rei exemplum dedit imperialis camerę iuditium, quod per bannum proscripsit evangelicam civitatem Mindam nomine. Quę audatia, ut Bucerus noster Argentinam scripsisse fertur, et Saxonem electorem et lantgravium ultra modum exasperavit. Quis enim finis tandem tantę confidentię? Itaque mirandum non est, si, quę multi boni viri ominantur et incurvicervico populo papę et satis securę evangelicę plebi, tandem sortiantur actis dignum eventum. Verum de iis, ubi, quod dominus fortunet, noster Bucerus domum redierit, certiora habere poteris. De Norinbergensium et Brandenburgensis marchionis tumultuaria causa certi nihil nunc possum scribere; nondum enim redierunt nostri legati ultra mensem nunc absentes. Fama est tamen dimitti milites et hunc inter vicinos tumultum tumulo consecrandum, etiamsi plerique evangelicis ignem hunc, qui ardere debet, ominantur, si cum Noricis fuerit collusum. De Turcicis omnino certi nihil. Forte harum lator, qui in Vienna fuit, narrabit aliqua. Ex Augusta volatilia affert Mercurius nomine suorum, quid enim nostri mercatores non scribunt, proscribenda etiam. Nunc Turcicus pyrata Barbarossa Andream de Dorea, cęsareanum ducem, modo Venetos coegit terga dare. Iam Turca Moldam universam subiugasse fertur. Sed mercurialia ista sunt; hoc dicunt boni aliqui cęsarem totum in armis esse, ut Turca tandem sentiat Carolum non Lutheranos, sed Constantinopolitanos petere velle. De iis autem satis. Publicę et politię et ecclesię res bene se haberent, si demum iuxta euangelion poenitentiam et fidem prędicans viveremus. Sectarii cum alia doceant, incipiunt ex indulgentia cristas erigere; nam Schwenckfeldii (qui hoc die apud suum hospitem, consulem nostrum, diversatur) et Franci causa in ulteriorem cognitionem reiecta est. In hoc labore autem sum, ut tandem vincat veritas. Orabis itaque, mi Bullingere, dominum, ut encomion pium canamus semel, video siquidem Schwenckfeldium hoc modis omnibus evincere velle, forte ex impio Michaele Serveto, ut Christus iuxta humanitatem non credatur esse creatura. Audet, ut subodoror, Schwenckfeldius et Oecolampadium et Zwinglium, sanctę memorię patres, accusare criminis Nestoriani. Putat enim, si diis placet, ille pneumaticus chrestologus personam in Christo dividi, si Christum ut hominem creaturam catholice confiteamur. Ita sane videtur insanire ille, ut in corpore Christi membrorum lineamenta abneget. Adeo satan molitur Christum glorificare, cum per suos apostolos vult eum ut hominem e spiritu sancto conceptum et ut hominem filium dei negare esse creaturam. Isthuc autem hoc die mihi quidam narravit cum Schwenckfeldio διατρίψας, qui Oecolampadii in 1. caput Ioannis evangelii annotationes illi proposuit, quas ut Nestorianas ipse reiecit. Perpetuo enim isto argumento fidit: Iuxta totam personam Christus e spirito sancto conceptus filius est dei, ergo non creatura; creaturę enim nomen servile esse, quod et cum Christo homine pugnet plus quam ex diametro. Christus siquidem ut homo dominus est, non ergo creatura. Cui paralogismo oppono scripturam et veteres. Nam Chrysostomus in Ioannis caput 1., h[omilia] 2., vel Christum a patre dominum constitutum refert ad rationem creaturę, et aperte ista in Ephesios 2. capite testatur Hieronymus. Verum istis nolo te alioqui occupatum reddere occupatiorem. Profecto perpetuo obstrictum me clientem tibi habebis, qui in hac causa fideliter mihi suppetias tuleris. Melanchthon, cui ante duos menses scripsi ea de re, sua, ut spero, cum nostro Bucero subsidia mittet. Bellum hoc commune est; nam Schwenckfeldius diris omnibus devovet eos, qui hominem Christum ut hominem creaturam esse tenent. Habet et iste spiritus alia perversa dogmata, de quibus alias. Hęc occupatissimo et iam ad concionem abituro et declamaturo exciderunt, quę pro tua insigni humanitate boni consulas. Bene vale cum dominis et fratribus, d. Pellicano, Leone, Megandro, Bibliandro et reliquis nostri amantibus. 24. novembris 1538, Ulmę Svevorum. Martinus Frechtus. Ut soles, hunc fidum nuntium commendatum cum dominis vestris habere digneris et, si licet, rescribe in tempore, atque Anglicum iuvenem saluere ex me iube. Iterum vale. Egregie pio et docto d. Heynricho Bullingero, Tigurino ecclesiastę, suo in domino maiori. Zurch.
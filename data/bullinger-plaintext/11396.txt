Iesus Christus. Gratiam et pacem in Christo Ihesu, deo ac servatore nostro. Licet iuxta externum hominem tu mihi et ego tibi, Bullingere integerrime, ignotus sim, tamen iuxta internam conversationem verę vitę et purę doctrinę mihi iam admodum familiariter a multis annis notus es. Utor enim tua opera tuoque ministerio in enarrandis plerumque sacris literis. Audio crebro te magistrum mihi per libros loquentem, et in te Christum ipsum audio. Ea vis est purę doctrinę, quę ex fonte veritatis, quę Christus est, scaturit, ut etiam ignotissimos et magnis locorum spatiis dissitos, arctissimis christianę charitatis vinculis copulet et quodam modo uniat. Hęc cum ita se habeant, scio te in optimam partem interpretaturum, quod sanctis tuis laboribus tantisper obstrepam, dum harum literarum exhibitorem tibi commendem. Est, ut paucis dicam, natione Britannus, verę religionis studiosissimus, peregrinatur autem non ad ostentationem inanem, sed ut discat ea, quae postea apud suos doceat. Cupit enim esse vas utile in domo domini. Tres praecipuas linguas degustavit satis foeliciter. Audivit autem apud vos vigere sacrarum literarum studium, servata certa praecipuarum linguarum enarratione. Quare aliquot mensibus isthic morari cupit, ut discat, quae in se desiderat. Hinc oro dilectionem tuam, ut eum benigne, ut soles huiusmodi bonos viros, excipias, et ne cuiquam gravis sit, impetres ei aliquam conditionem docendi privatim ditiorum aliquot vestrę urbis civium liberos. Cętera ex ipso audies. Versatus est hic aliquandiu honeste ac frugaliter. Quicquid ergo huic beneficiorum impenderis, ipsi Ihesu Christo te impendisse non ignoras. Si ego vicissim tibi tuisve quapiam in re servire potero, en offero me tibi servum ac fratrem in Christo obsequentissimum. Commendabis me sanctis orationibus symmistarum et fratrum tuorum, nominatim d. Pellicani, Leonis Iudę, Bibliandri, Megandri etc. Bene vale. Datę Marburgi, 29. ianuarii 1540. Toto pectore tibi addictissimus Gerardus Geldenhaurius Noviomagus. Pietate eruditioneque praestantissimo viro, d. Henrico Bullingero, Tigurinę ecclesię doctori ac pastori vigilantissimo, domino et praeceptori unice observando. Zurych.
Gratiam et vitae innocentiam a Domino. Quod nibil ad vos scripserim hactenus, fratres in Domino colendi, non ideo factum est quod minus vos amem. Nam dona illa Dei in vobis rara et vos ipsos fideles Christi ministros semper amavi et feci plurimi. Faxit Dominus ut vestro ministerio plurimos Christo regi lucrifaciatis, pergatisque in regno Christi fideles esse ministri. Confessio vestra, quam Tigurinae ecclesiae misistis, facta de sancta trinitate mihi placuit plurimum, nec audivi inter nos quemquam cui illa displicuerit. Nemo est qui credat calumniatoribus. Didicimus quis sit Carolus. Utinam saperet ea quae pacis sunt et gloriae Dei. Multa ea de re fratres Bernenses scripsere nobis non semel. Dominus dissipet et in concordiam redigat omnes discordias, atque consilia contra veritatem et veritatis studiosos a Satana inventa evertat. Viri qui hasce ferunt literas Angli sunt. Veniunt ad vos Calvini et Pharelli videndi gratia. Habitarunt apud nos Tigiiri anno integro et mensibus aliquot. Qualiter se gesserint docebit vos elogium ipsis datum a nobis. Quid pluribus? Viri sunt sancti et docti qui Deum et veritatem quaerunt ex animo. Ne ergo defueritis fratribus optimis. Cuperem autem ipsis per vos prospici de loco aliquo quieto in quo possent morari. Nam illi cupiunt ad tempus audire vos et pietati invigilare. Utinam ergo obtingat ipsis commodum hospitium. Opulenti alias sunt, honesto loco et nobilibus nati parentibus. D. Nicolaus Eliottus stipendio vivit regio, alii duo D. Ioannes Buttlerus et D. Nicolaus Partrigius suis impensis. Nihil dubito rem vos Deo facturos gratissimam si omnem his praestiteritis humanitatem. Quod si meae quidquam apud vos preces valent, age commendatos habete viros sanctissimos. Vivite, valete et orate pro ecclesia Tigurina. Tiguri, 1. Novembris 1537. H. Bullingerus vester. Clarissimis viris D. G. Farello et D. Io. Calvino Gebennensis ecclesiae ministris carissimis fratribus.
Ich hette, lieber Michel, langest uff din begeren die ursach dess spans zwüschend Hansen Voglern und mir anzaigt, so es mit schribend so aigentlich als mit lebendiger stimm möchte beschehen. Hab deshalb vorzogen der mainung, dich mitt der zyt müntlich zů berichten. So du es aber eben also wilt haben, im namen gottes, schrib ich dir hiemit ain kurtz sumari dess handels, welchen ich nit wol hab mögen abbrechen um ursachen, wie sich dise im lesen werden finden. Mine gnädigen herren von Zürich hattend mich zum Frowenmünster d. Engelharten zum helffer verordnet. Mittler zyt aber kam Hans Vogler selbdritt proprio marte gon Zürich, begert aines predigers ins Rhinthal. Darzů ward ich uss vilen erwelt und von minen gnädigen herren von Zürich mit dem Vogler hingeschickt. Achtet kaines dings, dann wie ich gott und minen herren ghorsam were. Underwegen, ee wir gon Winterthur kamend, spricht mich ama Vogler an, war ich well, was ich for mir hab, etc., drum frylich, dass ich zfůs gieng und er rait. Ouch nit gfraget hat, wo ich narung nemen wölt, noch was min bsoldung im Rinthal sin wurde, etc. Nun nam ich sölichs schimpflich an. Bis naherwerts fieng ich an, durch allerley anzaigungen argwonen, ob dem Vogler doch gott und sin wort so angnem were und die predicanten von hertzen lieb, etc. Do ich nun ain gůte zyt zů Altstetten im Rhinthal geprediget hatt, nam ama Vogler die sachen so dapfer vor handen, das ich gloupt, es were im an gottes eer nit wenig gelegen, welches aber im by ander lüten nit also wart usglait so fast, das ichs by vilen anfieng, zwidersprechen, vorab ainem, der übel vom Vogler redt, es were im uff dem weg von Altstetten gon Lutzern ain schmaerlaib uss dem bůsen empfallen. Den wölte er zů Zurich wider sůchen. Ich fraget diser glichnus nach (dann gott waist, das mir söliche reden wee thettend und es ungern hatt, doch interea rem tacite considerabam). Ward mir geantwurt, der Vogler hette vor ain ampt im Niderrinthal gehept von aidgnossen bim landvogt. Darvon were er gestossen und an sin stat Egli Mesner (den er ouch hesslich vervolgend gesagt ward) verordnet. Aber er, der Vogler, gedechte vilicht, durch die von Zurich hinder ain anders zekommen, etc. Uff das hin satzt ich mich (mit gottes hilff) zů fürkommen, das sich söllichs bym ama Vogler nit funde. Hoffet ouch, die lesterer soltind mit der zyt zschanden werden, etc. Nun hat ama Vogler zů Altstetten ainen nahen plůtfründ mit namen amma Sentz oder Sentz Hasler. Der was des apts von S. Gallen amptman, schaffner und verwalter der aeptischen guͤter im Rhintal allenthalben und vorsaess der nidern grichten, welche dem apt zů verwalten stand, welches ampt vor zyten (main ich) der alt amma Vogler, dess jetzigen amma Voglers vatter, ouch besessen hat. Um dises ampts willen ermanet Hans Vogler sinen vettern amman Sentzen offt, er sölte es übergeben und darvon abston um viler ursachen willen, die er im gar schon kont erzellen. Ich als ain einfaltiger hatt zwo rechnungen by mir selb gedacht: Der ama Vogler waist der gwüssne halb und sunst vil gfär uff disem ampt, drum zuge er gern sinen lieben vettern darvon, das er nit gottes und fromer lüten ungunst uff sich luͤde, etc. Darnebend aber lag mir ynn die gemelt glichnus vom schmerleib und fiel mir zů Timon Luciani, wie er jenen hies, das gold ins meer werffen, das ich anfieng zwyflen, ob vilicht, wo Sentz Hasler abstuͤnde, er, der Vogler, an das ampt (diewyl es vil nutz gab) kommen möchte. Disere sorg treib mich, waist gott, das ich zhanden nam, den Vogler darum zu ermanen und darfür ze pitten, ouch der ergernus halb und vil unrats, der mich dunckt druff ston, wo sich der Vogler da ynliesse. Er loset mir fründlich, stalt sich ain wyl, sam er min warnung zů danck anneme. Ich förcht aber, ich hab yn ouch hiemit übel erzürnt und mir zum find gmachet. Mittler zyt ward der genant dienst ledig und kam amma Sentz vom ampt und was nun an dem, das min herren von Zürich ainen anderen solten an die stat setzen. Da gedenck ich, habe der Vogler mengerlay anschleg gmachet (wie man by vilen anzaigungen zeargwonen hat!) ob er an das ampt möchte kommen. Und denocht mit sölichen fůgen, das man sich hierinn nit sölte versehen oder mercken, das er sölichs under dem schyn des evan[gelii] understuͤnde. Dann min herr burgermaister (erwirdiger gedechtnus) Röst fraget mich selb, ob der Vogler an das ampt zů ordnen were. Disen bat ich ernstlich darfür mit anzaigung, was für eergernus hierus möchte entspringen, diewyl sunst der ama Vogler verdacht was, es were im alles um dise schaffnery zethůnd. Darzů seit ich, mines achtens were das weder für min gnädigen heren von Zürich noch für den Vogler (wie es sich naher alles hat funden), etc. Das ampt nun hat zwen dienst inn (vornen har ungetheilt), namlich das der bsitzer richter ist (als dess apts amman) und ouch schaffner (ynzieher und verwalter dess zehendens und ander gült, dem apt zůghörig). Aber nach absetzung amma Sentzen ist die schaffnery (ze sorgen uss dess Voglers anstifftung) vom richterstab getailt, das also genant ampt zwen man můst haben: ainen, der richter were, der ander schaffner. Vor aber versachs alles ainer, etc. Ain richter ward nun erwelt und gesetzt, haist Hans Murer (man nent in amma Jansel). Der nam es an der mainung, er solte (nach altem bruch) ouch schaffner sin und das gantz ampt versehen. Dann dise tailung was ain nüwes und der welt seltzam. Und, diewyl ouch noch amma Jansel nit anders wust, was er wol zfriden, gůt gsell mit den predicanten und dem Vogler. Darzwüschend aber sahe es der sach glych, der Vogler stalte wunderbarlich nach dem nützlicheren tail dess ampts, der schaffnery. Dann, als er marckt, das es mir wider was, und frylich von (loblicher gedechnus) h. burgermaister Rösten min mainung hat verstanden, versůcht er, ob er mich möchte in sin fürnemmen bringen und mir die sach gelieben und zum helffer gewünnen. Vil wil ich hie übergon, lieber Michel, und schwygen, das ich dir muntlich wölte sagen. Doch so wüss, das mich der ama Vogler uff sim ross zů im oder hinder im satzt, wie er gon Bernang reit, ob er mich in sin mainung dess ampts halb möchte bereden. Under anderen wandt er für, die predicanten muͤstind von der hand aines amptmans geleben. So dann da ainer were dem wort und desshalb ouch dem predicanten nit günstig, wurde der prediger versumpt, etc. Wo er aber an das ampt keme, soltend frylich die kilchendiener wol versorget sin. Darzů were billich, sait er, man thete armen lüten von dem ampt ouch dess zehenden halb vil gůts, darum er dann dister lieber wölte den dienst versehen, etc. Ich aber redt fry widerum mit im, sait im, was druff und dran stuͤnd sin und der leer halb, und namlich ermanet ich inn, das man diser siner gůten mainung nit wurde lychtlich glouben, sonder vil mer sagen, das ampt were sin evangelium, so er bishar gsůcht hette, dwil man in sunst für gytig hielte. Möcht also dem heiligen evangelio ain grossen anstos machen und siner missgünner reden hiemit zügnus geben. Also ward uff das mal nützid ußgricht: Ich kont siner mainung nit volgen. So seit er weder ia noch nain, lies mich im zwyfel, das ich nit wust, ob der von sinem fürnemen abston wolt oder nit. Ermant mich zum abschaid, ich solt mich bas bsinnen, der hoffnung vilicht, ich wurde mir sin anschlag lassen gfallen. Was darzwüschend sin frow in der sach ghandelt hab, kanstu, lieber Michel, wol gedencken. Nit not, alles nach der lenge zu erzellen. Mittler zyt soltend noch zwo vogtien besetzt werden. Min gnädigen herren von Zürich, die den Vogler für uffrecht hieltend, wie mancher meh, liessend inn vögt dahin ordnen nach sinem gůtduncken, als der die lüt wol kant und thůn wurde, wie sich gebürt. Satzt desshalb ain gon Platten Görg Hüpschlin, gon Rosenberg Cosman (ain tůchschaerer). Ob dise wol zwen gůt, from man warend und noch sind, hattends doch weder form noch gstalt in viler achtung, das sy zu vögten gschickt gnůg werind. Ermanet in um das ouch, diewyl man nun sagen wolt (wie es im, ia ouch mines gedunckes, nit unglych sach), der Vogler hette dise zů sinem vortail zvögten gmachet, das er allethalb heer were, etc. Sölichen argwon hort ich ungern, was mir gwüsslich gottes eer und miner gnädigen herren von Zürich lob, darzů ouch dess ama Voglers wolstand und kain bös im sinn. Ob ich aber mit diser miner trüwen warnung vil gunst erlanget hab, kan ich nit spüren. Noch was es um ain stattamma ztůnd gon Altstetten. Do hatten min gnädign herren von Zürich den burgern zůgeben, sy möchtind ain amma mit der meeren hand wellen. Do das bschach, was es vilen wider, vorab dem Vogler, darum das die wal uff ainen gfallen, der nit gnůg evangelisch was. Ward desshalb weg gsůcht, das diser abgesetzt: Ain ander solt gewelt werden. Die gmaind, diewyl sy maint, es muͤst eben ain amman werden nach dess Voglers willen, erwalt Görg Keel (dess Voglers schwösterman) mit vil und mengerlay seltzamer reden: Jederman muͤst eben thůn, was der Vogler wölt, der were herr und alles. Desshalb man in anfieng hassen und um sinetwillen alles, so er bracht hat von Zürich: Das eva[gelium], prediger, ia ouch min gn[ädigen] herren von Zürich gultend nümen so vil als anfangs! Was mir, lieber Michel, da für iamer sie uff den hals gfallen, kanst wol gdencken. Diser Görg Keel, amma Voglers schwäger, nam das statammaampt an, aber doch kunt er selb wol mercken, das er kainer andern gstalt erwelt was, dann gspötswys und um dess Voglers willen. Und diewyl er ouch miner herren von Sant Gallen spitals amptman was, ward er von statamespflicht ledig. Můst man aber wellen. Das gab nun in der gmaind vil unrůw: Fieng man an sich parthien. Die sachen waren mir wider. Beredt das und anders offt bym Vogler, den ich maint willger sin mines vermanes, denn ich hinach befunden hab. Nun begab es sich, das hoptman Fry die Oberrietter mit etlichen gwapneten lüten ghorsam machen wolt, grad uff das nüw iar. Und diewyl die kriegsknecht im stettli lagend zuͤ Altstetten, ward an die burger gelanget, sy soltend ain anderen statamma wellen. Dann darvor hattend sy gmaint, der Vogler solte glich ainen nennen, der im gfiel, diewyl sy, die gmain, kain köntind treffen, der im recht were. Aber die gůten lüt sahend den gwalt (was da wyter beschehen sie, zů erzellen, ob es wol ouch hiehar ghorte, ist es doch zlang, etc.), namend ain statamma, von dem sy (acht ich) vor verstanden hattend, dem Vogler angenehm sin. Was nitt in dem stettli Altstetten, sonder in ainem dörfli, Lüchingen, mit hus, ouch gon Altstetten zum gricht gehörig. Aber der welt was solicher amma seltzam. In den wylen, als ettlich achtend, praticiert ama Vogler noch, wie er an die schaffnery möchte kommen, doch als hette man nach im so hefftig gstelt, das er es eben versehen muͤste. Ward also verordnet, das hoptman Fry der gmaind zů Altstetten schreib, sy soltend den amma Vogler darzů halten, der sich sunst hefftig widerte (scilicet), das er die schaffnery anneme, minen gnädigen herren von Zürich hiemit zedienen. Lieber Michael, verstand den handel recht und sinn im nach. So kanstu darnach mir ouch dister bas raten. Aber die gmaind zů Altstetten (wais nit, was si dunckt) woltend den Vogler hie nichts haissen, liessind in schaffner werden oder nit, etc. Was desshalb nit jederman ain narr, wie ettlicher mainten. Darnach fraget er mich, was ich im doch raten wölte: das ampt anzenemen oder nit. Maint och, ich hette mich aines anderen besinnet, sidhar er mir söllichs befolhen, und min gnädigen herren so ernstlich druff drungind, er söllte das ampt versehen. Uff das riet ich wie vor, und ermanet inn je strenger, dess muͤssig zgon, damit er nit verdacht wurde, sin nutz sůchen, sonder das mencklich griffe, das im gottes eer zforderst angelegen were. Min rat aber und vermanen was im etwas wider. Und darmit im nichts hierin manglete, spricht er, ich sie nit allein sin pfarrer. Andere predicanten in den fier höfen gehortend ouch in das ampt, darum die frag were. Befalch mir darum die anderen 3 ouch zů mir gon Altstetten ze beruͤffenn. Do wir nun versamlet warend, langet uns aber amman Vogler an mit gar ernstlichenn wortenn (mit vil erbittens!), wie er die armen und prediger (so er zum ampt keme) welte betrachtenn. Sunst were es im schwer und wider, sonderlich so wir ims widerrietind, etc. Wir alle fier (under denen noch 3 lebend, acht ich, als Johann Wynzürn, predicant zů Schafhusenn, und ainer haist, als ich wen, Hainrichus Strübi, ain Züricher, wüssend wol um disen handel allen, so sie bezügen wöllend) widerrietend dem Vogler das ampt, zaigtend im allerlai ursachen an, batend ihn ouch, er wölte sich darzů niemand lassen bereden, versachend uns um das weder gegen im noch zů siner frowenn keines unwilles. Er aber, der Vogler, hette sich frilich aines besseren rats versehen, so gůt hat er es uns angeben. Aber wir warend nit witziger. Maintend, wir werind schuldig, zů gottes lob alle hendel ze fürdern, und der kilchen wolstand, ouch dess ama Voglers eer zů betrachten. Daruff sich ama Vogler stalt, sam er unserm rhat gern welte folgen. Sorgete aber, solte er das minen herren von Zürich abschlahen, sy wurdinds zürnen. Legt darum uns predicanten uff, wir soltind inn hierum by hoptman Fryen darvor ruͤwig machen, das man im dess erliesse, und inn zů dem ampt nit wyter nothe. Als wir im aber das zůsagtend und zwen verordnetend, die soltind solichs by unsern gnädigen herren von Zürich abschaffen, macht sich ama Vogler fruͤ uff gon S. Gallen und nam das ampt an. Machet hiemit vil lüten ain grossen argwon: Er gienge mit seltzamen sachen um, sůchte sich selb under der relligion schyn und welte aber dess nit wort han. Lůd also ain grossen unwillen uff sich von vil lüten, die etwas nasen hattend, etc. Ich sorg, lieber Michel, ich sie dem Vogler ab minem trüwen rhat nit lieber worden, wiewol ichs nun obenanhi dornach marckt. Nacher aber bin ich mehr gwar worden. Gott aber ist min züg, das ich es gůt und recht gmaint hab sampt anderen, so im das ampt anzenemen widerrietend. Nun er was jetz amman im hof, schaffner (ynzieher dess apts guͤter): Zoch uff, satzt sich an sines vettern statt, dem er vor so trülich von dem ampt hat geraten, etc. Ich als ain ainfaltiger můst es also beschehen lassen, wiewol es mir treffenlich übel gfiel. Erlangt aber damit wenig dancks. Doch liess ich nit nach, den nüwen amptman im hoff zů ermanen! Maint, ich sölte im also thůn von ampts wegen. Und das der Vogler min gfatter was und mich ouch drum hat angesprochen, wo es mich not und gůt dunckte, solte ich in ermanen. Hab ouch lang gemaint, er halte mir söllichs zů gůt! Darum ich in batt, er solte sich in dem ampt, so es doch die weg hette ergriffenn, dermassen halten, wie er sich usthon, und siner und der warhait fiend hoffnung stürtzen, damit mencklich sehe, das im gottes eer und nit sin eigner nutz zforderst were angelegen. Do fieng er an mit ynziehen scharpf sin und wider die alten brüch die zehenenden ze samlen: Wo vornenhar die armen lüt für den zehenden etlich gelt geben hattend und sich die aeptischen amptlüt dessis wol lassen benuͤgen, fordert der ama Fogler, man solte die garben ufrichten und, was gfiel, geben (korn und strow), do aber die armen lüt vor gelt darfür geben, damit sis strow behalten und ire guͤter damit möchtind bessern. Sölich nüwerung und beschwerd ward denn mir als ainem prediger (und namlich ouch von min gnädigen herren von Zurich dahin gsant) klagt der mainung, ich solte inen erwerben, das sy von iren herren von Zürich nit beschwert, sonder milter gehalten wurdind. Söllich klag mocht mich frylich wenig gfröwen, dem denocht (sie glich, wer ich welle) gottes eer und miner gnädigen herren von Zurich lob angelegen was. Sonderlich aber bekumert michs treffenlich übel, so ich hören můst das papstum und die äptischen amptlüt loben als die gnedigern und miltern und das hailig eva[ngelium] und mine gnädigen herren schelten als die, durch welche arm lüt söliche beschwerden hettind und lützel gnad. Do ich aber in ouch darfur batt und ermanet in, er solte nit so gnaw die armen lüt ersůchen, kain nüwe bschwerd uff sy legen, inen nit herter sin dann der apt. Ich versehe mich wol, er thuͤe minen gnädigen herren von Zurich hiemit kain dienst. Dann das werde offenlich geredt von armen lüten: Sy weltind lieber zehen aept zůn herren haben dann die von Zürich! Siend ouch nie so ruch gehalten von den vorigen amptlüten als jetz von Zürichern. Dann das gmain volck wust und maint nit anders: Der Vogler thaete das alles uff siner herren befelch. Item an ainem andern ort, do ettlich arme lüt maintend, zehendfry sin, hat der Vogler dörffen ersůchen und sy wider alten bruch (bin ich recht bricht) zehenden ze geben gfordert, doch an dem ort mit recht nichts gwünnen. Wenn ich dann hierfür in batt und ermanet, hat er z wort, er muͤste mir und den anderen predicanten korn geben und anders. Dörfte er danoch sehen, wie er ynzuge. Das frylich etlich lüt gloupt hand, die armen lüt und predicanten siend dess ain ursach, von welcher nutz und fürderung wegen der Vogler sölich ampt mit grossem unwillen, als man achtet, uff sich gnomen hat und sonderlich miner gnädigen herren von Zürich eer und wolstand, und nit sin aignen nutz noch anderes hierin betrachtet, etc. Aber bald, do er den kornzehenden sampt dem strow hat ynzůziehen, rust der ama Vogler zů ain finen stadel (satzt den in das Nonnental). Trachtet nach hübschen kuͤen, hat ain aigens sentum, wie man spricht. Gieng fast heerlich zů. Der arm Furtmuller můst da aber vil hören und sagen. Und fand man lüt, die söllichs dem ama Vogler uslaitend (wie sy durch vil anlaitungen ursach namend) fast übel. Mümlete man mengerlay. Das ich aber im besten maint, er möchte wol vol vil redlicher sin und nit so vil stain an weg leggen, do man sich sunst so liederlich stieß. Nachdem nun der ama Vogler in sinem ampt und heerlichem wesen sass und der richter Jansel Murer, der das halb ampt hat (von dem da oben ist gsait) und hoffet, das ynzieherampt ghorte ouch im zů (welcher hoffnung er ouch wol zfriden was mit Voglern und dem prediger!), sach, das er den schwerern tail dess ampts, arbait, vil ungunsts, und der Vogler darwider den gnieß und heerlichait hatt, ward er zornig. Maint, der Vogler hette in betrogen und verfortailt, etc. Und dwil Jansel Murer zů Altstetten sunst fürnem und ain ansehen hat, fil fründ und gsellen, die disen handel dess Voglers gnůg finantzisch verstůndend, fieng sich an das stettli parthien. Jansel hatt sin anhang (und schier die fürnemsten). Der Vogler macht im vil fründ in sinem ampt: Was schaffner; man mocht sin gniessen, etc. Ich main, lieber Michel, ich sie da in ainer not und angst gstanden, inter saxum et sacrum. Ich waiß, wüstestu die gantzen warhait, ich möchte dich noch hüt erbarmen! Was ich hiezwüschend gschaffet hab und wie, ist nit not, hie zů erzellen. Doch aines nam ich mir für in diser spaltung und zwytracht: Verzoch die zyt dess herren abendmals der hoffnung, mittlerwil die sach zefriden. Das lait mir min lieber gfatter Hans Vogler naher übel us und sůcht glegenhait, mich ze verklagen. Dann mich fieng an duncken, er hette sich etwas gegen mir geendert und hesselete ain wenig, drum ich in etwan ermanet und sinem fürnemen nit alwegen wolt mithellen, etc. Der hass und spaltung, rotten und parthien zwüschend dem Jansel Murer und Vogler wůchsend. Da was kain nachlassen: Trungend zbaiden syten uffainanderen. Jedoch trachtet der Vogler darnach, wie er mit hilff miner gnädigen herren von Zurich gedachten Janseln sampt Bartli Schwaes (baide ouch ämma und fürnem, aines grossen ansehens zů Altstetten) von eeren möchte setzen. Dann er, der Vogler, sass nun warm in sinem ampt. Und wer mir schier hie zůgfallen der Amon by der Hester! Hat ain statama und zwen vögt, zů Platten und Rosenberg, nach sinem gfallen. Eben noch der landvogt, vogt Kretz, Jansel Murer und sin anhang duncktend in, den Vogler, nit sin und dess gmainen nutzes fůg. Und der Furtmüller fieng im ouch an erleiden und zwar nit umsunst: Ich hats wol um in verdienet, das ich inn so oft ermanet und sunst im an vil orten am weg was. Ich gstůnd im nit alwegen, wie da oben gschriben, darzů. Do er uff ain zyt liess verbieten, das niemand uss den zehendwyn trinken solt (wie aber alweg brucht ist worden) by kopf abhowen, ward ich von andern predigern ermanet, ich solte es dem Vogler weeren, undersagen. Do ich sölichs zhanden nam und inn darfür batt und mich dess bschwart und zů im sprach: «Amma Vogler, ir machend mine gnädigen herren von Zürich stinkend vor dem ainfaltigen volk und verhast, das sy nach dem apt schriend, etc. Ich wais wol, was ich allenthalb hör,» und der glychen. Ab der red ward er dermas bewegt, das er nümen mocht inhalten und trowt mir, vor minen gnädigen herren von Zürich zů verklagen, schribt calumniose uff den tisch in minen ansehen: «Der Furtmuller ist wider den zehenden.» Wie und worum ich zů Zürich sie angeben, kan ich wol gedencken. Dann, do ich ain fart gon Zurich kam, begert ich mit mim her burgermaister Walder ze reden, wolt er mich nit hören. Beschlos die thür vor mir! Doch hat mir noch alweg (got hab lob!) die warhait hindurch gholffen, deren tröst ich mich noch. Und mit anderen stucken mehr hab ich den ama Vogler erzürnt. Můß ich nothalb anzaigen, das du, lieber Michel, nit zfast dich verwunderist, worum doch der Vogler so hefftig uf min lib, eer und gůt gstelt hab. Wider zwei eemenschen hat der ama Vogler uff ain zyt ain sach. Die hattend inn etwas gscholten, als namlich die frow gklagt, der Vogler hette sy ghindert, das man nit wölte iren man lassen statknecht sin uff dem rhathus zů Altstetten. Und das darum, das sy, die frow, nit hab wöllen dess ama Voglers willen thůn. Dise zůred understůnd er, mit dem gricht ab im zeleggen und die frowen zů schaden bringen mit gar hefftigen tröwen. Das arm völckli begert gnad, schickt mich zum ama Vogler, zbitten, er wölte dise unbsinte red nid rechen. Es were ir laid, wölle naher gschickter sin mit reden und sunst. Söllich pitt schlůg mir der ama Vogler ab. Wolt je gwaltig die armen frowen zschaden bringen. Diewyl aber ich wol wust, wie der handel stůnd, hab ich den Vogler hindersichgstelt, das er die armen frowen hat muͤssen mit friden lassen. Cetera tibi perpendenda offero. Das desshalb nit wunder ist, ob ich schon nit so vast vom Vogler geliebet wird. Ich hab mich alweg, lieber Michel, also können lieben! Drum ist man mir ouchso günstig! Noch ain unschick wil ich bekennen: Man hat uff ain zyt ain gfangnen zů Altstetten von Lüchingen, hieß Roübli. Was verlümbdet, wie er untrülich im torggel zherpst mit wyn ghandlet hette. Do man disen morgens für das hochgricht stellen wolt, zaiget mir der ama Vogler am abend an, man wurde in morgens zum schwert verurtailen, doch nit in ainem ernst, sonder in ainem whon. Und solt ich desshalb am platz warten und nach gangner urtail für den armen menschen pitten, als ob man in von pitts wegen wölte leben lassen, den man doch sunst nit mit dem schwert richten lassen wolt, wie aber die gedicht urtail lutet! Sölich preiudicium was mir zwar wider. Stalt mich desshalb wol uff den platz, sach dem handel zů, bis sich die zyt der urtail nahet. Und do es mich zyt dünckt, macht ich mich darvon, dann es mir hertzlich weh thet, in so ernstlichen sachen schimpfen, verschloff und verbarg mich in min hus. In dem gieng die urtail, man solte den Roubli mit dem schwert richten. Was doch nit die mainung, das er solte tödt werden: es was nun ain brögen! Doch wand der merertail, es were ain ernst. Nun, nach gangner urtail, solt ich da gstanden sin mit ettlichen anderen, für den verdampten menschenn bitten, wie mir der amma Vogler hatt empfolhen. Da was ich niena vorhandenn, dann ich verborgen lag in minem hus. Meint, es were ain vergegens, ja ain spottlich gepett: Begeren, das man ain menschen solte leben lassen, den man doch nit willes was ze tödten. Inn dem aber was die urtail gangen. Ich aber, der bitten solt, ward niena funden. Die, so die erdichten urtail hattend geben und den handel am abent prittlet, warend in engsten: Der Furtmüller wolt zů irer abenthur nit helffen! Man schickt zu minem hus Jederman sůcht mich. Der Widerkeer, ain knecht von Zürich, tobet in minem hus, wo ich doch were, ich wölte den armen menschen lassen tödten! Darvor ich wol sin möchte mit minem gpett. Ich aber, ob ich wol in miner hüli hort alle dise wort, blaib ich doch onbewegt. Denn ich wol wust, das s ain fucus was und dem armen menschen kain andere gfaar druff stund dann sorg und schreckenn (daryn er aber mit der gedichten urthail gsteckt was!). In den dingen aber was dem amma Vogler und sinen richteren frylich mechtig angst: Sy kontend den armen man nit tödten. Was ouch nit der Anschlag! So schamptend sy sich mit sorg, man wurde die sach merken. Schicktet umher und batend, man sölte für den armen Roubli pitten. Zletst schickt man nach ainem alten man, amma Ritter genant. Was dahaim in sinem hus. Verzoch sich fast lang, ee der gůt alt hinckedt man fertig ward zum fürpitt. Diser erlost nun den Roubli in ainem schyn (doch unwüssent), den man aber sunst leben wolt lassen. In disem handel hab ich ouch den amma Vogler erzürnt, dann ich im die sachenn dermassen verbittert mit verwyssen, das er fürhin kain sölche tragedi zůrichten solt. Do nun der Vogler sach, das ich für und für im überzwerch im weg lag, das ist: Ich liess mir nit alle sine sachen gfallen, sonder, wo michs not dunckt, strafft ich inn mit ermanung, etc. Gott aber waist wol, das ich gůter mainung und früntlicher wys gegen im gehandlet hab. Dess mich ouch frylich nit versehen, das ama Vogler sölichs solte zürnen, diewyl er sich also baaret, das ich maint, es were im hiemit gedient (o quam simulabat et dissimulabat!), etc. Der landvogt Kretz was nun ouch dem ama Vogler widerwertig. Trachtet desshalb darnach, wie er dess möchte abkommen und ainen anderen an die stat bringen, der sinem fürnemen gelegen were. Practiciert darum, den Kretzen ze fahen. Sůcht mengerlai ursachen: Wie er eergerlich lepte mit suffen, spilen und anderm, etc. Disem anschlag wart ich mit sölichem ernst, das die sach uff das erst mal ward abgstelt. Fürhin aber ward mir nit meh vertrüwet, sonder haimlich hinder mir gehandlet. Dann (lieber herrgot, wie narrecht ich immer bin!) gedacht ich danocht, es möchte vil unrats bringenn, solte man ainen landtvogt um söliche ursachen fahen, etc. Satzt mich desshalb so fast darwider. Aber unlang darnach ward die sach gar haimlich by dess Voglers vogt uff Rosenberg dess Kretzen halb gehandlet, das man inn, den landvogt, mit gewapneten lüten verlait. Und do er von Rinegk hinuff gen Altstetten wolt ryten, ward er findtlich überfallen und fencklich gon Altstetten gefuͤrt. Der handel beduret mich übel. Wond filicht, es muͤste mich krencken und mir missfallen. Maint ouch, der ama Vogler were hierum zů ermanenn. Damitt aber macht ich mich je lenger, je unwerder. Aber, ach gott, ich kont im nit anders thůn! Sunst were ich filicht holdseliger gsin... Nun (der landvogt Kretz was ouch vom ampt) was jetz um das ztůnd, wie ain ander landvogt keme, qui negotiis Aucupinis esset appositus. Ward von Zürich erbetten der gůt from man, vogt Stoll, der kuͤffer, und herus in das Rynthal geschickt, ain stathalter an dess vogt Krettzen ort. O vafriciem, quę etiam (alias) prudentissimis Tigurinis imposuit! Und das, lieber Michel, hat mir ouch so wee thon. Ich sach mee, dann man vilicht maint. Marckt, do ich aber solt conniviert haben, wolt ich anders ouch lieb sin, etc. Aber der so alle ding waist, kennt min hertz, das es so gar nit hat mögen liden, wo es gmaint hatt, gott und mine gnädigen herren von Zürich weltend gschmecht werden. Wenn aber alle ding offenbar werdend, hoff ich widergeltung, etc. Noch was es um den obgedachten richter Jansel Murern zethůn, zwüschend welchem und dem ama Vogler ain grosser hass was, und irenthalben ain zwaiung in dem stettli Altstetten. Do ward weg gsůcht, und aber uff Rosenberg in der stille ghandlet, das Jansel und Bartli Schwes, fürgesetzte zů Altstetten, ab und von eeren gsetzt wurden. Diser handel ward hinder mir bschlossen. Dann sunst hett ich trüwet, ouch das ze hinderenn. Doch sůcht man glegenhait, wie man die sach fůgklich on rumor (die man bsorgen můst) welte offnen, etc. Mittler zyt kam der nüw landtvogt Stoll. Ward ain gmain gstelt (vor Altstetten im feld) und deren eroffnet, wie man anderen richter und ama setzen sölte an Jansel und Bartli Schwes stat. Dise menner aber woltend nit entsetzt sin! Begertend, man sölte inen und der gantzen gmaind ursach anzaigenn, darum sy irer eeren entsetzt werind, diewyl sy (als mencklich wüste) fromm, redlich lüt weren und sich nit finden möchte, das s ützid ghandlet hettind, sölicher straff wirdig. Maintend ouch, man sölte das recht mit inen haben brucht, nit also onverdienter sach mit biderben lüten handlen. Da hetest du, lieber Michel, gsehen und ghört, ainen wilden lermen, sorgklich gschray, wie die parten zůsammenluffend: Die Voglerschen zů dem Vogler, die Janselschen hancktend sich an die irenn, begerend ursach ze hören, was die fromen lüt verhönt hettind, uss welcher rat und gunst doch die warhait bisher trülich gfürdert und geliebet were. Nit müglich ist es, lieber Michel, das ich dir disen tumult und sorckliche emböring gnůgsam könne bschriben. Die Voglerschen, so Janseln und Bartlin Schweß, deren von Altstetten fürgsetztenn und redlich am evangelio domalen, etc., irer eeren entsetzt hattend, konten und mochtend kain redliche ursach ires handels anzaigenn. Můstend desshalb dise an iren emptern blyben lassen, mit meerer hand von der gmaind uff ain nüws darzů bestetet. Wie konte ich, lieber Michel, dafür übergangenn sin und dem Vogler gschwigen haben, etc., hiemit sin ungnad ze verhuͤten? Der hass nam zů und wůchs zwüschend disen parthien. Ward doch still, frylich um des tödlis willen, das da was: Dann gott schied etwas mit ainem pestilentzli. Sunst was vil übels zů besorgenn. Und zwar in dieser zyt erzurnt ich aber den ama Vogler. Dann do die pestilentz in sin hus kam, floch er von sinen aignenn kinden: Lies sy liggen sinethalb wie die hünd, sy sturbind oder gnesind. Rait also flüchtig im land um glysnersch: Wolt nit gsehen sin oder geachtet, sam er fluhe. Darzů mocht ich ouch nit schwygen, diewyl er durch das unchristlich fliehen so grosse eergernus anricht. Aber min ermanung an dem ort hatt mich eben also bim Vogler gfürdert wie die anderen, die ich doch pflicht und not halb nit mocht übergon. Mit solchem und der glychenn warnungen, straff und früntlicher vermanungen, und das ich nit allen anschlegen und furnemen dem Vogler hab können mithellen, hab ich (mines achtens) inn geursachet, so hefftig uff mich ouch ze setzenn und trachten, wie er min abkem und vom predigampt und land verstieß. Dann sunst waist gott, ich, der amma Vogler und alle welt, das ich niemand weder laster noch laid gethon hab, on das ich mit predigen und der warheit ampts halbenn ouch andere zum Vogler han erzürnt. Mainnt aber, damit by christen meh dancks dann hass ze erlangen, etc. Inn der wyl hatt der amma Vogler gar flyssig uff mich gsehen und gloset (wie es sich naher erfand), wie er glegenhait funde, mich zů vertilggenn. Und als ain synodus gon S. Gallen glegt ward, in welchem ouch m. Ůlrich Zwingli (loblicher gedechtnus) sass, maint die versamlunng, ee man da ettwas handelte, solte jeder predicant und alle gmainlich ain aid schweerenn: Was inn diserm synodo wurde bschlossenn, solte mencklich styff nachkomen und haltenn. Das wolt nun mich ettlicher ursachenn halb bschwaeren, und wideret mich dess aids bis zů end, das man wüste, was ghandelt were, damit ich nachmals mit gůter gwüssne wol bericht möchte schweeren. Dem synodo gfiel aber, man sölte vor anfangs schweeren. Was da gmachet wurde, solte man halten. Das můst ich nun lassen beschehen. Doch diewyl ich nit also schweeren wolt, ward ich vom synodo stillgstelt dess predigens, bis ich mich dess aids halb wol besinnete. Ward doch nichts entlich mit mir bschlossen, bis min mainung gruntlich wurd verstandenn. Bald darnach beschickt mich hoptman Fry (selig) gon Roschach, erfordert von mir, den aid dess synodi articul zehalten, wie bschlossen wer. Überantwurt mir hiemit die articul in schrifft zelesen. Do ich disere bsach, fand ich nichts, das mir zehalten widerig wer. Und diewyl ich jetz wust, was ich schweren solt, thett ich ouch den aid, brach hiemit filicht etlichem ire occasion, mich ze vertriben, etc. Uff ain zyt aber kam ama Vogler an mich, es hette im hoptman Fry empfolhen, er sollte mich gon S. Gallen für sine anwaelt fertigenn. Thet derglichen, der Vogler, er wüste niener von nichts, worzů mich der hoptman Fry forderte, etc. Mir zwyflet wol etwas, dann des ama Voglers will gegen mir (onverdient!) liess sich ain wenig sehen. Nun ich gon S. Gallen kam, lies ich mich in Dominicus Zilis selgen, mines hertzlieben brůders, hus, uff des hoptman Fryen berůf ze wartenn. Mitlerwyl schickt amma Vogler, der domal ouch zů S. Gallen was, zů mir. Ich gedacht ann Judassen. Ob mir etwas schwers bgegnete zů hoff vorm hoptmann Fryen, solt ich mit gedult annemmen, mich zů im, Vogler, als minem lieben gfattern, ytel gůts versehen. Wolt ouch wol helffen, das ich anderswo versorget wurde, etc. Do ich nun beruͤft gon hof kam, sassend by ainem tisch der hofamma, stathalter Schowinger (noch lebend zů Gossow). Der Vogler und hoptman Fry warend nit zůgegen. Der schryber ist jetzt, als ich main, miner gnädigen herren von Zürich statschriber. Zoch ain zedel herfür, daruf er ettliche articul mir vorlas, die ich wurde muͤssen verantwurten. Namlich: Ich hette dess herren abendmal nit uff zyt und tag gehalten wie andere prediger im Rhynthal. Item, ich hette an offner kantzel gerett: «So es nit anders zůgon wurde, welte ich ee ain aser an hals hencken und pettlen dann predigen.» Und hette ain aid geschworen, denselbigen nit ghalten. Ward in disem articul der oberkait übergebenn, mit mir zhandlen nach minem bschulden, etc. Und ettlich articul meh, die ich nit all behalten hab. Doch ain gar voglischer articul ward zůletst angehenckt, also lutend: «Und er, der Furtmüller, hatt ouch etwas prediget, das můß er ouch verantwurten», etc. Inn dess schrybers lesen aber dunckt mich, ich kante den stilum und, obwol ain man (als ich wen) zwüschend dem schriber und mir sass, stůnd ich doch uff, sach in den zedel und ward gwar, das es dess Voglers (welcher vor so hoch uff sich namm, er wüste nüt darvon, mir ouch kaines diser articul ermanet, noch gwarnet, etc.) handgschrift was! Daruff ich schray: «Oho, Fögeli!» Sy aber all fiengend an, den amma Vogler hefftig entschuldigenn: Was er thon hette, were sin ampt, etc. Und ich sollte mich zur antwurt rüsten, wen man mich mit der zyt darum wurde ansůchen, das ich bereit were. Doch hiezwüschend solte ich predigens still ston und nimmen an die kantzel, bis ich mich verantwurt hette. Darnebend ward mir heiter zůgsait, ich sölte nütdisterweniger by miner narung oder pfrůnd blyben bis zů ußtrag der sach, und mir hiezwüschend nüt abgschlagen sin dann das predigen, etc. Ich begert uff der stett, disere articul zů verantwurtenn. Ermanet sy ouch dess rechtens: Man solt mich vor verhören, ee mir das predigen wurde verbottenn. Trüwete, gůt antwurt ze gebenn, damit nit ain groß eergernus wurde. Wenn ich schuldig funden wurde, were es noch fruͤ gnůg, mich ze verdammen. Söltend min verhör dister minder lang verziehenn, were ain schad zů förchtenn, etc. Aber min pitt was verlorenn. Můst nümmen predigen, ich hette mich dann verantwurt. Und wolt mir doch niemann losen. Möchte weder zů recht noch antwurt komen, bis es inen mit der zyt ouch glegen wurde. Stat aber, lieber Michel, noch also im namen gottes. Do ich nun sach, das es nit anders sin mocht, begert ich, man sölte mir der articul ain abschrifft geben, damit ich mich daruff bedencken und dister komlicher möchte antwurtenn. Das aber mocht ich nit erlangenn. Maintend, ich dörfe sin nüt. Were wol so witzig, das ichs bhalten möcht on gschrift. Ich zaiget ouch ann, wie ich vor den aidgnossen verklagt zů Frowenfeld vor den 8 orten verhör hette erlanget, darzů vorm bischoff zů Constentz gstandenn. Der were willig gsin, sin anklag gegen mir in schrifft mitzetailenn. At surdis hic narrabam fabulam! Disers bewegt mich etwas. Und als ich gfragt ward von inen, warum ich so fast uff die articulim gschrift z empfahen tringe (maintend wie vor, ich künte die sunst wol bhalten), sprach ich, sy (die articul) möchtend mir verendert werden. Hui, ich main, ich hatt die herren darmit übel erzürnt! Do ich aber wider haim kam gon Altstetten, kart ich glych für rhät, klagt inen, wie es mir gienge, batt um hilf und rat. Und sonderlich batt ich sy, nach den articuli ze werben, ob mir ouch die zů minen handen möchtind werden. Sölichs brachtend danocht mine herren von Altstetten zwegen, doch die inen selb vor mir zů behalten. Ain rath schickt nach mir, laß mir die articul vor. Daruff sprach ich: «Zů Sant Gallen, do ich die articul zůerst hort, seit ich, sy möchtend mir verendert werden. Jetz aber kan ich mit warhait sagen: Sy sind geendert! Und zůhin thon ain arglistiger articul: Ich sol noch etwas verhönt haben, mit der zyt erst ze offenbarenn», damit den lüten das mul uffgespert, und allerlay zegedencken geben, und das ouch irethalben gedancken zollfry siend, etc. Do nun kunt ward, das sich ain rhat zů Altstetten minen etwas woltend annemen, understůnd (gedenck wol uss dess Voglers anwysenn) sin landvogt Stoll von ainem rath by aidspflichten zů erfarenn, was minethalben von inen were ghandelt und was ich mit inen hette geredt. Darab sy also forchtsam wurdend, das sich min lutzel lüt woltend annemen, diewyl ouch, als man sait, amma Vogler den fragenden, warum mir das predigen verbotten were, antwurtet: «Ey, seltzam sachen sind vorhandenn! Ir werdend mit der zyt wunder von Furtmüller hörenn, das ir üch ouch segnen werdend und sagenn, das hette ich nümer meh gloubt!» Schaffet darmit, das man anfieng gedenckenn, es were vilicht etwas dahinder, dess man sich nit hett versehenn. Ich main, lieber Michel, da siend der warhait fiend und der tüfel selb erfröwt, die gůthertzigen erschrocken, die schwachenn geergert, denn man sprach: «Hatt der Furtmüller also gfält, hatt er ouch nit die warhait prediget! Was will noch zletzt drus werdenn?» Dann ich hat denocht (one rům gered!) ain ansehen bym volck, ouch darum das ich von Zürich dahin geschickt was! Ettlich seitend: «Nun můß es danocht etwas grosses sin, darum mann dem Furtmüller das predigen hatt verpotten.» Was sol ich sagenn? Es ward ain seltzams ding. Ain anderer versach diewyl die kantzel. Und verzoch sich die zyt. Ich mocht zů kainer antwurt kommen. Stecket der handel also. Alle faar warend mir mit wunderbarlichen praticken versetzt. Die ämmen, vögt, landvögt warend all dem ama Vogler gnaigt. Dem was ich ain torn in ougenn. Jedoch nach langem schicktend die von Altstetten (prius omnibus, etiam Tiguri, ut ego quidem iudico, subornatis) zwen botten gon Zürich mit dem befelch allain (als der ain bott maint, wie sy dann vom rhat zů Altstetten warend abgfertiget), sy soltind mine gnädigen herren von Zürich pittenn, mich predigen zelassenn, bis man mich hette gehört, und doch die sach nit so lang anston lassen, sonder min antwurt empfahen. Find sich dann etwas, so hette es sin weg. Der ander bott aber, wie mir sin gsell Conrat Stainach selb hat gseit, thett vor rhat Zürich darzů: «Ob aber min gnädigen herren von Zurich mich je nit weltend predigen lassen, so soltend sy ainen andern predicanten verordnen, der grad mit inen gon Altstetten zuge.» Solichs was den botten vom rat zů Altstetten nit empfolhen, wie gedachter Stainach sait, sonder (als er argwonet) von Vogler sinem gsellen gerunet, etc. Dise botten kamend, brachtend mit inen den Carolstat. Es sach grad, als were diser handel langest überdoplet. Ich aber, als der ain gůte gwüssne hatt und der warhait wol trüwet, wartet also nütdisterminder, wenn man mir zur verantwurtung verkunte. Versach mich und hoffet, man wurde mich nit onverhört verdammenn. Wust ouch wol, das ich (von gots gnaden) also glert und glept hat, das ich mich vorm rechten nit můst förchten. Do nun Carolstad anfahen wolt predigen, verharret ich zů Altstetten. Wolt also der sach ußwartenn. Und vor der ersten predig, wie Carolstad schon in der kilchen was, gieng ich zů im, grůßt inn, batt darby (dann ich versach mich etwas): Ob im wurde von mir angebenn wort oder werck, damit ich geacht strafwirdig, solt er mich vorhin hören und nit lichtlich böses von mir glouben. Were urbütig, ouch im rechnung ze geben, etc. Das volck ward hiezwüschend unwillig. Carolstad was inen der sprach halb seltzam, der Furtmuller noch nit jederman erlaidet. Hatt sich ouch danocht dermassen ghalten, das der warhait gunstige noch nit so übel von im hieltend. So wolt er ouch nit wychen, sonder dess rechten erwarten und sich verantwurten. Carolstad fieng an, an der cantzlen mich stupfen. Maint, mich dem volck ze laiden. Liess sich (doch noch nit so offentlich) merken, als ob ich von unserm herren Christo gnůg schlechtlich geprediget, die lüt uff die werck meh dann uff den glouben gewysen. Und hat mich aber nie gehört predigen, noch sprach mit mir ghaltenn von den dingen, so ich gedenck traduciert sin! Stupft so hefftig, das ouch der gmain man die sach anfieng mercken. Und ward Carolstads sach hiemit nit besser! Die kilch hat sich gspaltenn: Der Furtmuller was noch vorhanden, etc. Ich aber hielt mich still, gieng aber nümen zpredig. Sorget, ich möcht etwan Carolstads luge nit ertragen, die er anfieng offentlich über mich ußschryen. Ich wer gern abzogen. So kont ichs eeren halben nit thůn. Wolt das liecht nit fliehen! Darab aber Carolstad je lenger, je wunderlicher ward und maint, er welt das volck unwillig machen, das (wie er sait) an mir hanget, das er mich deshalb in ainer predig mit namen nampt und unwarhafftigklich mit luter stimm und hessigen wortenn sprach: «Der Furtmüller hatt üch antichristisch verfuͤrt!» O lieber Michel, schow, was für unrath hieruss ist entstandenn! Gat noch hütigs tags, wie es vor ougen ist, der armen kilchen zů Altstetten um die hend. Do ich nun nit wychen wolt, wie ich ouch nit kont (maint ouch, wie fürgeben ward, der Carolstad were nun gon Altstetten gelichen, bis ich mich verantwurtete), understat ama Vogler mich mit hunger abzetribenn. Dann wie mir von hoptman Fryen anwaelten zů S. Gallen das predigenn ward verbottenn, saitend sy mir danocht die narung oder pfrůnd nit ab. Der Vogler aber (acht wol uss sin selbs gwalt, one alle recht und verhör) nam und brach mir min narung ab. Wolt ich essen und lebenn, můst ich min handtwerch tryben und an den tagwan gon, mit grosser arbait min narung gwünnen. Da was bim Vogler und Carolstad wenig barmhertzigkait, ouch by ander lüten. Den Vogler forcht jederman. Hat sin gwalt by namhaften lüten, ouch bim landvogt, dermassen erzaigt, das er mencklichen ein schrecken was. Ach, lieber Michel, ich entwirff dir den handel bloß. Wüstestu den rechten grund, du wurdest dich noch jetz über mich erbarmen. Da der herpst zůher kam und man schier wimen solt, ward mir der wingart, darin ich min armuͤtli glait hat, entweert. Krutgart, bomgart, darin ich vil hat pflantzet, ward mir uss ama Voglers befelch in Carolstads und Voglers bysin vom waibel vor oder one recht desshalb mit gwalt gnommen. Es bekumert mich ouch, lieber Michel, das Carolstad so unmilt gegen mir was, by welchem man doch als by ainem fürtreffenlichen, glerten man meh beschaidenhait solte funden habenn. Doch schlůg untrüw sin eignen herren. Carolstaden hat ama Vogler in sin aigen hus gsetzt (ainem schloss glych!), ich aber sass in der herren von Altstetten hus. Die hattend mich noch nit geurloubet! Aber ich erlebt und sach, das der Vogler und Carolstad so unains ward, das sy gar von ainander tailtend: Zoch Carolstad in ain armes hüsli uss des Voglers palast, bis das er gar erbermklich vom stettli Altstetten hinweg fůr wie ain armer bettler, etc. Do ich nun sach, das ich zů Altstetten nit mocht zů recht kommen (ouch mit Carolstaden, siner schmachred halb), zoch ich gon Zürich (hiezwüschend hat sich vil mercklichs noch verloffen, lass aber das selb ston bis zů siner zyt) und erlanget von minen gnädigen herren ain tagsatzung, uff welche ich antwurten solt uff die Voglerschen articul. Dess ich mich von hertzen frowt: Dann gott hab lob! Die warhait ist uff miner syten! In dem aber, ach gott, do fiel der ellend krieg yn. Bald kamend zů end dess kriegs die fünf ort gon Altstetten. Ich harret noch in grosser armůt, stecket in vil schulden, daryn mich ama Vogler hat machen fallen. Do aber der Vogler hort, das die fünf ort komen woltend, und schon bis gon Appenzell warend, schickt er nach mir. Stalt sich fruntlich (ich aber wust, was im zetrüwen was), seit zů mir: «Wolan, Furtmuller, die funf ort sind vorhanden. Wie wend wir uns halten? Hie habend wir kain blyben.» Ich sprach: «Lieber ama, ir haben mich lang lassen manglen» (dann er solt mir ampts halben, do ich noch prediget, ein pfrund geben) «und mich haissen entlehnen. Nun wirt noth sin, das ir die schulden zalind.» Der Vogler erbot sich gůtwillig, hieß mich die schulden uff ain zedel zaichnen. Den nam er und befalch siner fründ ainem, deren schulden etliche zů bezalen. Maint aber darnebend, ich solte in siner flucht sin gsell sin. Maint vilicht, es wurd also von im ouch ettwas unglimpfs uff mich fallenn, das er das überig dister ringer trůg (nů, dem sie, wie es well). Ich antwurt dem Vogler: «Ich hab mich dermassen ghalten, das ich nit fliehen můß. Acht wol, mir bschech fürhin kain gwalt. Dess rechten darff ich von gotts gnaden wol warten. Blaib also zů Altstetten, bis ich anderschwa hin berůft ward, etc.» Jansel Murer und Bartli Schweß und ir anhang fielend zum bapstum, wurden messler. Als ich aber nach langem gon S. Gallen kam und den ama Vogler ouch da fand, gedacht ich, die sach zwüschend dem Vogler und mir wurde sich vorzů schicken und er sich bsinnen und selber sich ergeben, mir um min schaden (wie oben ghört) wandel thůn. Was dann die articul betrifft, maint ich, man finde ouch weg, damit uns baiden geholffen wurde. In den dingen aber kompt ainer an mich von Altstetten, fordert von mir ain kronen: Sie ich im von Altstetten har schuldig. Der schuld aine, die ama Vogler uff sich gnommen hat von mir und verhaissen ze betzalen! Do ich nun sölichs dem Vogler anzaiget, von im begert, er solte lut siner zůsag die schuld ouch zalenn, ward er unwillig, begegnet mir mit worten dermasen, das ich sprach: «Ama, ir lond nit nach, merk ich, bis heruß můs, was noch dahinden steckt! Ich sich wol, es můß doch sin!» Maint inn darmit allerlay zů errinnern. Er aber klagt dise min schwere red (zwüschend im und mir allain beschehenn) minem furgeliepten herren, dem erwirdigen d. von Watt, mit sollicher anmůtung: Er, der Vogler, wölte fier man nennen und ich fier und dann vor denen dem ama Vogler entschlahenn und bekennen, ich wüsse nüt von im, dann das er ain biderman sie, etc. Aber ich enbot mich widerum dess: Der Vogler solte fier (oder sovil mannen er wölte!) nennen. Das welt ich ouch thůn. Und solte er, ob es im gfiel, klagen, so wölt ich daruff antwurten. Was uns dann dise biderben lüt zum spruch gebind, dem solte jeder tail gelebenn. Min her doctor lies im disen nüen fürschlag gfallen, der mainung, sölichs an den Vogler langen lassen. Aber er zoch gon Zürich, lies mich zů S. Gallen also stekenn, als ob er mir nichts ze antwurten schuldig were. Noth hatt ich (nit verrett), söllich sachen liggen ze lassen. Über ain zyt begab es sich, das der ama Vogler gon S. Gallen kam. Ich schickt im ain zedeli zů, fast desß inhalts: «Lieber Vogler, ich han noch ain ansprach zů üch, die ich willes bin, an üch ze ersuͤchen. Nun gib ich üch die waal, ob ir lieber wellind rechtigklich oder guͤtlich.» Begert daruf ain antwurt. Mir aber ward nit allain kain antwurt darüber, sonder enstalt er sich dermassen, das ain gůt fründ kam und mich warnet. So vil tröwens hette er usgstossen. Darnach, aines anderen mals, wie er mir zů S. Gallen uff der gassen begegnet, sprach ich: «Amma, ich hab noch ain rechnung zu üch. Wenn sol ich komen?» Do aber kain bschaid erlangen mögen. Uff verschinen Ostertag znacht, do ich saß byn fischbencken, miner gschefft ze warten, zücht der Vogler mit Jacob Sailer, ainem burger zů S. Gallen, daher und im fürgon grůtzt in min lieber her und bruder Anthonius Zili. Ich aber sass still, redt nichts, sach den Vogler mit etwas verwunderung an, er widerum mich und seit ouch nüt. Doch das ich die warhait sag: Warend unsere baide gsichtenn nit gar früntlich. Zletst sait ich: «Vogler, wenn sol ich komen?» Redt uff das vorig anmůten, wie er es dann wol verstůnd. Er gab antwurt, ich solte komen, wenn ich welte. Sprach ich: «Wolan, so wil ich komen.» Er antwurt, ich hab es offt triben, ich welle komen (verstand: inn mit recht oder gůtlich ze ersůchen), habs aber noch nie thon. Spricht wyter, es soltend wort und werck by ainander sin. Daruff ich seit: «Wolhin, so will ich komen.» Also im fürgon spricht er: «Ey, du kumpst nicht, ich waiss es wol!» Daruff ich sprach: «Wolan, so wird ich komen! Und so ich kom, will ich danocht anzaigen, das du uneerberlich mit mir umgangen bist!» So spricht er: «So lügst als ain bůb und schelm!» Ich widerum: «Du lügst als ain bůb und böswicht! Der bistu ouch im hertzen!» Der ama Vogler ermanet Jacob Sailer und her Anthoni Zili, sy soltend im dess yngedenck sin. Dess aber bedarff er nit, dann ich vil ee uff in bringen mag mit gottes hilff, däs ich in hab gscholten, dann er uff mich. Er můß daran erliggen. Das waist er glich als wol als ich. Die nachred (ob sy wol unchristlich ist, wie ich bekenn) hab ichs doch nit können underlassen (ich welt in dann um die wort sůchen), das er das hinderst habe, desshalb er mich (ob er wil) sůchen můß, etc. Ich wolt minen herren hiemit ungern muͤh stiften. Hofft also, in den handel ze komen, die gantzen sach ze rechtfertigen. Ich hab dir hierin, lieber Michel, mengerlay und seltzam sachen gschriben, aber warhafftigs, als ich vor gottes gericht reden solt, vor dem ich zwar ouch ston. Der waist wol, das ich nit lügen. Das ich aber one yfer gschriben hab, dess ruͤm ich mich nit! Denn wer wölt gern sehen oder hören, das gottes wort zum deckel dess gits und aignen nutz also missbrucht wirt, die predicanten in glichsnery geliebet, zů flaischlichem vortail mine gnädigen herren von Zürich (by allen frommen achtbar und wol verdient!) am schnuͤrli fuͤren (wie man redt) und wenen lassen, und anders meh, das ainen byderman billich bewegt. Ich möcht wol lyden, ich were gschickter und holdseliger, ouch gedultiger, dann ich bin. Ich überreden mich on zwyfel offt, ich muͤsse das und disers thůn, dess ich vilicht wol muͤssig gieng. Was ich nun hier warhaffter gschichten wort und werch vom ama Vogler gschriben hab, gschicht fürnemlich, das kunt werd, wannen ich achte, das komme der gross uffsatz, mit welchem ich schetz, den Vogler mich verfolget haben (frylich uss obgedachter stuckenn: missfal von mir, straf und vermanung um dieselbigenn, wie oben gehört). Dann sunst wais ich nüt, damit ich genanten ama Voglern bewegt hab wider mich. Waist aber jemand ain andere klag oder hört etwas, damit ich inn solt erzurnt haben, beger ich, um gottes willen, man welle mich ouch hörenn! Wil (ob gott wil) alweg gůt antwurt gebenn. Das du aber, lieber Michel, begerest, was doch entlich min klag oder ansprach an den ama Vogler sie, maint ich, du hettest es da oben wol gehört, doch wil ich dir das in ain kurtze, aber warhafte sum setzen: Es hat mich der ama Vogler durch sin aigne handschrift vertrait und anggeben, ich hab ain aid gschworenn und den nit ghaltenn. Andere klagen will ich jetz behalten bis zů siner zyt. Das, so mir von götlichen rechten zůgehort und mir och des hoptman Fryen anwelt hattend zůgsprochen, hatt mir ama Vogler entzogenn one recht. Hat mich ouch in ainen mercklichen kosten bracht und zů schadenn, wie oben ist anzaigt. Solichs hab ich, lieber Michel, dir uffs schlechtest und ainfaltigest, aber warhaftigklich wellen anzaigenn, damit du etwan vil dess handels bricht habest und ain mitlyden mit mir, bis der mittentag nach der nacht wider komme. Amen. Din alzyt williger Hans Valentin Furtmuller zu S. Gallen.
S. Accepi heri cum Brentii libello literas Hoseri nostri Augustani per Leonardum Schnider, nunc iam Augustanum, qui, ni fallor, Tigurum quoque profectus est. Ego vero cum post ipsius digressum fasciculum explicarem, epistolam hanc tibi inscriptam repperi, iratus mihi, quod non ante tabellarii discessum omnia resignassem. Verum, quod factum est, infectum esse nequit, quamquam bene est, quod Tigurinos adhuc, qui nuptias hic nudius tertius sua praesentia ornaverunt, abiturientes nunc invenio, per quos literas istas reddi tibi curavi. Misissem una Brentii libellum, ni scriberet Hoserus a d. Engelberto missum ad te exemplum. Bene vale, mi colendissime et optime in domino frater. Commenda nos domino diligenter. 12. martii. T[uus] Ambr[osius] Bl[aurerus]. Clarissimo d. Heinricho Bullingero, colendo suo longeque charissimo fratri. Tiguri.
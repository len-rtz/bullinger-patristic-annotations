S. d. Non mihi tantum ocii est, vir ornatissime, de rebus meis exacte ut Scribam. Nam hęc quoque multa nocte ad lucernam depinxi. Poteris tamen ex d. Pellicano atque Ammiano, tum iis, qui hinc iam ad vos Tigurum venerunt, conditiones meas satis intelligere. Id te dubitare non puto, nullis hominum fidem meam aliter astricturum, quin eam vobis semper integram servem. O utinam primo quoque tempore aut ingenio aut numinis dono eo perveniam, ut patriae atque vobis omnibus usui esse alicui liceat! Hoc vero est, quod in pręsentiarum te rogo: Si quis meo nomine sive ad Martini diem sive his proximis frumentum meo nomine petat, tu, ne recusetur, efficias. Sex mihi debebuntur modii et, quinque de suis Frisius accipere mutuo iussit, itaque erunt 11. De Frisii voluntate non est, quod dubites, neque opus arbitror, ut ipsus scribat, nisi ego non ἀξιόπιστος sim. De reliquis proxime saepius et prolixius scribam. Vale, Mecoenas humanissime. Tuus Con. Gessnerus. Clarissimo viro d. Henrycho Bullingero, Mecoenati colendissimo suo. Zürich.
S. D. Diu nullas ad te dedi, Erbi charissime frater, quod negotiis oppressus cogar saepius negligere amicos. Sed nosti haud dubie me nihilo segnius amare te. Res ecclesiae nostrae habent satis recte. Domino sit gratia! Utinam diu ita habeant! Vidimus enim in Germanicis ecclesiis eam mutationem, quam nemo credidisset, si huius vel somnium audisset ante annum. Verum dominus ita probat suos et suis excutit veternum. Eripit arundineum baculum ex manibus nostris. Eripit spem in carnem, in foedera, in principes, in sotios. Ecclesia praedicatione grandescit; divino auxilio defenditur. Arbitror ego longe atrociora sequutura, ubi consilii decreta omnibus nobis adoranda proponentur! At nihilominus servabit ecclesiam suam dominus, licet per tribulationes. Rursus hostes suos et persequutores ecclesiae committet inter se et perdet in aeternum, cuius quidem specimen hodie cernimus in caesare et papa, qui coniunctis copiis Germaniam invaserunt, iam vero propter caesum pontificis filium, Petrum Aloysium, ita committuntur, ut non sine sanguine putetur simultas terminanda. Permittamus ergo iudicium domino, qui faciet iustitiam. Nos interim faciamus nostrum officium, orantes. Gratiam nobis concedat, quo id possimus. Principi tuo per eius benevolentiam et humanitatem plane familiaris sum factus. Scripto iam illi respondi ad quaestionem, num Iudas in coena domini vero corpore et sanguine domini participarit. Poteris ab illo, si videbitur, commode postulare tractatum illum, aut a scribis illius. Vale et sis fortis semper in domino. 21. octobris, Tiguri, 1547. Salutant te fratres omnes. Salutabis tu nobis vicissim vestrates. Bullingerus. Non relegi. Praestantissimo viro d. Matthiae Erbio, Richevillanae ecclesiae apud Alsates fideli ministro, domino et fratri suo semper venerando. Rychenwyler.
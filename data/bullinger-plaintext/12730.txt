S. Nescio, quid velis, dum scribis vereri te, ne perdas laborem tam frequenter scribendo. Crede mihi, nihil facere posses utilius. Causas narrabo, dum erit ocium, nam nunc nihil est minus. Venit huc pfaffus Friburgensis ex Italia. Rogatus, quid ferat, respondit omnia illic esse pacatissima; duo milia equitum a papa missa restitisse Parmę et in cęteris civitatibus circumiacentibus audito, quod cęsar abiisset in hyberna. Miramur de Iacobo Reinharto, quod improbius egit. Maculam omnibus Helvetiis inurit. De duce Mauricio adeo dolet omnibus, ut vix credere, quę dicuntur, valeant. In hoc sunt: occupasse, ut defendat, non ut vendicet, Saxoniam. Nescimus adhuc, quid vester adtulerit. Nec ipse interrogantibus respondere quicquam potuit quam „ignoro.“ Gallum aiunt dissidere cum papa propter causas efficaces, quas tamen etiamnum nescio. Cęsarem esse in vivis pauci sunt, qui credant, quod, si quę imago inter milites adparet cęsarem referens, putant esse spectrum. Propter morbos gravissimos, quibus certo laborat, sic colligunt. Et profecto mirum est, quod in cadavere isto animus est tam ambitiosus, imo et infractus. Novit cavere sibi, quicquid accidat suis. Homines enim bestiis videtur aequare, imo pendere aliquanto vilius, modo suo satisfiat animo. Dominus frangat ipsum! Vale in Christo cum tuis et Gvalthero. Basileę, mox ante cęnam, 19. novembris anno 1546. Tuus Os. Myc. D. Heinricho Bullingero, victo doctissimo piissimoque, domino suo in Christo venerando. Zurich.
S. Graciam ago cum pro munere donato tum ob epistolium, quo quorundam ora licebit obstruere. Prudenter iudicas aliam Blaureri, aliam Tigurinorum esse conditionem. Nam oportet pastores interim aliena specie in turbam luporum irruere, ut oves eripiant, atque sic cernimus Paulum fecisse. Faxit autem[?] deus omnipotens, ut Christum, qui secundum scripturas a veris apostolis praedicatus est, non aliter quam ad praescriptum scripturę proferamus. Mihi placet Augustini sententia: «Noli meis» etc., quam optime nosti. Equidem vero Christum peccata conscientiis aufferentem pacemque divinam corpore suo adferentem vere magnum et quantum agnosco scioque non potuisse corpus suum sine quantitate accomodare peccatorum ablationi, idque testantur Moses, Esaias[?], apostoli et ipsemet Christus. Quare cavendum, ne dum quantitatem adimimus Christo, eripiamus nobis viam ad caelos. Quid autem, si Z[vinglius] et Oec[olampadius] aliquid humanum passi fuissent? Atqui certiores facti sumus ipsos Marpurgi nunquam voluisse talem locutionem suscipere. Reperta hic quidem est Oecolampadii manus, qua huiusmodi scriptum est. Sed offendimus itidem eum non sua sed Lutheranorum sensa optataque descripsisse. Haec nihil ad te, sed ut videas, quibus modis non modo tueri aliorum forte bene reperta sed fecem attrahere et effundere in homines iam recte formatos conantur. Recte vero de duplici Christi natura scripsisti rebus ipsis exigentibus. Videmus enim alios divinitatem, alios humanitatem minime agnoscere. Commovit et me quorundam impietas, ut iam plus quam 20 sermones super expositione illius: «verbum caro factum» [Joh 1, 14] fecerim. O utinam nihil adversum dei filium moliamur! Veniunt lupi in vestimentis ovium ventrem attenuantes, ut gloriam imminuant Christi. Vale fęliciter et d. P[etrum] Thossanum tibi commendatum habe, sed et me. Saluta coniugem, matrem, filias, item d. H[einrichum] Utingerum et d. Leonem atque alios meque argue fortiter, si vel verbo vel facto discedere labive audis. Vale iterum. Basileę, 6. octobris anno 34. Tuus Carolostadius. Eruditissimo viro domino Heinricho Bullingero, episcopo Tigurino, domino suo observando charissimoque.
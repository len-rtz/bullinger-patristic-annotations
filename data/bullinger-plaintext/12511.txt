Gnad und frid von gott. Fürgeliepter herr und bruͦder, ich acht wol, es beschaͤch nitt one ursäch, das ir mir uff min iüngstes schryben bißhar nüt geantwort habend. Yedoch mag ich nitt lassen, üch ze berichten, das bischoff von Lundis, genempt der bischoff von Constantz, in den V orten der eydgnossen ettlich tag oder wuchen gewest, da gefyrmet und vil aferzall triben hat. Ze letst ist er allhie Zürych durchgeritten und nitt über ein halben tag gebliben. Uß der herrberg ist er nie kummen. Ettlich von raͤdten habend mitt imm geaͤssen, also geordnet von der oberkeit, nitt alls by einem bischoff, sunder, wie er gehallten wirt, alls ein fürst des rychs. Doch hatt man es alles lassen bim ringisten blyben. Er hatt sich lassen mercken, alls ob er nitt wol an koͤnig und keyser sye, etc. Mee, vil frommer lüt und die verstaͤndigisten habend es darfür, es sye alles buͤbery, unnd er hab in den V orten sin prattick angericht, das sy wider den keysser den rychstetten nitt behoͤlffen syend, dann man entlich vermeinen will, der keysser werde Tütschland nitt unangewendt lassen. So ir nun des ettwas mercken woͤltend, lieber, so übersaͤhend üch nitt. Trüwend dem keysser nitt ze vil. Ich fürcht, er habe sin prattick starck und sye valsch. Sol er sine knaͤcht mustern imm bisthumb Augspurg, soͤllend Hispanier und Italiener kummen uff Fiessen zuͦ. Ob er glych wol sagt, es sye umb Portigal ze thuͦn, so ist ein betrug zuͦ besorgen. Sind aber dappffer und unerschrocken in dem herren, wachend und baͤttend; luͦgend, daß ir ouch gerüst syend. In eydgnossen habend ir noch vil guͦter fründ, die dem evangelio und dem rych wol woͤllend, wiewol ich besorg, vil der V orten werdint dem bapst zuͦfallen und zuͦziehen. Da were aber guͦt, wenn das rych und der pundt by guͦter zyt sin kundtschafft ouch machte durch Constantz in die eydgnoschafft umb knaͤcht, diewyl ir doch werdint gaͤllt bruchen und zuͦ besoldung gaͤben. Es ist ein alter man, der kriegen kan, zuͦ Schaffhusen. Heist Wernher oder Wernli Schlosser. Ist nitt übel amm evangelio. Der hatt sin kundtschafft an alle houptlüt in eydgnossen. So der by guͦter zyt wurde für der hand genommen, und ettlich mitt imm, so die Constantzer wol anzeigen koͤndent, und sy ire bescheid machtind in stett und lender, wurde üch wyt der besser huff zuͦ ziehen. Soͤlichs zeig ich üch gar guͦter vertruwter meinung an, das ir üch zur zyt der nodt darnach wüssind ze richten; dann mich die sachen der gstallt ansaͤhend, der bschoren huff habe nut guͦts imm sinn. Wenn dann die gemeinen knaͤcht uß den eydgnossen, die bißhar kriegens gewhondt, besoldet und bestellt werend von üch, wurde die erbarkeit imm land gwüß nitt wider üch noch iemandts ziehen. Und were da dem keysser und bischoffen aber ein prattick brochen. Er muͤst dann die erbarkeit in eydgnossen entsitzen, sy wurde ouch wider inn zühen. Soͤltend ir aber gmach darzuͦthuͦn, das das kriegsvolck alles viel uff die widerpart dem sold nach, haͤttendts so vil mee hertzens, wiewol es glich also gott stürtzen kan. Den wir baͤtten woͤllend, daß er uns gnaͤdig sye todt und lebend. Diß hab ich in schneller yl geschriben by nacht. Ir koͤnendts wol zuͦ guͦtem gebruchen, wo ir wüssend, daß es guͦt ist und nutz bringt. Doch gedenckend mines namens nitt. Es were ouch guͦt, wo die sach, das der keyser unfrüntlichs mitt üch, Coͤlln, Saxen, Hessen fürnemmen wölt, unß braͤchen soͤllt, das ir an die eydgnossen wurbind, wie zuͦ ostern vergangen beschaͤhen ist. Ir werdint alle zyt guͦt fründ und güner finden. Gott mitt üch und den üwern. Gruͤssend mir beide herren Burgermeister W. und H.b., ouch Hallern, Cellarium, etc. In yl, 18. iunii 1546. Den ir wol kenend. Dem frommen, fürsichtigen und wysen Jergen Froͤlich, stattschreibern zuͦ Augspurg, sinem lieben herrenn.
S. Legi obiter responsionem tuam, clarissime vir, nec aliud indicare habeo, quam locos omnes, qui sunt Cochlęi sycophantia contaminati, ea te fide et sinceritate tractasse vindicasseque, qua debent et possunt ab ullo tractari, qui scripturarum et veteris orthodoxae doctrinae peritissimus est, et in sale quidem aspergendo non modo felix existis eximia quadam animi moderatione, sed etiam artificiosus; neque sane quicquam mea sententia praeteritum est, quod veritatem per calumniam in iudicium tractam asserere iudiceque vel Cochlęo ipso defendere et, ut omnium calculis absolvatur, assequi possit. Atque utinam essent, qui bona tua gratia Germanicam in linguam transferrent, quo passim et ab omnibus legi posset! Cochlęum profecto insanum esse pronuntiabo, si eo lecto meliorem mentem et saniorem non recipiet. Quaeris autem, ubinam locorum sit Cochlęus? Equidem Vratislavię putabam; hinc enim distantiam inter se et te, hoc est Tigurum usque, mensus est. Sed nugari hominem video te suspicari. Dabo igitur operam, ut latitantem e suo specu ceu cerberum aliquem extrahamus. Si prius rescieris, fac, sciam quoque, ne actum agam. Interim percontari non desinam, ut, si quid certi habuero, ad te repente perscribam. Vale et me ama, et si quid ex Spira vel rari vel scitu digni, fac, oro, sciam, et exemplaria nuper missa remitte. Varii sermones sparguntur a nostris de nescio quo banno imperiali, cui et Helvetia implicanda sit, ni Gallo renuntiarit. Dii meliora! Sangalli, XIX. die Martii, anno MDXLIIII. Raptim. Ioachimus Vadianus. Henrycho Bullingero, Tigurinae urbis episcopo, viro longe clarissimo doctissimoque.
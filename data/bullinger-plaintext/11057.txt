D. Heinricho Bullingero doctissimo in Domino colendo suo. S. Calvini iussu his colligata mittimus. De confessione appendix ad finem amputatus est: nescio si quid subsit latentis causae. Displicet nobis, non dico confessio per se, sed consilium confessionis. Quid enim opus erat de sanctissima adorandaque trinitate quidpiam velut in dubium per illam vocare? Deinde trinitatis et personae vocibus tam iniquum esse, ut eis pertinaciter non utatur ille, quibus est tamen usus in Catechismo? Verum quid ad me quid quisque confiteatur, quum iudicare nec possim, nec debeam, nisi quantum ad ecclesiam meam pertinet? Hic quidem pro virili cavebo ne contentiones oriantur ob verbula. Istud tamen iudicare plane libet: iniquissimum esse ita se velle purgare, ut alium adeo turpiter quis accuset. Tales fratres sumus. Haec est mansuetudo christiana. Equidem Carolum non defendo, quamvis olim, id est ante annos duos, ipse se apud me coram defenderit, postquam a Farello turpissimis literis huc scriptis esset accusatus de iisdem criminibus: non tamen probare possum, taliter eum tractari apud bonos et pios viros. Et quid, putas, evangelici Galli confecerunt, si Carolus se publico scripto defenderit? Hic erit evangelio consultum egregie. Scio Cardum publice dixisse: Si consenseritis in confessionem Basileae communiter scriptam, vel in eam quae oblata est Caesari in comitiis Augustanis, et subscripseritis Athanasii symbolo, ego vester ero, nihil contra vos movebor: sin aliter, erit quod ferre non licebit. Quid est igitur quod istos movet, nisi spiritus dissidii, ne quid dicam aliud? Utinam vel evangelium non tractaremus, vel pacis in Domino spiritum recto animo quaereremus. Yerum de his satis rerum omnium ignaro et stulto viro. Basileae, 9. Iulii anno 1537. Os. Myco. tuus.
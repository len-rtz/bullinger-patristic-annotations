Gratia et pax a domino. Tanta leticia tuę me litterae perfuderunt, ut legenti mihi etiam lachrymas provocarint. Auxerunt namque ante earum adventum de tua nece opinionem cum clades, ut legimus, prope Capellam (locum tuis ex scriptis utcunque cognitum) facta tum loci natalis deditio, ad hec, quod frater Iacobus interea ferebatur Colonie visus me non allocuto neque tuis scriptis mihi semper gratissimis solito more advectis. Conquestus igitur sum crebro apud maxime familiares te anime mee dimidium immaturam mihi mortem ademisse. Interrogatus ob id ab hero nostro et aliis quondam tibi cognitissimis respondi aliud me suspicari non posse, quam te simul interemptum, praescriptis ex causis. Qui cum nunc te adhuc incolumem agere audiant, obnixe congratulantur. Etiam antea, quoties sermo de vestratium clade incidit, intuli ut plurimum ea pugna tales sublatos, qui, si fieri posset, procul dubio olim desyderabuntur ingenti pecunia redimi et ad vitam revocari. Legi vero eam ob causam ita ut nunquam diligentius totum Zuinglii de vera et falsa religione commentarium cum aliquot tuarum lucubrationum, non sine vehementi dolore, quod tanti patroni tam misere cęsi maximo omnium pie in Christo vivere cupientium malo. Poteris ex his coniicere, quam insperate, quamquam grate, tua mihi scripta fuerint. Quibus non modo me reples solido de tua salute et incolumitate gaudio, verum etiam graphice quodam modo cladem et pugnam vestratium veluti penicillo depinxisti. Quas quidem literas doctis multis ostendi et tradidi legendas. Quibusdam etiam ordine recensui occasionem, processum et finem pugne cum occisorum summa. Et admiror hodie, quo praesagio duernio ille, cuius meministi, de Helvetiorum historia apud nos circumlatus semper fuerit de mendatio suspectus. Quem tamen tabellio suasoriis verbis approbare nititur, puto, ad hoc a sacrificulis oppiparis obsoniis illectus. Dedit tamen penas Argentorati ob id, reor, triduo incarceratus. Referat ille tibi causam. Aliud fortasse non videbitur, asserens plura occisa milia, quam tu referas decades. Verum apud te maior mihi semper fuit fides et erit, etiamsi non asseveres me tua pro certa fide tanquam evangelium dei narrare posse. Ad hec, quo pacto in montibus, per insidias tamen, sexingenti abegerint octo milia et innumera alia? Quae, cum loci et gentes pene incogniti, recensere non valeo, quibus vero mea pro capacitate et modulo ex tuis litteris doctus restiti. Verum ipse regessit rem deploratam fere, et cui parum spei sit reliquum, ementitis verbis exornari necessum, semper tamen adiiciens te hominem probum et sincerum medium quoddam tenere neutrique partium nimium favere. Attamen ego illis, quae, ut dixi, verisimilia non videbantur, quantum potui, reclamavi, tanto etiam confidentius, quod alia conditio et oportunitas perferendis ad te, hominem mihi amicissimum, litteris oblata sit. Nam ex nundinis proximis Franckfordiensibus pervenerunt etiam ad me tua scripta cum duobus tuis opusculis, quae quidem paulo post publice video Colonie extare, quod non item de aliis unquam contigit. Pro quibus immortales tibi gratias ago imprecans illud «Macte virtute, puer, sic itur ad astra». Et de oportunitate hero nostro tuam orationem de func-tione prophetica prelegendi tuo iussu curabitur. Retulit praeterea fraterculus ingentem vim pecunie Basiliensibus ereptam, vestras partes ad damnum illatum adversariis resarciendum teneri et nescio quot ducatorum milia pro edibus sedecim combustis renumeraturi [!], etiam, quomodo quaeque civitas vestrarum partium alteri exprobret occasionem et ansam tanti mali, et incredibilem inter illas ipsas nunc ali discordiam, item, quod tu cum parentibus et fratre coacti sitis pristinas mansiones deserere, et hos iam nunc apud te Tyguri hospitari, innumeraque alia, que omnia deducere tediosum existimo. Quod si ita est, peto, ne pietatis in parentes et consanguineos obliviscaris studeasque inprimis, quantum citra divinam offensam fieri potest, paci et unitati. Putamus enim levius ceremonias quasdam ferri posse quam odium, rancorem et discordiam. Obvenit namque tibi divino munere publica functio episcopi et prophetę, etsi non ritu papistico. Petis inter alia, ut hisce literis ita respondeam, ut sentias me et superiores accepisse. Superioribus quidem, cum quibus libellum contra catabaptistas transmiseras, respondi, nescius, an ea, qua decuerit, diligentia. Etiam ignoro, an ullis etiam tuarum ex instituto non responderim, quod inseris eisdem me, ut verba prae se ferunt, avaritiei taxans. Scribis enim post mentionem avaritię, ut sequitur: Tute igitur tuum illum hostem commendatum habe, ut ab eo non nisi cęso discedas. Huius tametsi, peccati inquam abominatissimi, me insimules, nequaquam tamen dei gratia conscius mihi sum. Pecunie etenim si studuissem unquam, fuerat olim longe commodior monstratus aditus, qui nunc quidem praesentibus contentus vix olus manduco modica patella. Ita, quod non ob aliud quam evangelii teporem maxime optem locum mutare, si apte fieri posset. Florebit tamen et brevi, speramus, nobiscum divina volente gratia evangelii gloria. Nam iamiam pullulat etiam. Multi enimvero plebei et docti apud nos clanculum evangelio favent. Sed nemo ob principum tyrannidem prorumpere audet et vitia et abusus quosque palam reprehendere. Prebuit et Iuliacensium dux quoddam de se pietatis specimen, ut videas in appositis suis constitutionibus. Audit etiam male a sacrificulis et monachis noster episcopus. Abrogavit enim seu liberas potius fecit aliquot sanctorum solemnitates, ne pauperes tot diebus festivis gravarentur, et ne peccata flagitiaque tum fieri solita multiplicarentur. Nec vero magni facit bullas, fulmina et execrationes papisticas, quibus se opponit conferens libere beneficia ecclesiastica cuilibet in turno etiam apostolico, ut dicitur. Nam nuper collegium S. Cuniberti, eo quod iussu episcopi possessionem offerenti tedas apostolicas conferre nollet, excommunicavit papa, episcopus vero contra absolvit. Quamvis hec videbuntur ridicula et absona, ut sunt revera minutula, novi tamen aliquid portendere designantur. Nuperrime etiam Zusatum, opulenta Westphalie civitas, crassulos quosque explosit, et qui scripturas vere elucident, admisit. Idem fertur Monasterii, altera insigni Westphalie civitate, attentatum et itidem Vesalia inferiore nonnullisque aliis minutulis civitatibus utpote Lippia et Hammone, usque adeo, ut ni cacodemon dissidium, quale vobiscum fuit, seminarit aut tyrannos in subditos exasperarit, admittet brevi tota Westphalia verum dei evangelium. Sed o utinam idem omnes moribus et vite innocentia (tuo verbo) exprimerent. Sunt et in terra Iuliacensium magnates quidam purum evangelium admittentes, ut comes de Morsa, item opidula quedam, et hactenus dei gratia sine dissidiis et clade. Quod utinam hedere in morem citra scandulum et offensam cuiusquam sic late proserpat, donec omnes uno ore glorificemus patrem nostrum, qui est in celis. Quod nobis donare dignetur, «qui est benedictus in secula. Amen» [Röm 1,25]. Cęsar anno exacto innumerum in Brabantia pecuniarum thesaurum conflavit. In quem vero usum, cui constabit? Idem multis comitatus novissimis carnisprivii diebus Colonia Ratispanum discessit ibidem principum Germanie comitias accepturus ibique nuntium, ut fertur, expectaturus super negotio Lutherano quod vocant, de quo responsionem petunt legatione imperatoris Svinpfordiae in Francia orientali Maguntinensium episcopus, comes Palatinus cum aliis quibusdam. Verum ut nobis relatum est ex epistola unius nostrorum consulum Ratispanum missi, quam ad suam uxorem dederit, comitię fortassis frustrabuntur, ideo, utpote scripsisse dicitur, quod Germanie principes nollent in omnibus cęsari obtemperare, qui summo conatu studet pape proterviam instaurare. Fertur etiam Romam denuo ab Hispanis et aliis stipendiariis militibus impetitam ob non solutum salarium obsidionis Florenciae et eos maxima damna cardinalibus intulisse papamque ipsum furibundas eorum manus vix erepsisse in castrum Sancti Angeli, quod nunc obsideant Romanis civibus id permittentibus a seseque malum hoc tanquam innoxiis deprecantibus. Hec sunt, mi Henrice, que latere te nolui. His vale et amantem redama iubeasque communes nostros amicos meo nomine omnes saluere. Datę Colonie, decimasexta aprilis anno 32. Theodericus Bitter Wipperford.
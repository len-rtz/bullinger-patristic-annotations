Gratia et pax a domino, Bullingere doctissime et omnibus modis integerrime et maxime; agnosco siquidem dei in te dotes et tua scripta nil nisi divinum spirantia. Utinam ab omnibus talis habereris, qualis es! Faceret enim ad gloriam dei illustrandam et ut dona eius magis amplecterentur etc. Obiit Conzenus, Buceranorum magnum praesidium. Paucos audio, qui merore afficiantur. Deus omnibus sit propitius. Nulla spes erat resipiscentię eius; eo acerbitatis evaserat, quod tanta sentiebat obstacula et quod obtinere nisi in praecipuis nequibat. Non desunt, qui hoc praecipuam morbi eius causam existiment etc. Non adhuc audivi, quod in locum eius successurus sit alius, nisi concionatores nostri conquerantur de negotiorum nimium ardua mole; contenti siquidem ut et antea tribus erimus. Veremur quoque suffragiorum sententias non consonas fore; in silentio itaque nos continemus etc. Queso, tu nobis semper adesse digneris, si quid accidat, et sis nostrum praesidium. Obtestor, ne ineptias meas, quas tumultuario adolescenti dictaram, nemini ostendas et in sinum tuum fideleque pectus missa nemini communices. Exemisti mihi prorsus conceptam sententiam resarciendę veritatis; novi tamen paucos vere amicos existere, in eis ergo nullam spem esse collocandam etc. De nuncupatione libri tui facias, quicquid lubeat. Hoc novi omnes apud nos capone et esculentis aliis, quę ad ingluviem et delitias faciant, plus capi quam literariis muneribus. Omnes vos omnes salutamus, quotquot deo vere militamus. Datum Bernę, 22. februarii anno 1544. Tuus Eber. a Rumlang. Fidelissimo et vigilantissimo viro d. Heinricho Bullingero, suo in domino patrono et fratri charissimo etc.
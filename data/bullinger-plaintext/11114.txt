S. Proditionem et latrocinium, quae nobis acciderunt, ex literis senatus ad vestros et ex literis Melchioris Wirtii ad fratrem intelliges. Crudele facinus. Dominus vindicet, quaeso. Equidem mentionem aliter facere non possum. A pensionario habet originem. Arsett vocatur, Friburgensis, qui annis superioribus iure contendit cum Gallo coram iudicibus Helvetiis. Habet nepotem ex sorore, studiosum adolescentem et literarum et theologiae; hunc proditorem, plane Iudam fecit. Alia ex aliis accipito. Cęterum de negocio Bernensium, ubi pie et feliciter omnia sunt acta, video, quam literis nihil promoveamus. Et nisi coram dabitur nobis colloqui depositis adfectibus, nescio, quis finis sit consequuturus. Creditis aliis; nobis nihil creditis, qui tamen veritatem colimus et tractamus. Possem dicere, quę scripta vilipenduntur, propter quę horreas. Utinam deus me faciat honeste bubulcum, tantum ut, de quibus cogito, a munere pascendi gregem domini deponantur! Tam frivole, tam perniciose, ne quid aliud dicam, docent. Adfectibus et mala doctrina scatent, unde quid boni tandem, probabit finis. Non fuit dolor iam aliquanto tempore, qui me sic exagitarit. Et quia tam sum infelix, ut, quę dico seu ago, nihili valeant, in hoc sum non raro, me desiturum et inserviturum pro viribus ecclesię meae. Contra vero, postquam succurrit: "Nunquid deserenda tam nobilis ecclesia?", redeo et iterum ago, quantum valeo; sed parum proficio. Scio, miraris, qualia sint et quę sint, de quibus tam obscure dico. Si coram essem, apud te nihil dissimularem. Nunc non aliter scribere licet. Pręterea Osiandrum, virum ingeniosissimum, doctissimum, donis linguarum supra multos dotatum, theologum exactissimum diligentissimumque, adeo deosculamini (sicut et ego virtutes eius deosculor) ut neminem magis, cum tamen fuerit hostis Zvinglii semper acerrimus; Bucerum, amicum Zvinglii perpetuum, omnia pro nobis et pro communi ecclesiarum concordia agentem, nescio quo loco quidam ex vobis habeant. Quid causae potest esse? Video quidem. Quid vero, si dixero? Mentiar istis. Haec in sinum tuum effundo, ne quem irritem. Vale et, quę scribo, boni consulas, quaeso. Basileę, 26. anno 37. Os. Myconius tuus. Domino Heinricho Bullingero doctissimo, fratri in domino charissimo suo.
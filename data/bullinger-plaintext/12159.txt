Wyter hatt üwer predicant h. Osiander ein gar schmaͤchlich buͤchlin latinisch ußgon laßen, darin er die zwinglischen gar übel schmaͤcht, etc. Den anlaß hatt er dahaͤr: Eß hatt neißwan einer ein gar schmaͤlich buͤchlin, Spiegel genant, wider gemelten her Osiander gschriben. Soͤlichs hatt uns hie Zürich (die wir auch zwinglisch genant) nie gfallen; wir habends auch nitt gemachet, und so wir etwaß an h. Osyander zuͦsprechen hettend, weltend wirs fry heiter under unserem namen thuͦn. Nun aber habend wir mitt dem Spiegel gar nütt zuͦ thuͦnd und wißend nitt, wohaͤr er kumpt. Dorumb er billich bscheidner und umsichtiger gehandlet haͤtte. Ob wir schon der leer Zwyngly anhangend, darumb und darinn, daß er uß geschrifft gelert hatt, sind wir dorumb nitt ze verdammen und schenden. Wir sind christen und biderblüt. Habend mitt h. Osiandren nütt dan liebs und guͦtz zeschaffen. Dorumb last er uns wol rüwig und zücht sine hendel dermaß an, daß uns biderbe lüt nitt für die haltend, die er so übel schilt. Soͤlichs schrib ich üch gar früntlicher meinung zuͦ, daß ir alwegen zuͦ den verhelfind bi den üwern, daß friden, guͦtz und einikeit bringt; dan wir hie Zürich nitt ger weltind ützid handlen, daß üch ze Nürenberg zuͦwider were. An h. Sebastion Grossen, burgvogt zuͦ Nuͤrenberg. 16. martii 45.
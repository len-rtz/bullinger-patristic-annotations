S[alutem] d[ico]. Ut eximie pium hunc iuvenem omnium vestrum charitati commendamus; est bonis et piis parentibus ortus, religioso animo et moribus ornatus et in literis piis et utilibus operam fidelem navat. In causa autem communi ecclesiarum utinam dominus det, ne datum per scriptum Lutheri scandalum augeatur! Quod certe fiet, si non vos illo crimine diligenter vindicetis vos absentis tantum Christi inania symbola in sacra coena agnoscere et nullam veram ac realem Christi praesentiam et fruitionem. Verbis enim domini tot ecclesiae hoc deferunt nec immerito, ut non sentiant tantum, sed dicant etiam panem, quem frangimus, non panis tantum, sed etiam corporis domini esse manducationem, quia communicationem in edendo; modum huius libenter talem esse negant, qui cum vel natura veri corporis in Christo vel gloria eius coelesti ullo modo pugnet. Alii volunt, ne quo a verbo dei ratione sua abducantur, sese in caligine verbi dei continere sine ulla modi huius inquisitione; alii de modo explicare quidem aliquid sustinent, sed sic tamen, ut clare plenisque verbis antea et semper confiteantur dari et percipi verum domini corpus per sacra symbola. Lutherus, quia hoc ingenio est, ut contentione in alterum extremum, quantum possit, sese recipiat, non satis habet in ipsa se involvere verbi Christi caligine, sed hoc ipsum etiam quam potest crasse exprimit (in contentione duntaxat), ut plenissime exprimat illud, pro quo contendit non esse hic inania Christi symbola. Tamen certum est eum nihil velle adserere amplius quam cum pane et vino aliquo modo, sed eo vero et reali, praeberi et accipi verum corpus domini, id ita tamen, ut corpus domini nec distrahatur locis nec exuatur gloria sua coelesti. Utinam importunitatem scribendi in vos magis iniquis suggestoribus illius, quibus eam omnino debemus, quam ipsi Luthero attribuere vobis liberet! Tum, quod ille tantum modum severitatis plus nimio excedit, ascribere zelo illius pro synceritate verbi divini, non malitiae, non superbiae. Illud vero necessarium erit, nisi calumniatorum crimen apud innumeras ecclesias subire velitis. Nihil illi affingere ultra haec: non esse inania in sacra coena symbola, sed dari et percipi in illis vel cum illis vel per illa - quae natura semper aliud sunt - corpus et sanguinem domini; memores enim esse vos decet eorum, quae de simplicitate sententiae suae ad vos scripsit manu sua, tum etiam explicavit publice. Utinam ad maiorem purgationem ecclesiarum vestrarum confessionem ederetis Basiliensem et stare vos illi testaremini! Misere me cruciat dogma illud certe indignum christianis doctoribus de salute idololatrarum, tam certa ut verba Zvinglii scripta sunt. Vulnus hoc Lutheri scripto ecclesiis inflictum altius est, proh dolor, quam ut vel cito vel sine deformi cicatrice obduci sanatum possit. Ideo parcas, quod anxius de tanto tamque iniquo veniente tempore tamque late patente scandalo vias vestigo et monstrare conor, quomodo removeri illud queat, vias sane ad id, ad quod vix ab ullis, si modo ullis hominibus perveniri potest. Nihil certe magis curae esse nobis debet quam aedificatio ecclesiae Christi; nihil igitur nobis etiam aeque dolere convenit ac ideo nec ad amoliendum quicquam aliud tantopere omnibus nobis elaborandum est atque haec tam noxia ecclesiae dei vulnera. Amo et colo vos in domino synceriter; proinde valde opto vos servari extra crimen et non consistentis cum verbo dei sententiae de eucharistia et calumniantium aliorum vel bene vel excusabiliter scripta. Tum et illud merito percupio, ut alieni appareatis ab omni cupiditate ulciscendi vos vel etiam vestra vindicandi nimium. Per Christum rogo, condones mihi monenti tam multis; omnino enim gratissimum facies, si idque invicem praestes mihi. Quod nuper scripsi de parte excusa Bibliothecae Gessneri, id rogo et oro etiam atque etiam cordi tibi sit. Optime valete et pro Coloniensi diligenter orate. Iam enim publice clerus Coloniensis eum suum episcopum negavit, provincialibus ordinibus diem constituerunt, in qua id eis approbent et contra episcopum eos concitent ferociter propter vicinum et victorem imperatorem. Dominus eos reprimet, amen. Ille fortis adhuc perstat cum Christo. Argent[inae], 8. novembris 1544. M. Bucerus vester totus in domino. Id valde vos in domino rogo, ne de Germaniae universae sententia in hac causa iudicetis ex iis, qui vobis subinde contra Lutheranos applaudunt. Experto, credite, plurima ecclesiarum millia sentiunt aliter; tamen id verum est, rarissimi sunt ex doctioribus, et quibus syncerior spiritus est, qui non etiam vos cupiunt recte habere et Lutherum agere mitius in vos. Optimo et doctissimo viro d. Heinricho Bullingero, ecclesiae Tigurinae pastori, amico suo in domino magnopere colendo et charissimo.
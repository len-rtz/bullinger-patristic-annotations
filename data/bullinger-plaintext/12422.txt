Gratiam et vitae innocentiam a domino. Binas a te, vir colendissime, literas accipio. In prioribus paucula sunt, ad quae responderi oporteat, ita et in posterioribus. De dissidio caesaris et Galli novo nihil tibi dixero certi. Ego persuasus sum caesarem in hoc esse totum, ut exciso evangelio Germaniam mittat sub iugum; ergo vix mihi verisimile fit caesarem Hispanico, id est subdolo ingenio praeditum inveteratum illud in Gallum (de quo nihil dubito) odium ullo bello renovaturum. Ratisbonense colloquium audio suspensum ac gaudeo. Certum enim est nullum inde fructum esse expectandum idque non dubias ob caussas. Quae de Ungaris iconoclastis scribebas, interea accepi et a Constantia; ac congruit narratio. Verissime autem Turcus iudicat idololatriam non postremam esse caussam tot cladium, tot calamitatum adeoque et servitutis nostrae turpissimae; et rectissime tu iudicas, qui putas dominum rebellibus per huiusmodi apostolos praedicare veritatem. Quas dedisti, ut mitterem Constantiam, misi. Ita et hodie postremas tuas d. Vadiano inscriptas misi. Si interea accepisti, quid inter legatos Galli et Hispani actum sit Cameraci, ubi conventuros indicavit d. a Ryschach, fac, sciam. Articulos, quales tu ex Tridentino consilio annotasti, similiter a Constantia accepi, attamen magnas tibi ago gratias pro laboribus et fide. Gvaltherum nondum conveni, nam heri ad vesperam sero domum redii ex agro in urbem. Tuas domi reperi, quas ille per puerum miserat. Mane has scribo. Non aliud intelligo, quam quod optime tibi velit d. Bibliander. Iam, quod amici communicarunt, et tibi communico, et paucis indico. Ex Augusta. Hallerus: Amicissime exceptus sum Augustae ultima februarii. Literae postridie e Neroberga mittebantur, quae indicabant 17. februarii d. Lutherum e vivis excessisse. - Caeterum nulla fides adhibita est literis illis, neque ego illis credendum arbitror, cum in tam brevi tempore Augustam perferri non potuerit. Laetus: Caesar ita se gerit in Inferiore Germania, ut optimi et sapientissimi quique nihil ipsi fidant. Bellum meditatur, etc. Veniet Ratisbonam, etc. Ex Constantia. Blaurerus: Fama est Lutherum esse mortuum, verane an falsa sit, ignoro. Certum est illum nihildum contra vos scripsisse. Redierunt enim bibliopolae ex Lypsia. Colloquium Ratisbonae sublatum est citatis colloquutoribus Tridentum. „Hessus scribit nostris de novis bellis, quae caesar et alii serio et ab integro nunc meditentur.“ Fama est in diocesi Bremensi colligi exercitum contra lantgravium. Princeps Ernestus Luneburgensis certo mortuus est. Lugent illum omnes boni. Inter homines enim foederis altera post lantgravium spes fuit. Granvella datis ad Hessum literis excusat caesarem, quod nihil moliatur contra foedus; sed auxit suspicionem, etc. Ex Sangallo. D. Vadianus: Der keysser hat ultima februarii sin furier zuͦ Neroberg gehept und lassen uff mitten mertzen herberg bestellen; dann er ein rychstag beschriben gen Regenspurg, dahin er reyssen woͤll. Der radtschlag und sin fürnemmen ist, den pundt, der uff 1. aprilis sol ze Wormbs beschlossen werden, ze zerstoͤren, etc. So imm das nitt verlangen mag, wirt er sich zun waaffen keren und durch das pyrg heruß Hispanier, Sicilier, Italiener und andere siner landen lüt in grosser anzal über die Tütschen fuͤren. Er sol ouch alle fürsten und stend, persoͤnlich zuͦ Regenspurg anzekummen, beschriben, da man acht, sy werdent nitt, wie er will, kummen. Es sol ouch ein anschlag sin wider die stett des Oberlandts imm evangelio, wie die geplagt, uffenthallten werdint, das sy denen imm Niderland nitt moͤgind gehaͤlffen. Dann so der keysser dran wil, wirt er unden und oben angryffen. Nonis martii. Haec non quibusvis communicabis. Scis enim amicos nolle, ut quibusvis omnia sua proferantur. Vale iam et parce cacographiae; festinanter scripsi. 10. martii 1546. Bullingerus tuus. Clarissimo viro d. Osvaldo Myconio, fratri longe charissimo.
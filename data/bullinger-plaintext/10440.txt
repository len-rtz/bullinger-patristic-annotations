S. Retulit nobilis ille a Diesbach, quantum illi exhibueris humanitatis, ita ut in commendanda ea pro voto verba viderentur deficere. Ubi vero literas tuas exigebam, semper omnium charissime Heinrice, respondebat te in illius abitu a domo abfuisse forte prae negotiis utriusque oblitus. Utcunque apud nos novi nihil est, nisi quod de Wirtenbergico circumferunt bello. Successus siquidem iuxta hominem placet, id vero maximopere displicet, immo id ipsum unice cum Othero Eslingiacensi vereor, cuius literas 10. iunii datas brevi accepi, ne ducatui Lutheranos obtrudat contionatores. Nam ex nostris quidam, qui et apud vos aliquandiu est alitus, Michael, ein seyfensieder, vorziten mitt Blaurero ein Alperspacher münch, kurzlich ein praedicant ze Birmenstorff und Gäbistorff, qui his diebus et principem et exercitum secutus audiri non potuit - qui cum contionatores principis Cattorum, quos 4 ferunt, adire conaretur, dissuaserunt illi optimi quique. Quam primum enim illum audirent apud Helvetios evangelium docuisse, illum pro fratre penitus non agnoscerent nec etiam admitterent. Praeterea retulit hanc in tota Wirtenberga famam esse, disputationem futuram, maxime vero cum Luthero ipso. Sed quid expediri poterit cum homine? Siquid igitur harum rerum et tu quoque perceperis, obsecro, fac, ne me lateant. Commendavit Leo libellum ad Monasterienses Buceri. Cuius sententiam ferme in fine de eucharistia et quod sit principale in cęna domini ubi legeris, fac, audiam iudicium tuum. Vult enim omnino in cęna fidelibus verbo et sacramentis corpus verum Christi, similiter et sanguinem exhiberi, non quod sit unitum pani naturaliter, realiter aut corporaliter, sed sicut contractus et pollicitationes in externis non solum consensu, verum etiam verbis et sacramentis (ut dum iunguntur dextrę, litterę sigillatę etc.) fieri solent, ita et in hac quoque cenę celebritate. Deinde gratiarum actionem, quam Zvinglius principe loco ubique posuit, is posteriori tribuit atque iis omnibus vult sarciri posse concordiam inter nos. Cęterum non dubito quędam iam tandem in Chorinthios prelo absoluta esse. Si quę sint et gratia typographi fieri poterit, tabellio ille ad me ferat. Nolo autem te gravari. Nam quaecunque apud vos tua hactenus sunt excussa, Cristophorus misit. Misisti et tu dono, quasi non sis, plus quam par sit, quottidie meis negotiis et quaestionibus gravatus. Excussit Heinricus Petri Basilaeae Megandri commentarios in Ephesios, quos nimirum Miconius ad vos misit. Observat mirum in modum alter alterum, sed velim, «omnia fiant in ędificationem» [1 Kor 14, 26]. Valemus interim omnes summa, ni fallor hypocrisi, concordia. Valet senatus et ecclesia. Man suͦcht all tag praeteriti belli calamitosi imposturam et proditionem. Sobald sich der handel usßtritt, te non latebit. Quod tabellio ad vos pergit, mittuntur et alii ad omnes pagos. Ich bsorg, wir wellind unß frembds glücks trösten und eigen unglück uff den halß laden mitt dem zähenden zuͦ Waltzhuͦtt. A tuis intelliges nostratum conatum, quem profecto non certo scio. Quod scripseram proxime, consul iusserat, sed longe diversum accidisse audio. Dominus novit, cur aliter, quam nos velimus, omnia gubernet, nimirum ut in hunc solum respiciamus. Summa: Utcunque in unum deum fiduciam doceamus. Semper tamen caro a carne propendet. Vale, doctissime simul et charissime Heinrice. Acta apostolorum pro contione nunc tracto, tractamus et Hebreorum epistolam pro colloquio. Illic observo, quem quisque imitetur; sed de his alias. Rursum vale. 3. iulii anno 34. Tuum minimum numisma. Vide ne et is vacuus ad me veniat tabellio. Salvi sint Leo, Pellicanus, Theodorus, We[r]nherus Steiner et docti quique. An Meister Heinrich Bullinger, prędicanten zu Zürich, sinem insunders geliepten herren und bruͦder.
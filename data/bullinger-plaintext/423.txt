S. Mitto ad te, charissime mi pater et domine Bullingere, per filium sororis meę septem aureos ob debitum boni Hiachi, quos certe ad te dedissem dudum, si mihi contigisset fidelis et certus nuncius. Impedivit etiam hęc inclementissima inclementia cęli et me et alios quoque multos. Tuam igitur obsecro humanitatem, ne mihi succenseas quasi homini minime fido et veraci; non potui, spero tamen etiam hodie praestitisse fidem in tempore etc. Valemus bene, utinam et vos. Quid apud nos agatur, nihil aliud habeo, quam quod laboravimus hactenus magnis in nivibus et frigoribus pene Scythicis. Pindus et Hemus rigent. Expectamus a te, quid actum sit apud vos, qui habitatis in Thessalicis hortis clementiore vestiti cęlo semotique a tantis nivium horroribus et glaciali situ. Vale in domino. Raptim Schwanden 3. Februarii anno 49. Familiam tuam sanctam in domino valere desyderamus una omnibus cum piis et sanctis fratribus. Salutat te Fonteius, Paulus Schola et D. Valentinus Tschudi Beldiusque etc. Tuus Laurentius Agricola.
Gratiam et pacem a domino. Aureum florinum, quem tibi debeo, Blattere optime, pro Mario Nizolio numeravit, opinor, tibi B. Westheymerus. Ab hoc enim maximopere hoc petieram. Quod si nondum recipisti, fac sciam, et ne dubites te brevi accepturum. Sedulii vero fragmenta, quae tibi ante annum misi, remittes, nisi aliquando typis authorem venustissimum libeat excudere. In praesenti mitto tibi Alexandri magni vitam heroico carmine descriptam, opera Gvalteri cuiusdam Insulani episcopi. Quod si nous hunc excudere, bona fide remitte. Si vero typis descripseris, age 4 mihi exemplaria donato, ut illis dem, quorum opera authorem hunc accepi. Desider[at autem] lunam calcotypi huius incuria. Habetis isthic apud vos plurimos, qui librum castigare possunt. Praeterea retulit ad me clarissimus vir. Ioannes Iacobus Ammianus, frater charissimus, quam efflictim cupias videre sanctÄ™ memoriae d. H[uldrychi] Zvinglii exemplum novi testamenti; quod interponas fidem tuam, brevi fore nobis restituendum, quodque nolis istud manibus committere formulariorum, sed ipse velis eo uti private et conferre cum aliis exemplis d. Hac ergo lege et fide meum tibi trado, non daturus alioqui, si scirem hunc in alias perventurum manus quam tuas. Nec facile cuiquam alii credidissem. Nam apud me in summo habetur praetio idque ob causas quamplurimas. Proinde curabis, ut fidem tuam, de qua nihil ambigo in hac re, experiar. Scripsit Hermannus Buschius libros duos de singulari scripturarum authoritate. Hos ego mihi a te vellem comparari. Praecium solverem bona fide. De illis scripsi et Gastio. Vale et me ama, optime Blattere. 3. novembris 1537. H. Bullingerus tuus. Industrio viro Thomae Blattero, typographo Basileiensi, amico singulari. B[asel].
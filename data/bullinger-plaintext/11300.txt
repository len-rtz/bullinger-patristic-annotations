S. Expostulationem tuam quia ipse excusas, non est opus repurgatione. Librum tuum legissem iampridem, si meus esset; hoc pacto ligandus est prius, deinde quoque priores equidem libenter concedam Grynęo; sic fiet, ut in manus veniat vix post nescio quam longa tempora. De Anglo scribunt boni viri non receptum in foedus neque recipiendum, donec reformarit ecclesiam. Quę scripsisti ex Romanensi quodam de regno Anglię, tribunus vetus postea praelegit mihi, et in coena eiusdem diei literas vidi scriptas Italice, quę continebant eadem, insuper autem Gallum effecisse, ut pax sit facta inter cęsarem et Turcam in quinquennium. In testimonium huius naves, quę armis et commeatu fuerant onustę, redisse Genuam et commeatum expositum, ut vendatur; naves item, quibus praefuit hactenus Andreas ille, in Hispaniam reductas. Cęsarem venturum brevi Mediolanum, inde sive navigio sive per Gallias descensurum in Germaniam Inferiorem. Tantam vero amiciciam esse inter cęsarem et Gallum, quanta non possit esse inter alios quoscunque. Hinc pactum, ut et Sabaudiensis aliquando reponatur. Ex aliis praeterea literis ad me constat Genevates senatus et fratres sollicitatos esse per literas a Sadoleto, ut deserant evangelium; fratres pie respondisse, senatum parare responsum, sed nescitur quale. Redeo ad Anglum. Doluit mihi non receptum in foedus, at literis ex Francfordia dolor abolitus. Orator cęsaris magna pertinacia hęret in his tribus articulis: ne quem amplius nostri recipiant in foedus et ne quem ex ecclesiasticis eiiciant suo loco atque ut adsint contra Turcam. Primum admiserunt nostri, sed hac lege, ne et ipsi in suum foedus quendam admittant et libera sit defensio etiam non foederatorum seu ut promittatur talibus quies. Hoc responsum me restituit in spem. Alterum itidem permiserunt, modo scholis et parochiis provideant ex bonis ecclesiarum, et tertium quoque, si cęteri status auxilia similiter ferant. Verum has leges renuit orator, ut intelligas nil nisi fraudes fovere istos. Obtulit tandem inducias in sex menses, et priusquam responsum, dictum est aliud quidpiam novi adlaturum esse cęsarianum. Expectatur id, quid sit. Inducię si fuerint pactę, de conventu agetur doctiorum et sęcularium ad certum numerum in urbem Nurenbergensem. Hęc certa sunt omnia. Pręterea contentio est inter Frechtum Ulmensem et Schwenckfeld[ium] de Christo deificato; huius libellus missus est ad Grynęum ex Spira. Venit in mentem epistola consulis Ioachimi de glorificatione Christi, quam utilissimam iudicavimus ad negocium illud sedandum (eam quamvis tu miseris pridem huc, nescimus tamen, ubi sit). Epistolam ergo descriptam arbitratur Grynęus mittendam prorsus Constantiam et inde ad Frechtum; id enim plurimum conducturum. Inest enim, quod abstersurum esset errorem Schwenckfeldii de discrimine Christi deificati et glorificati; hic enim hęret. In tempore fieri prodesset, priusquam in propatulum veniat contentio. Quia vero et Grynęo respondendum est Spirensi doctori legum, non inutile foret, si et nos eandem epistolam habere possemus. Vale cum tuis et ecclesiam hortare, ut dominum precetur pro auxilio contra hostes tam insidiosos. Basileę, 22. aprilis anno 39. Os. Myconius tuus. Domino Heinricho Bullingero, episcopo Tigurino vigilantissimo doctissimoque, in domino perquam venerando suo.
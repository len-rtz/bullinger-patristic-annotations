S. Scripsi Bernensibus certe qua potui fide et diligentia, verum sine fructu. Rescripsit enim Berchtoldus omnium nomine nos iam satis ex superioribus epistolis intelligere, quęnam hic sit mens eorum, qui verborum tenor. Hunc mutare tam sit impossibile, ut si quid tentarent, potius essent amissuri totum euangelion quam suos in aliam verborum inducturi formulam. Cum nos de mutanda forma ne verbum quidem, imo contra admonuimus nihil esse tale timendum, dubito, si vos tale quidpiam ad eos scripseritis, postquam timorem istum ego prorsus meo iudicio sustulissem. Rogarant, ut se apud vos et alios excusarem. Non video causam nec modum excusandi. Berchtoldum possem tueri, alios non item. Nescio, quid insolentię videre mihi videar in quibusdam non laudande. Vestram cum aliis confessionem dimisi. Quid putas dicturum Grynęum cęterosque, ubi videbunt Bernenses non adesse? Tum mendax equidem iudicabor, nam pollicitus sum propediem et Bernensium confessionem missurum; ita speraram quemadmodum et tu. Dein venit nuncium ad nos, Tigurinos fratres, Bernenses, Scafhusianos, Sanctogallenses, Svevos multos superioribus diebus fuisse congregatos Constantiam ad Bucerum. Si quid est, fac sciamus etiam. Tandem adeo sumus hic ociosi, scilicet, ut contendamus, an doctores theologię in universitate nostra creandi sint necne. Mira commotio est; universitas et senatus contra me sęviunt. Originem audi paucis: Equidem motus tyrannide scholę Parisiensis dominica proxima post kalendas ianuarias pro concione paucis quidem verborum iaculis pugnaram contra theologos istos, cum de gradibus sumendis esset pridie kalendas ianuarii decretum a senatu. Mox consequuta est interpretatio, tanquam scholam totam, gradus omnes voluerim extinctos in contumeliam senatus decreti. Ego nihil tale in mentem acceperam. Vocat senatus, quod hactenus nunquam factum, exprobrat facinus (bone deus) grande, requirit rationem. Qui nihil contra universitatem senseram, ni voluisset aliquid papisticum introducere, motus coepi contra doctoratum theologicum causam dicere et tantum effeci, ut res ad fratres et universitatis doctos sit reiecta. Hic igitur defendam, quod post officii munus per ecclesiam a spiritu collatum non deceat honoris nomen pomposum adiicere. Ich bin nit. Sagend das dem Utinger. Officii contemplatio deiicit enim, dignitatis tollit. Haec, requiro, conferas cum Pellicano, Leone et Theodoro rescribasque mentem vestram quam ocyssime. Aderit brevi Capito ob hanc tantam rem. Ut amicis haec. Si quispiam effusurus esset, malo tibi soli scripta. Me capis. Si proprius mittendus nuncius, ne differas, ni velitis contra me pugnare. Utcunque rescribito. Vale per dominum cum fratribus et familia. Basileę, 10. ianuarii mane ante concionem - ideo brevior esse coactus sum - anno 35. O. Myconius tuus. Domino Heinricho Bullingero, doctissimo piissimoque amico et fratri in domino suo.
Gratiam et pacem a domino etc. Literas meas gratas tibi fuisse, patrone charissime, gaudeo, nec parvum hoc in scribendo calcar addidit. Quod me de te id, quod de patre, polliceri iubes, gratias ingentes ago teque id de me tibi polliceri iubeo, quod de filio; me enim tuę voluntati minus obedientem nunquam (si modo deus affuerit) comperies. Adamo Fry libellum nondum misi; mittam autem brevi, quamvis ipse, ut egomet eum adirem, cupit, quod, si licuerit, faciam, ne me sibi defuisse conquęratur. In Ciceronis orationibus maxime laboro, cum has ad Gręcorum Latinorumque rhetorum praecepta examino et alias ad harum exemplar conscribo. Magnam praeterea de Tigurinis humanitatem predicat Ioannes Ryfenstein. Gaudeo, quod et peregrino et mei amantissimo tantum apud vos honoris impensum sit. Biblia Munsteri ab Ioanne Butlero accepi; tibi gratias ago pro labore pro me impenso. Quod Blatterum attinet, me illum convenisse scias; verum hic Gvaltheri Insulani episcopi librum Gregorio Mangolt tradidit. Sedulium vero Oporinus habet, quem cum nec heri nec hodie domi deprehendere potuerim (est enim maximis irretitus negotiis), nunc mittere non potui; sed habebis hunc a me, quam primum nuntius alius datur. Tunc etiam te de libro Vivis De anima, quantum constet, certiorem faciam; nam et hunc ab Oporino accepi. Anglo huic, de quo ante scripseras, conditionem nullam adhuc reperi nec ullam me inventurum spero; correctores enim sunt plurimi, qui huiusmodi inhiant conditionibus. Accedit his, quod ignotos et qui in typographiis exercitati nunquam sunt, non libenter recipiunt. Verum si duobus tantum id praescissem diebus, Balthazar Lasius eum recepisset; sed nunc Gallum quendam habet. Hos nummos rogavit Ioannes Ryfenstein, ut alicui mitterem, qui bazones ei pro his mitteret; nam hic hęc moneta ignota est nec permutari potest. Te rogo, ut optimo iuveni hic operam tuam praebeas. Salutabis, quaeso, nomine meo matrem et uxorem tuam cum universa familia, fratrem quoque Ioannem, quem, ut rescribat, num ea, quae misi, receperit, hortare. Vale bene, patrone humanissime, et me, ut cępisti, amare pergito. Basileę, ex aedibus Miconii, 26. aprilis 1539. Tuus, ut nosti, Rodolphus Gvaltherus. Et docto et pio viro d. Heinrycho Bullingero, Tigurinae ecclesiae episcopo vigilantissimo, patrono suo imprimis colendo. Zürich.
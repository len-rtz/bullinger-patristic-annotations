Tametsi non erat mihi animus aliquid ad te scribere, doctissime Bullingere, tamen, cum Conradum N., ecclesiasten Seburgensem, apud te verba fecisse de causa mea comperissem, adhortante ad hoc me S[imone] Grinaeo, viro omnium doctissimo, non potui non has breves literas ad te dare, praesertim cum tam commodum haberem tabellarium. De causa mea fortasse olim plura audies; mihi de ea scribere, quae vellem, non licet. Illud tamen in nullius contumeliam arbitror a me dictum intelligi me esse innocentem hac in causa et crimen non admissum ob metum tormentorum (cum ante confessionem quintum tormentis in carcere fuissem cruciatus), cum non amplius laturum me illa esse sperarem. Deinde non tanti fore rem istam putabam, propter quam in me dux ita excandesceret tot doctis atque charissimis viris pro me rogantibus. Arbitrabar etiam uxori meę et liberis, quos duos habeo, consultius esse integris adhuc quam omnino comminutis membris me cum ipsis vivere. Sed longe me fefellit opinio, et profecto praestiterat ob veritatem mori. Sed quid querar? Bonum est, quod humiliavit me dominus, ut discam iustificationes suas. Hęc scribo iubente Grinaeo, ut, si forte apud vos vacaret aliqua conditio, cui commode possem praefici, tu quoque, qua es erga studiosos benevolentia praeditus, iuvares. Mitto tibi ingenioli mei specimen aliquod, ex quo coniicere possis, quid ferre humeri mei possint; nolim enim quidquam ultra vires meas tractare. Vale et hanc meam barbariem boni consule. Argentorati apud Bedrotum aut Basileę apud Grinęum, ubi sim, rescisces. Basileę, raptim, quia festinabam abire, anno 1540, quarto calendas septembris. Humanitatis tuę deditissimus Michael Toxites R[heticus], olim ludimagister Urachii, miser et infoelix. Viro optimo atque doctissimo Hainrico Bullingero, ecclesiastę Tigurinorum, domino et patrono suo colendissimo.
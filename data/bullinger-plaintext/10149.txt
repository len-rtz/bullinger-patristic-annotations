Doctissimis, clarissimis et integerrimis viris Henrico Bullingero et Theodoro Bibliandro, Tiguri munus Huldrychi Zvinglii, herois invictissimi, sustinentibus, praeceptoribus et patronis colendis, Conradus Gessnerus salutem etc. Quotiescunque animo meo, praeceptores reverendi, summam illam nostrae aetatis ingratitudinem volutare coepero, dictu mirum, quanto mens mea dolore tota inuratur. „Tam rara in amicitiis fides, tam parata oblivio mortuorum“, ut Plinii verbis utar. Neque enim ullus est nostrorum, qui vel unico verbulo gratum aperiat animum erga strenuissimum illum heroem, patrem patriae lucemque orbis terrarum Huldrychum Zvinglium, in cuius vestigiis (quod toti Tigurinum reipublicae foeliciter cedat) vos quoque nunc insistitis. Heroem merito appello, utpote quem nulla unquam vis, nullae minae, nullae insidiae, nulla denique invidia a vero et honesto labefecerit. Itaque non solum verbis laudari, verum etiam auro, ebore, argento Parioque marmore effingi dignissimus erat. Ille, inquam, heros, vir solidae laudis, perfectae cumulataeque virtutis, cum apud exteras gentes summo honore celebretur, apud nos tamen solos, de quibus maxime omnium bene meritus est, iacet; nullus ei honos, reverentia nulla, nulla prorsus benef iciorum ei gratia habetur. Illud est, quod doleo, quod me maxime movet ϕίλον τετιηµένον ἦτορ. Eius enim dum saltem audio nomen, vox mea fletu debilitatur, mensque tota dolore impeditur. Ferrei ille profecto, immo impii fuerit animi, quem tanta totius christianae reipublicae clades non moverit. Virum enim amisimus, cui similis nostro seculo nemo fuit, dicere priori religio est. Ille enim in omni virtute facile princeps, eruditus utilia miscere honestis, iura, iudicia, leges edoctus et arma, Christi ecclesiae non minori iustitia quam fortitudine pręfuit vir intelligentia magna, veritate maiori, fide maxima praeditus. Cui exiguum vitae curriculum natura circumscripsit, immensum gloriae; quam sane quanto minus ambiit, tanto magis illam vivam et perpetuam habiturus est apud omnes fideles, οἷς ἀγαθὴ κραδίη καὶ πείθεται ἀθανάτοισι, ut poeta ait. Acerbius equidem mortem strenuissimi herois tulissem, nisi ipsum scirem certo exultare et gaudere cum Christo cunctisque beatis, οἳ ὀυρανὸν ἐυρὺν ἔχουσιν. Αἲ γὰρ ἐγὼν ὣς εἴην ἀθανάτος καὶ ἀγήραος ἤµατα πάντα ὣς ἐνὶ ἀθανάτοισι θεοίσι Ζουίγγλιε χαίρεις. Vivit semperque vigebit, nulla aetas, nulla unquam dies memoriam poterit extinguere Zvinglii, „cuius placido posuere in pectore sedem blandus honos hilarisque tamen cum pondere virtus.“ Nec coelos nec terras tanti herois oblivio capiet unquam, siquidem in terris nunquam deficiet eius gloria et fama, ἣ ἐκ διός ἐστι βροτοῖσι. In coelis vero perpetuo cum Helia, Davide et Abrahamo, immo cum Christo ipso vivit immortalis Zvinglii gaudetque anima. Verum hęc hactenus; ἁπλοῦς γάρ ἐστι τῆς ἀληθείας λόγος. Mitto itaque vobis, viri ornatissimi, illas Huldrychi Zvinglii θρηνῳδίας, tenuis nostri agelli primitias, quas vobis maxime dedicare libuit, qui nobis indignis erepti herois summa cum diligentia et fide munus obitis. Ideo autem mitto, ut saltem aliquod grati animi specimen erga virum tam praeclare de nostra Helvetia meritum vobis offerrem, non tanquam ulla laus tanto viro per me accedere possit. Qui sane vir nunquam ἐµεῦ ζῶντος καὶ ἐπὶ χθονὶ δερκοµένοιο puerili mea memoria elabetur. Rogatam itaque cupio c[elsitudinem] v[estram], ut, quiccquid id sit, animo benigno accipiat et barbariei nostrae veniam det. Valete meque alumnum vestrum semper, ut coepistis, fovete. Argentinae, in aedibus d[octoris] Wolphgangi Fabritii Capitonis, 10. augusti anno 1532. V[estrae] c[elsitudini] deditissimus Conradus Gessnerus.
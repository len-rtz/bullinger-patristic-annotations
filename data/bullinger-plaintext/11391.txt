Gratiam et pacem a domino. Accepi, mi Bullingere, a bibliopola nostro reliquam partem eius libri, quo me donares, cum apud te essem Tiguri, agoque tibi ingentes gratias pro eo dono, quo et me supra modum exhilarasti et bibliothecam meam auxisti, ob hoc michi gratum, quia sanctissimi viri Zwinglii scripta et cogitationes contineat. Optarem nihil illius prophete extare, quin ad meas quoque manus perveniret; tam ardeo illius magnanimi quondam herois apud superos nunc degentis scripta legere. Ceterum imperator iam a nobis rationem confessionis nostrae exigit (ut forte nosti). Confoederati nostri Smalkalde convenient super hoc negotio collocuturi. Dominus det, ut nichil maiestate evangelica indignum committant. Nos, Memmingensis ecclesie ministri, una cum ecclesia tota tale responsum concepimus: Velle perstare in semel exhibita confessione in Augustanis comitiis cęsari, deinde nolle nos fraudari nostra libertate christiana, quod ceremonias seu ritus illos externos attinet. Ora dominum pro nobis. Caesar enim totus est in manu antichristorum, nichil de religione intelligit, quare nichil ab eo nisi animi constantia pro ecclesiis et iusta causae nostrę defensione inpetrabimus. Quia autem dominus dedit tam multos principes, qui a bello civili horrent et ecclesias vellent in domino conpositas, spes michi est aliquid posse ceasari pro regno Christi extorqueri; concordia tamen et constantia si unquam maxime nunc nobis opus est. O quoties cogito apud me vestram fęlicitatem, qui nullius tyrannico iugo subesse cogimini, qui tanta a domino libertate donati estis ut vix alius totius terre populus. Dominus concedat vobis magna animi gratitudine ea frui et in gloriam nominis sui uti etc. Ego cum uxore et liberis valeo. Peperit iam 2. filium Paulum nomine uxor. Gervasius meus per deum valet optime. Ecclesie nostrae res bene habent per omnia. Dominus conservet te ecclesie Tigurine diu incolumem. Saluta ex me costam tuam, parentem et totam familiam, dominum Leonem, Pellicanum, Theodorum, Megandrum et Erasmum Fabritium. Salva sit tota tua ecclesia, cuius me orationibus commenda. Vale in domino, dilectissime frater. Date Memminge, 9. ianuarii anno 1540. Salutat te literis ad me scriptis Frechtus meus. Gervasius tuus Scolasticus. Eximia pietate et eruditione praedito viro d. Heynricho Bullingero, Tigurine ecclesię antistiti, domino et fratri charissimo.
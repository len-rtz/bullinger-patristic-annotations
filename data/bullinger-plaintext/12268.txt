Quę in comitiis Wormatiensibus acta sunt, heri apud senatum nostrum sunt lecta; quę absque dubio vobis communicabunt, quemadmodum hactenus fecerunt. Colloquium novum institutum est Ratisponę in religionis negotio, et ex doctis dabunt nostri et papistę quatuor; dein ab utraque parte eligent 8 auditores huius colloquii; tertio duo praesidentes, qui silentium contentiosis imponent. An autem aliqui de ecclesiis nostris ad colloquium illud vocare velint, ignoro. Tridentinum conciliabulum sublatum est, donec isti concordarint saltem in aliquibus articulis. Videbis Buceranorum et Lutheranorum consilia et papisticas concordantias, etc. Bucerum, imo Sulcerum iam deducere volo et me comitem ad miliare unum adiicere volo, quo cum illo expostulem, cur tam iniquus sit Tigurinę ecclesiae. De iis postea. Vale. Basileę, 1545. Tuus Gastius ex animo. Domino Heinrycho Bullingero, fratri suo charissimo. Zurich.
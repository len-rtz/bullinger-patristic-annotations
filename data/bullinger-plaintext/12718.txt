S. Magna facis erga me, agnosco. Dominus rependat! Dum literas tui reddunt, abituriunt. Quamobrem cogor respondere brevius. Mauricio non fido, quia cęsareanus est quam christianus (meo videre) magis. Inculcat concilia. Ideo displicet; nam sive papa sive cęsar instituat, frustranea sunt. Certum est apud cęsarem hęretico nihil servandum: Nos pro hęreticis habet; ergo nihil servabit, si millies promiserit! Videamus acta usque huc. Mauricius ad pacem faciendam persuasus est a cęsare iudicio prudentum. Non vana dico aut vaga. Si cęsar ad concilium posset producere omnes doctos evangelii probosque viros, tunc cantaturus esset: „Io, io!“ Perditurus enim esset, adeo infestus est sanctę religioni et iam melanch olia movetur mirabili, quod bellum non cessit ex sententia. Idem Mauricius ita horret Turcam, ut libentius illa tentet. Sed cur interim invadit electoris cognati imperium? Nam id verum esse constat ex ipsius literis; nam 27. octobris scripsit ad electorem sine titulo et salutatione, tanquam bellum indicens, quod provincię suę concilio habito definierit occupare ditionem eius, ne id Boemi faciant. Qua ratione sic fecerit, equidem indicare nolo. Ita tamen videtur: Si voluisset esse vir bonus, Boemos valuisset prohibere, ne domo exiissent. Scribitur ex Nuremberga collectam manum Hungarorum et Boemorum incendio et ferro grassari coepisse in ditionem electoris. Scribitur item Venetiis et ex Hungaria constanter a viris optimis Solimanum iam agere Adrianopoli et se contra nos maiore quam unquam apparatu instruere. Pręterea vir Christo fidelis (quamvis Hispanus) et rerum praesentium peritus quatuor integros dies in castris imperatoris fuit eaque reliquit 9. huius. Hic ab Italo quodam nactus diaria totius belli et auditis multis in castris, tum etiam hisce undique inspectis, quia Hispanus, narravit se et ante fuisse in castris cęsaris in Provincia, in Belgico et Campania, sed tantam miseriam nunquam conspexisse. Peste cotidie multos absumi homines et equos; cadavera relinqui inhumata; frigore quoque sic adfligi milites, ut viderit, qui se super recens mortui corpus utcunque foveret. Milites militum speciem non habere, sed mendicorum, ita esse involutos stragulis, vestibus muliebribus, pellibus ac pannis, quos miseris agricolis abstulerunt. Inopiam annonę et vini laborare, ut hemina vini 3 batziis ematur, panis, quo vix semel fames dometur, batzio. Hisque de causis multa millia Italorum abiisse; multos quoque in velitationibus cecidisse, ut non supra tria millia supersint. Nam hos solos ad velitationes procurrisse, imperatorem enim Hispanis pepercisse, Germanis non bene fisum esse. Burensis equitatum narrat redactum ad 4000, et non tria ex his idonea esse ad pugnam; ita homines et equos inedia debilitatos. Omnium ducum consilia ad hyberna tendunt; solam cęsaris pertinaciam nolle, ne dicatur prior reliquisse (ut loqui solemus) campum. Hęc quamvis non ignores, volui tamen, ut eadem et ex me cognosceres ut certa. Non est alia querela apud nostros nisi inopia pecunię, quę nervus est tamen belli. Oremus dominum, ut et nos ditet. Non videtur enim ad concordiam nos alio pacto venire posse nisi victoria. Concilia horreo. Vale in Christo cum Gvalthero et piis fratribus. Basileę, 12. novembris anno 1546. Tuus Os[wald] Myc[onius]. Acta in rure equidem non accepi, quocirca remittere nihil possum. D. Heinricho Bullingero, viro doctissimo pientissimoque, domino in Christo venerando suo. Zurich.
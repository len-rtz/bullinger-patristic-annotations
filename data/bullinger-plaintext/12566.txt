S. Nemo satis mirari potest, quod e faucibus nostrorum bolus ille ereptus est. Dolent omnes, quod putant securitatem eos cepisse - quod malum haud decet nos contra hostem adeo fraudulentum. Nam dolis est instructior vel ipso satana et ex hoc fonte istud hauriet. Copiam pugnę haud faciet, nisi cogatur Gandavensis: Primo, ut securiores reddat, deinde, ut fatiget et tandem, ut depauperet. Occurrendum est itaque versipelli in domino, qui novit et potest omnes astus mali infringere, ac praeter ipsum nemo. Cogitandum igitur nobis, quorsum nam populus sit impellendus, nempe ad poenitentiam et preces, ut retinere queamus religionem et libertatem, hoc est duplicem libertatem, internam et externam. Hęc enim sola petuntur. Sedecima huius Cassellis egressus est lantgraphius cum exercitu, postquam cum ecclesia sua dominico precedente communicasset et se precibus eius commisisset. Vigesima sexta putatur profectus ultra Wurtzburgum et nunc non procul abesse a castris nostrorum; cum quibus ubi se coniunxerit, petiturus est recta fontem mali, nisi prohibeatur a sociis. Rex Danię et civitates Saxonicę contra Belgas se probe instruunt. Custodit autem dux Mauricius fines communes a ditionibus Ferdinandi vicinis, ut Lusitia, Silesia, Bohemia. Gandavensis saxum hoc volvit annis iam 25. Quibus fallaciis, quibus mendaciis sit interea contra principes et civitates usus, ipse cogitabis. Perdet autem dominus omnes, qui loquuntur mendacium. Num ergo putas illum impune laturum sua mendacia? Narratur hic Wishornum oppidum captum et thesaurum repertum satis grandem, abbatias item passim occupari, similiter et omnes civitates episcopi Augustani receptas. Civitates quasdam multari pro incendio. Milites (equites adversariorum) aliquid tentasse contra Leopontios, nescio in quibus faucibus, sed infeliciter. Dic, si quid habes certi. Queruntur nostri de indigentia pecunię, qua tamen abundent hostes. Verentur ergo, ne quid sit facien[dum] contra, quam deceat. Hoc mihi dolet vehementer. In hoc tamen sum, quod si dominus daturus est victoriam, daturus est et pecuniam, unde milites sustentari poterunt. Ex Helvetiorum Pagis nescio quibus ingens hac vis transit, quicquid isti prohibeant - belli certe viri. Et constat aliquem numerum esse nunc Argentinę. De fulmine, quod Salodorenses petiit, audisti nimirum. Crudele est, quod dicitur. Perierunt homines aliquot. Reliqui sic fuerunt territi, ut propemodum desperarint. Vale in Christo, in quo et fortis sis cum Rodulpho et aliis fratribus. Basileę, 30. iulii anno 1546. O. M. tuus. D. Heinricho Bullingero, viro doctissimo, fratri in domino observando suo.
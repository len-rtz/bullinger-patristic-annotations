S. Fasciculum, quem funiculis convolutum misisti, commisi cuidam Lausanensi ad Coelium perferendum; confido ipsum hoc satis fideliter exequuturum etc. Adfuit vicecomes, quem vulgo dicimus visconten, qui secundus est a duce Sabaudiensi illique consanguinitate coniunctus, qui restitui sibi iura censusque suos in Viviaco et Dernie postulavit idque ea causa, quod nullam belli exacti culpam habuerit neque unquam quicquam hostile adversus Bernates gesserit; cupere itaque se in nostra esse gratia et illorum locorum nomine posthac Bernatibus omnia prestiturum, quę antea duci tanquam superiori suo debuerit. Et quamvis hęc petitio non usquequaque iniqua sit visa, ut quę Bernatibus nihil dominii in homines et ad expeditiones bellicas nec item in illis plantatę religionis detraheret, quod census duntaxat et dominia inferiora attineret, tamen suspensum est negotium et sic illi responsum datum: nos adhuc in aperto bello esse cum duce Sabaudiensi nec cum illo reconciliatos; nemini itaque nos quicquam reddituros, et si conciliati cum duce fuerimus, nos deinde, quod commodum videatur, facturos. Sic abiit. Constat inter nos excludendos esse, qui tam potentes sunt in principum aulis, quod contagio nociva in subditos inde serpat, ut qui nec religioni nostrę nec libertati nostrę faveant. Vale cum omnibus doctis, quos omnes meo nomine salutatos cupio, et tu rursus cum uxore, liberis universaque familia optime vale meque commendatum habeto. Datum Bernę, 11. martii anno 44. Ex animo tuus Eberart a Rumlang. Spectatissimo, ornatissimo ac integerrimo viro d. Heinricho Bullingero, ecclesiastę primario Tiguri, suo patrono semper observando.
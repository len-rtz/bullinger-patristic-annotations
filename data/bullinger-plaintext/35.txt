S.D.P. Accepi literas tuas, reverende pater, quae mihi multis nominibus iucundissimae fuerunt, partim quod a te multis curis summisque negotiis impedito exaratae sint, partim quod, ut domi se res habeant, significent, maxime vero, quod incredibile tuam erga me voluntantem abunde testentur. Scripsi superioribus diebus de omnibus rebus meis et, quomodo mecum ageretur, copiose. Et cum legatos adventare vulgo diceretur, scripsi iterum ad te et parentes de vitae et studiorum ratione, ne forte improviso legatorum discessu impedirer. Nunc denuo, et ut videas me tuas accepisse, et cum intelligam meas a te expectari, iterum scribo. Primum itaque legatum Tigurinum convenire et salutare coramque de meis rebus secum agere datum non fuit. Putabam eos Lutetiam venturos. Ipsos vero, nisi lectionum copia obstitisset, in aula convenissem. Sed nihil interest. Iubes me cavere, ne res inanes consectari velim, sed solidam potius mihi eruditionem parem. Id ut facerem commodius, me in hanc illustrissimam et celeberrissimam academiam contuli. Ex philosophia enim degustare tantum volo, quae ad theologiae studia melius formanda pertinere videbuntur, et sine quibus ad altiora progredi non possumus nec bene in bonis authoribus legendis versari. Hunc scopum semper mihi proposui, ad quem collimarem, nec aliud adhuc sequutus sum. Utinam votis meis etiam ingenium responderet! Tamen, quod natura mihi negatum est, industria et labore compensabo. Studendi occasionem habeo maximam. Floret enim nostrum gymnasium in omni studiorum et linguarum genere doctissimis professoribus. Modo aliquis tot rebus meditandis par esse posset! Qui Dialecticas institutiones Rami interpretatus est, doctrinae syllogismorum iam Analytica priora Aristotelis addidit. Quae postquam absolvero, ad politicorum et ethicorum Aristotelis libros me conferam. Nam si nullam aliam ob rem certe propter exercitium artis dialecticae percipiendae sunt. Duorum annorum curriculo totum Aristotelem audire possumus. Vitae genus mutavi, nam per mensem hunc et sequentem propter quadragesimale ieiunum melius et commodius vivitur cum cive. Alias nobis paramus necessaria, tantumque cubiculum conduximus. Postea, si videbitur et si moderatis conditionibus fieri possit, per aliquod tempus in collegio vivam propter varia exercitia, et ut, quibus maxime mihi opus est rebus, eas possim melius cognoscere. Pro mensa 30 coronatos numero, alias fere 40 et 50 numerantur. Sed mox propter intollerandos sumptos, ut minoris vivam, dispitiam. Velim, si per otium liceret, haec patri meo breviter exponeres, nam promisi me, quamprimum vitae rationem mutaro, ei significaturum, quod in tanta festinatione praestare non potui. Nam Hoeschius 10. februarii redditit literas et sequenti die summo mane abiturus erat. Praeterea fere per milliare Gallicum hospitium a meis aedibus distabat. Ignoscas igitur mihi, abs te peto, quod hanc epistolam non scripserim, sed effuderim potius. Et me existimes diligenter scribendi occasionem non habuisse. Gaudeo parentis animum in me paulo offensiorem placatum esse. Non autem dubito, quin, si principio, quid me ad hanc profectionem instituendam moverit, positis affectibus diligenter exanimasset, numquam mihi iratus fuisset. Nam si iuditio mag[is] quam opinione quadam impedire profectionem voluisset, non certe is sum, qui parentibus me immorigerum praebuisse[m]. De praeceptoribus meis scripsi superioribus literis. De moribus huius urbis, et quo pacto instituta sit schola, non puto diutius immorandum. Partim quod ea te latere non possunt, partim quod brevitate temporis prohibeor. Ad haec, si plura cupias, ad d. Petrum Simlerum copiose satis scripsi. Quod etsi mea sponte fecissem, tamen eo studiosus feci, quod magnam cupiditatem eius rei ex sermonibus ipsius mihi videbar perspicere. Hoc tantum addam, 3. nonas februarii mercatorem divitem in coemeterio d. Ioannis vivum combustum esse, quem passum fertur magna constantia et superstitionis contemptum ex hac vita migrasse. Aiunt adhuc quendam mercatorem in carceri religionis causa detineri. Sed eius rei idoneos testes non habeo. Fit mihi probabile. Vulgare enim est supplitium. Et quanto plures comburunt, tanto plures ipsorum tyrannidem execrantur et superstitionem contemnunt, ut nihilo plus videantur perficere, quam si harenam numerare velint. Quid facultas theologica sitiens sanguinis christiani meditetur, si per brevitatem temporis licuisset, videre potuisses. Nam extat catalogus librorum, quos proscripserunt, plus satis ridiculus et incomptus. Nam in nominibus Germanorum plurium aberrant exprimendis. 1. februarii medicus clarissimus nomine De Hortis inter coenandum expiravit. Psalterium Vatabli et biblia ex eiusdem versione apud Robertum excusa iam non amplius vendentur, donec a Sorbonnicis theologis ad limam revocata fuerint. Quidam enim Lutheranismum sapere videbantur. Praeterea audi historiam novam quidem, sed auditu non iucundam. In Lexovaeo collegio, quidam praeceptor instituit suos discipulos, quid de imaginibus et missa sentiendum sit. Pueri imaginem divi alicuius (puto Sebastiani) destruxerunt. Quae res magnae tragoedię vel dedit vel dabit occasionem. Nam circiter 12 in vinculis custodiuntur, ut accepi, senatorum et divitum fere Parisiorum filii. Parentes tunc ad filios non admittuntur. Hi utrum absolvendi sint propter teneram et immaturam aetatem et quo praeceptoris instinctu haec patrata videntur, dubitatur. Theologi (ut faciles sunt et humani) supplitio affitiendos clamitant, reliqui aetati, cui et ferae parcunt, parcendum. Expectamus eventum. Et quem exitum haec tragoedia sortiatur, aliquando ad te scribam. Praeceptor fuga sibi consuluit. Collegianis nova vivendi lex praescripta est. Mirandum certe non est Galliam papisticae tyrannidi adhuc subiectam esse. Tanta enim sacrificulorum turba est Lutetię, qui omnibus negotiis sese ingerunt, multas fabulas, horrenda etiam de Germanis, commiscentur! Nuper Picardus supremus in Gallia ecclesiastes damnatos illos esse dixit, qui Lutherana labe infectos non proderent. Multi igitur deo se obsequum praestitisse arbitrantur, si homines nostrae religionis e medio sustulerint. Libri, qui veram religionem docent, supprimuntur. Hoc tempore non tutum est in contionibus testamentum ex versione Erasmi vel Graecum exemplar manibus circumferre. Rabiosius enim nunc grassantur. Quanquam enim bona spes sit nihil novum regem acturum, quam quod iustitię consentaneum visum fuerit, tamen tot abbates, episcopi et monachi (Quid non audent?) sese ingerunt. Vivunt in aula! De Petro Ramo scripsi alias. Magnam invidiam monachorum sustinet, quod Ciceronane, etc., pure loqui doceat, a reliquis, quod Aristotelem et Ciceronem convellat. Iam damnatum quidam episcopus, qui coram cum defuncto rege agebat, iterum liberavit dicente se audivisse, quod esset iuventutis corruptor et omnes bonos authores scholiis eiiciendos arbitraretur. Habes igitur statum vitae, studiorum cursum, spem novi regni, Gallię statum et quantum monachis (pestilentissimorum hominum generi!) indulserit rex quamque severe in bonos homines animadvertant. Haec omnia te scire volui, si quid forte ad tuas cogitationes et consilia pertinerent. Cum et otii ad scribendum plus et facultatem dandi tabellario maiorem habuero, de omnibus meis rebus te quam diligentissme faciam certiorem, quandoquidem id tibi gratum esse intellexi et magnopere iucundum. Sed pene praeterieram: Multos libros pię memorię Galliarum rex in omnibus terrae partibus conquisivit, quos omnes excudendos esse speramus. Robertus Stephanus nuper Historias Dionis Graece excudit. Praeterea in librum Dionysii De situ orbis Eustathii cuiusdam Graeca commentaria antea non visa et medic[a] quaedam. Iam sub prelo Budęi Commentaria ab ipso autho[re] multis in locis locupletata habet. Cura, ut valeas et me ames et tibi persuadeas me in omni munere literatorio fungendo summam adhibiturum diligentiam. Lutetię Parisiorum, 10. februarii anno 48. Tuus, quem ex manu nosti. Rogo, tuum nomen epistolis non interseras, ne, si in manus alienas incidant, quis scribat, possit colligi. Tuum manum novi optime! Vale iterum. Clarissimo viro Henrico Bullingero, ecclesiae Tigurinae antistiti, mecaenati suo colendissimo.
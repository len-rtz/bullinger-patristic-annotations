S. De generali concilio actum est. Nam ne nationale quidem sperari potest in tantis motibus rerum. Mitto autem ad te exemplum rerum ea quidem in caussa per caesarem actarum. Et valde grata mihi est discordia, qua dominus huic Romanum monstrum eripuit, ne maiora imminerent evangelii persequendi incendia, quam ante fuerunt. Rumor est Hessum in Hispanias delatum et apud caesarem controverti, quem in locum Saxo mittatur. Adeo contemptim ille prae sua magnorum principum authoritatem habet. Quo loco nos habiturum putas, si (quod unum iam saxum volvit!) libertate omni nobis erepta sub iugum demum miserit? Mitto literas ad amannum Voglerum unas, alteras ad Franciscum Dryandrum, datas ad me, quo quam diligentissime perferendas curarem. Fac igitur, optime vir, ut et suas accipiat Voglerus et fido aliquo tabellione reliquae, quae sunt d. Dryandro inscriptae, Basileam perferantur. Velim autem, ut, si quid a Thermis accepisses tale dumtaxat, quod concredi amicis posset, tuis mihi, quas vehementer expecto, literis significares. De simultate nescio qua, quÄ™ inter Gallum et Helvetios enata sit, varia apud nos sparguntur, quae tamen fide indigna censeo. Nec habet enim Gallus ullum aliud firmum praesidium, si milite Helvetico destituatur, nec contra Helvetii regem ullum, cui maiore sese cum fiducia coniungere queant. Sed de iis, quae certa sunt, tu meliora perscribes. Ego soli senatui neque praeterea ulli hominum bona fide data communicabo. Sed et a consule tuo tu quoque aliquid intelliges, quod non omnibus tuto debeat aut possit committi. Vale. Sangalli, 6. die februarii, anno domini 1548. Ioachimus Vadianus. Domino Henrycho Bullingero, Tigurinorum episcopo, d. et amico summo.
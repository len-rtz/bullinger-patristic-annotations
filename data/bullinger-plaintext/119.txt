S. Ioachimus hic cognomento Fuerterius Vitudurensis Fortm√ºllero et Antonio Zilio, ministris nostris, sese peramice insinuavit rogitans, ut, si quod munus ministerii vacaret, in se periculum facerent, num ei praeesse cum fructu et honeste fungi concionandi munere possit necne etc. Negat autem unquam antea se ulli ecclesiae esse concionatum, sed exercitum tamen studiis honestis et in ludis nonnullis literariis bonam aetatis partem consumpsisse. Rogarunt ergo me ambo illius nomine, quo scriberem ad te oraremque, ut, quoniam aegre admitti tam nephytus ad ullum munus curae pastoralis in praesentia possit, urbis tuae liberalitate (ex agro enim aut, ut rectius dicam, iurisditione Tigurinorum oriundus est) tantisper foveretur, donec ei in ludo saltem plusculum exercito et in te cottidie audiendo eruditiore facto tandem praefici frequenti alicui ecclesiae posset; cogitant autem de Arbore Felici, cuius loci sane frequentissima est ecclesia, cuius beneficentia ei perquam liberaliter provideri posset, ne, quod solent nonnulli, ad ullam mendicitatem impelleretur ac velut quaestus caussa Christum praedicare et ceu cauponem agere ullis posset videri. Quodsi vel brevi tempore tu eum idoneum tali munere pronunciaveris et nostros ministros tuis literis spectari tibi ac probari hominem significaris, sine mora aderunt Ioachimo, ut et ipse adesse et praeesse fidelibus magno cum fructu possit. Vale et rescribe aliquando, quid tu iudices et agendum ducas. Unum hoc nostri probabunt, quod tibi optimum factu visum fuerit. Sangalli XII die Maii, anno MDXLVIII. Ioachimus Vadianus. Doctissimo et pientissimo viro domino Henrycho Bullingero, clarissimae urbis Tigurinae episcopo, domino suo inprimis observando.
Durlüchtiger, hochgeborner fürst unnd gnedigister herr, min unnderthenig, willig dienst sampt erbietung alles guͦten sye u[weren] f[ürstlichen] g[naden] von mir alle zyt bevoran bereit. Mir zwyfflet nit, u. f. g. habe d. Martin Luthers buͤchlin, „Kurtze bekentnis vom heyligen sacrament“ genent - unnd namhafftig wider d. Johansen Oecolampadium, U[lrich] Zwynglin seligen, unns hie Zürich unnd alle anndere, die nitt gloubend, das deß herren brot der natürlich lib Christi sye unnd muntlich von ungloͤubigen so wol alls von gloͤubigen gaͤssen werde, geschriben unnd in truck geben -, gesaͤhen unnd zum theil gelesen, das von unnoͤten ist, hie wyter darvon zuͦschriben. Unnd wiewol wir, die hie Zürich Christi unnd der kilchen diener sind, wol ermaͤssen koͤnnend, was ergernus unnd unwillens ouch bi frommen, gloͤubigen lüten usß dem zangg, schriben unnd widerschriben entstadt, desshalb wir ouch ettliche jar vilfaltig gereitzt, geschmaͤcht unnd getratzt, uns gelitten, unnd ergernus zevermiden, umb gottes unnd eins besseren hoffend, geschwigen habend, hatt doch d. Luther mit obgedachtem sinem buͤchlin todte und laͤbendige fromme eerenlüt, rechtgschaffne leer unnd unnser ampt unnd unschuldige kilchen so grüwlich gescholten unnd geschmaͤcht, das wir eeren, ampts unnd glimpfs halb nitt mee habend koͤnnen stillschwigend fürgan. Unnd habend also mit anruͤffen des, der getrengte unnd unschuldige rettet, ouch nit one vorwüssen unser gnedigen herren unnd obern, unnseren glouben unnd ler bekendt, Luthers ler von dem h[eiligen] nachtmal, wie ungegrünt sy ist, bewysen, unnd sine zuͦreden, schelten unnd schmehen abgeleinet. Söliche bekantnus unnd antwort überschick ich underthaͤnig u. f. g. mit demuͤtiger pitt, u. f. g. wolle solich buͤchlin gnedig von iren gantz willigen, guͦtgünstigen diener empfahen unnd, wo ienen müglich, lesen. Ich bitt ouch wyter gantz demuͤtig in namen unnser aller, die hie Zürich Christo unnd der kilchen dienend, umb gottes unnd der eewigen warheit willen, u. f. g. woͤlle gnedigklich fürkummen, das diser unnsere verantwortung sampt anndern unsern buͤchern in u. f. g. fürstenthumb nit werde unndergeschlagen unnd ze laͤsen verbotten, unnd wir also unverhoͤrt unnd unschuldig geschmecht unnd verdampt werdint. D. Luther hatt uns one unnseren verdienst unnd rechtmaͤssigen anlaß geschmaͤcht unnd als kätzer, ja alls die aller ergiste lüt verdampt, die keine artickel deß gloubens recht gloubind, etc. Billich ist es, das unnsere antwort unnd unschuld dargegen zuͦ verhoͤren nit abgeschlagen werde. Unnd so u. f. g. unns in somlicher unnser zimlicher pitt gnedig erhoͤrt unnd geweret, hoffend wir, gott unnser herr werde ouch u. f. g. pitt unnd begaͤren gnedigklich erhoͤren. Wo wir dann danaͤben ouch unns mit underthaͤnigen, willigen diensten gaͤgen u. f. g. danckbar bewysen koͤndent, woͤltend wir uns zuͦ allen zyten gantz unnderthaͤnig unnd willig erzeigen. Gott, unser hymelischer vatter, wolle u. f. g. sampt allen iren zuͦghoͤrigen in sinen gnaden unnd schirm gnaͤdigklich unnd trüwlich erhalten durch unnseren herren Christum. Datum Zürych in der eydgnosschafft, des 15. tags im mertzen anno 1545. Uwer fürstlichen gnaden underthaͤniger diener H. Bullinger, diener der kilchen Zürich. Dem durchlüchtigen, hochgebornen fürsten unnd herren, herren Ulrychen, hertzogen zuͦ Wirtenberg unnd zuͦ Teck, graffen zuͦ Mümppelgart, etc., sinem gnedigesten herren.
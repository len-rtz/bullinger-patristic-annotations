S. Nunc tandem per gratiam dei restituti sunt oculi, ut paululum videam. Non potui ergo diutius continere calamum, praesertim de re, quam si differrem ulterius, nescio in quam partem quis accipere posset. Anni dimidio completo e tribus, quos ad nos misistis, duo ad alium migrarunt hospitem; Christophorus mansit. Causas narrarunt se in his aedibus esse non posse, primo, quod studere nequirent, secundo, quod mensa nimio constaret precio, libros enim emere non liceret, tertio, quod in publico nihil legeretur. Confutatis his, quia pro iustis causis habere non poteram, dimisi suaviter hac voce: „Apud Tigurinos equidem vestram causam non gravabo; verum si fraudem intellexero, non patiar.“ Christophorus adulescens est, quantum hactenus vidi, valde bonus, officiosus in primis, ob quam gratiam haud semel a reliquis scommatis petitus est. Nihil, quod sciam, negligit. Domi libris incumbit. Aedes non exit nisi petita libertate. Si hic manserit, equidem bene polliceri de ipso valeo. Dominus Grynaeus praestitisset omnem operam, si voluissent obsequi. Sed hac de re ipsemet aliquando. Verum de his satis. Ego certe valde doleo, ut par est, de tam diuturna vertigine. Lectionem, scriptionem et altas easque crebras cogitationes in causa esse non dubito. Quid igitur, si hic temperes tibi? Doctior fieri non potes, laudem maiorem quęrere non opus, nec poteris felicius sic praeesse tuę ecclesię. Huic itaque fac te per moderata studia, quoad licebit, servare studeas; nam hoc erit optimum ac utilissimum ecclesię et nobis omnibus. Reliqua sunt: Malis undique sumus circumdati. Concordiam caesar fingit per Germaniam. Rex tumultum excitat in Ungaria. Gallus persequutionem iterum permittit. Anglus sęvit, nam treis bonos viros superioribus mensibus indicta causa adiudicavit supplicio. Brunsvigensis Romae agens per suos graviter premit Brunsvigam. Incendiarii pessime grassantur. Septempag[ici] bellum cogitant. Conventus Wormaciensis dolose quęritur ab adversariis. Hęc dum sunt, quis malum effugiet, nisi qui domini est? Simus itaque domini. Unum est tamen, quapropter gaudeo: Proxima septimana creabimus doctorem theologię M. Wolfgangum Wissenburgium. Creator erit D. Andreas Carolstadius. Vale cum tuis et valetudinem tuam, obsecro, cura diligenter. Basileae, 15. octobris anno 40. Os. Myconius tuus. Domino Heinricho Bullingero doctissimo, in domino suo.
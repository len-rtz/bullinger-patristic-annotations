S. Magnam mihi spem fecerunt rerum haud omnino inauspicato conficiendarum in Ratisbonensibus comitiis literae illȩ, nostram, arbitror, ad consolationem descriptae, quas ad me per τοῦ ὄνου Ἀνδρωνίου δέσποτον dedisti. Et alicunde simul admonemur in Caesare Carlo non esse, quod admodum sit fugiendum, modo sint ex nostris cordati et prudentes, qui hominem multa liber(t)ate admonere et, quod in ipsis est, trahere consiliis ad Germaniȩ pacem promovendam et veterem huius dignitatem, de maioribus eius optime meritam, retinendam velint et audeant. Dominus huius cor imbuat scientiȩ et dilectionis spiritu, quo non suam aut paparum, sed dei gloriam quaerat. Tristes interim nuntios et nimis certos accipimus de Turcae longe maximo exercitu, qui Pannonias invasit partim, partim invasurus est tanta animorum deiectione, ut Vienna etiam, ornatissima illa et amplissima urbs, hortari Caesarem et regem fratrem, praeterea et ordines pergat, ne sibi periclitanti deesse velint. Per omnes prope urbes imperii volitant, qui militem sunt conscripturi; sed aere, qui unus belli nervus est, destituuntur, ut non dicam, malae fidei et compertae negligentiae suspicione premi Ferdinandicas militias, quibus nec stipendium nec commeatum adesse queruntur. Et hoc ipsum adeo expertus est miles mercennarius, ut certum sit, nullum robur ab illius mandatariis posse conscribi, nisi suo nomine et sumptu vel Caesar frater vel principes et urbes imperii auxilia demum deligant, quae suis ipsorum auspiciis in Pannonias mittantur. Divinabam dudum meis in literis ad te, futurum, quod iam nunc praesto est; nam hoc genere consiliorum belligerari, quo hactenus quidam adversus tyrannum tam potentem et horribilem bellarunt, aliud non est, quam crabrones, quod dicitur, irritare et posteriora deteriora efficere. Id Veneti vident, abstracti quidem spebus nescio quibus a fide, quam Turcae dederant, sed iterum ei vel durissimis conditionibus reconciliati. Gallus et ipse videt, qui mavult amicum habere Turcam quam hostem. Utinam idem a proximis decem annis et inclitus ille Romanorum rex Ferdinandus fecisset, qui et in ditissimorum principum Germaniȩ nomine et summa erga suos auctoritate et dignitate florere potuisset, si consulto a regno Ungarię abstinere et optimis interim conditionibus illo velut suo uti ac frui potuisset. Miseret me regni amplissimi et capitum, quae in illo rerum hactenus potiti sunt, miseret sanguinis Christiani et taedet, inertia nostra tantam fenestram licentię et spei Turcae adapertam esse, ut sua in manu utrarumque Pannoniarum fortunas teneat, nisi orbis Christianus unanimi consensu de illo reprimendo et Europa demum vindicanda deliberet. Ut enim armis et milite principatum tenet inter omnes nationes Germania, ita certe ad huius molis ferendam gravitatem non sufficiet, ni aliarum interim nationum et gentium opibus iuvetur. Quod ipsum quam frigide nobis polliceantur in tanta omnium ordinum dissensione, equidem non facile dixerim. Solum hoc in summa rerum anxietate dominum oro, quo verbo suo non deesse et miseros nos peccatores, qui pessima in vita consultum tamen suae gloriae cupiunt, sub umbra alarum gratiae et potentiae foveat et protegat. Nisi enim me animus fallit, mutatum iri video scaenam illam mundanam horribilibus casibus, nisi domini ope et gratia servemur, qui reliqui sumus doctrinę Christi amatores. Verum hactenus de his; nam atrocia ex literis nostratium intelligimus. Gallus Taurinensem urbem in tractu Pedemontano operis sumptuosissimis munit et fossis novis aggeribusque cingit, duorum milium hominum operis singulos propemodum et continuos quidem in dies conductis. Aiunt nostri et Italię imminere instructissima classe Turcam; sed eius rei nos eventus ipse certiores faciet. Haec te latere nolui, mi Bullingere, quamquam Voglerus referre coram pluscula potuisset; sed de Buceri negotio ut tecum agat meo nomine, ei dedi mandati nonnihil. Vale cum tuis et nostris omnibus; salvere cupio nominatim consulem Roscium et Lavaterum meum. Sangalli, XI. Aprilis, anno MDXLI. Vadianus, tuus bona fide. Libris ad te missis ubi usus fueris, certum et fidelem hominem deligito, qui ipsos vel meis expensis referat. Praestantissimo viro domino Henrycho Bullingero, clarissimae ecclesiae Tigurinae episcopo, domino suo in primis colendo.
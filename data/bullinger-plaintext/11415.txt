Heinrichus Bullingerus Ioanni Stumphio suo. Gratia et pax a domino. Ego vero, charissime frater, non arbitror dolo malo factum esse, quod de oeconomo hisce diebus factum. Nam priusquam certum esset, ubi negotium iure esset decidendum, et mox post ipsum factum, cum primo huc veniret oeconomus, narrabat mihi, quod Georgio Müllero, viro, ut nosti, optimo, bonum videretur, si id fieret protinus, quod tu nunc factum scribis, idque propter ominosarum avium illarum ferotiam et importunitatem. Neque mihi tantum displicuit neque displicet modo. Non erit fraudi Martino, arbitror, apud clarissimum senatum, quod post illud factum, de quo iurę concertabitur, admissum est. Ceterum pro virili (quod petis) vigilabo et optimos quosque istarum rerum faciam participes. Quodsi caro pro ingenio suo mentita fuerit, non tamen de divina constantia, veritate protectioneque desperandum est. Vale in domino cum omnibus tuis. Memineris illius: Cadit in foveam, quam fecit etc. 13. martii 1540.
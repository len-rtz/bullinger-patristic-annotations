Gratiam et pacem per Christum. Explorator, qui ab Uria rediit, nihil tale apud illos actum recensuit aut illius negotii causa unquam acta esse comitia negavit. Sed nec Constantienses nec Sangallenses quicquam nunciarunt insidiarum, quae vel ab Aeneo Ponte vel Italia nobis immineant. Praeterea polliciti sunt e vestigio se ostensuros et satis mature monituros, si quid vel nobis vel Bernatibus vel nostratibus senserint imminere periculi. Unus Vadianus pridie calendas aprilis in haec verba ad me scribebat: «Aiunt Ennium Lucernam repetiturum, dignum operculum olla; nam papae sui rem agit. Qui quam probe velit nobis, in aperto est.» Haec te nescire nolui plura scripturus, ubi se obtulerit occasio. Hic vero, qui hasce tibi offert literas, miser est. Nostri singulis hebdomadis ipsi dimidiatum impartiuntur aureum. Tu ipsum commendatum habe. Vive et vale, frater in domino charissime. 6. aprilis 1534. H. Bullingerus tuus. Die von Bernn habend minen herren geschryben, sy verstandint, wie sich die V Ort mercken lassind, Zürych werde bald den allten glouben annemmen etc. Habend sy geantwurt: sy hoffend nitt, daß sy den tag immermer erläben söllind etc. Domino Oswaldo Myconio, primario Basileien[sium] antistiti, fratri charissimo.
Ioannes Blasius d. Bullingero suo S. Desideratissimas tuas recepimus literas, vir in domino longe observandissime, que nos ineffabili gaudio perfuderunt, quas tandem consuli Heymio, ut iusseras, ostendi primo, deinde per praeconem vocatus atque, ut consessui senatorum praelegerem, iussus parui ac praelegi. Qui, quantum ego iudicare potui, et ipsi magno affecti sunt gaudio iusseruntque omnes, sed imprimis consul Heymius, quo tibi pro cura erga nos diligenciaque tua rescribam grates ingentes, quod nos tanti facis, aliorum negociorum occupatissimus ad nos tam diligenter scribere digneris, etc. Porro eodem consessu admodum comode de urbis nostrę icone, quam Tscharnerus typographo mittendam promiserat, multis et ad longum illis proposui urgensque eos, ne id, quod ceterę celebriores Helveticę urbes fecere, ipsi dedignarentur facere. Cscharnerus vero culpam in pictorem reiiecit, qui nunc Velkirchii occupacior degit (ut pridię literis respondit) quam quod propter istam iconem Curiam se vellet conferre, etc. Quam rem, cum senatus intellexisset, confestim eodem 27. die iunii certum cum literis pro pictore misit nunccium, iniunxeritque, quo absque mora una cum nunccio Curiam veniat, etc! Quare pictorem ad 28. diem iunii venturum nihil dubito. Deinde, quam primum potest confici, ad vos per mercatores ibit. Hec est responsio, quam typographo de Curie nostrę contrafactura potueris referre. Eam tibi priori mercatui libencius misissem, sed tum in dies expectabamus literis Cscharneri vocatum pictorem, sed frustra (ut dixi). Modo vero certo veniet! Postremo curabo quoque, quo nova ista auribus nostris omnino plausibilia d. Traversio, Paravicino ceterisque optimis ultra Alpes versantibus transmittentur. Nec quicquam aliud praeter ea, quorum et in scripto tuo mencionem fecisti, ex Italia habemus, licet ea ad nos per mercatores clarius sint allata, nempe tumultus causa; quam si non habes, brevibus accipito, et vale per deum. Datum Curie, 5. kalendas iulii anno 1547. Idem totus ex animo tuus. Prestantissimo Christi Iesu ministro d. H. Bullingero, amplissimę ecclesię Tigurine antistiti fidelissimo iuxta ac vigilantissimo, d. suo colendissimo.
Gratiam a domino. Quod tardius scribo, fratres charissimi, ne egre feratis, plurimum rogo. Non enim citius, nisi inabsoluto negocio, vobis scribere potui. Disputacione Lausannensi, quę foelicissime successit, dies consumavi ac contrivi duodecim. Huius mensis decimo sexto noctu synodus nostra parochorum numero trecentorum, quatuor minus, coacta est. Inter quos erant viri linguę Gallicę aliquot doctissimi, Calvinus videlicet, doctor Carolus, Thomas Malingius et quidam alii. De Lutherana confessione synodus hec nostra quid sentiat, quoque modo articuli eorundemque Buceri exposicio eidem probetur, presens hoc nostrum scriptum testatur. Quod a senatu populoque nostro hac, qua vobis transmittimus, forma receptum est. Et certe, nisi parum studiosi alendae concordię visi fuissemus, Lutheri confessio a synodo nostra tota reiecta fuisset idque propter crebras ambiguitates. Spectandum enim nobis, quemadmodum fideliter quidam admonuit, ne nos Helveticę ecclesię segregemur ac partiamur. Quod si, de religione actum esse idem adfirmat. Non dubito, quam quod nostram responsionem, nisi pacis amans et studiosus esse non velit, Lutherus non aversurus sit. Cui vero rei responsione nostra innitamur, facile vobis patere puto, videlicet fratrum Argentoratensium vel explicacioni vel coram factae contestacioni de Luthero. Qui si sensum hunc suum minus[?] esse adseruerit, negocii nobis nihil fuit cum Luthero et confessione eius. Atque ita extra periculum. Haec vobis paucis signifficare volumus, fratres charissimi, nosque plurimum commendare. Bernę, 20. octobris anno 36. Megand. ex animo vester. Leoni ac Bullingero, fratribus suis in domino omnium charissimis.
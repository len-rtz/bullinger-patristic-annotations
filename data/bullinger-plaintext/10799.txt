Gnad und frid von got etc. Fromm, eersam, wyß, günstige, lieb heren, diewyl der heilig Paulus gar ernstlich anzeigt, wie der sol sin, der zuͦ eim pfarer erweit sol werden, daruss in eim eersamen synodo ouch nach der selbigen leer Pauli beschlossen ist und von unsren gnädigen heren bestättet, das keiner sol angnommen werden zuͦ einem predicanten, er hab dan vorhin gnuͦgsame anzeigung sines wandels und läbens, das er eerlich geläbt hab. Heruff ist an uns angelangt von her Heinrich Stoll (der ein her und apt zuͦ Fischingen ist gsin, jetz uff drü jar by uns gewont ze Winterthur), das wir im (als vil uns ze wüssen sye und mit der warheit könnind von im reden) zügnuss gebind. Hierumm tringt uns bruͤderliche liebe, ouch die warheit, im sines wandels zügnuss ze gen, wo er hernach erfordret wurd zuͦ einem diener göttliches worts, das man wüss, wass sin thuͦn und lan sye gsin. Und gebend im also zügnuss: Als lang er by uns ist zuͦ Winterthur gsin, ist er gantz fridlich, züchtig, eins eerbren wandels gsin, wol gehaltten uff got und sinem wortt, sich ernstlich gflyssen, an underlass gottes wortt zefürdren, ja gottes wort alle tag zehören, ja ouch ernstlich geläsen etc. In summa, als vil uns zewüssen ist mit guͦtter conscientz, wüssend wir an im nüt zescheltten an sinem thuͦn und lassen, das einem hirtten nit wol anstand, ist ouch nit wyt schweiff, hatt kein böß oder uneerlich gselschafften. Das ist uffs kürtzest die zügnuss, die wir im gend. Mathias Hirsgartter, Heinricus Lüty, diener des worts zuͦ Winterthur. Den wolgleertten, ersammen und wysen examinatoribus zuͦ Zürich etc.
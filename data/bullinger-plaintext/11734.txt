Pax et omnis benedictio a Deo Patre nostro per Jesum Christum Dominum nostrum! Scripsit nuper fratri meo Ricardo Hilles et mihi communes literas J. Burcherus frater noster; quibus significavit tuam erga se benignitatem, videlicet quam sedulus fueris, carissime domine Bullingere, apud magistratum Tigurinum, ut promoveres suos conatus in comparandis lignis ad conficiendos arcus. Id autem genus ligni abunde provenire in quadam silva dominis Tigurinis subdita asserebat: a quibus, tuae humanitatis subsidio fretus, sperabat impetraturum se facultatem eligendarum arborum suo proposito aptarum. Imprimis igitur tuae humanitati, amantissime D. Bullingere, pro isthoc tuo officio et studio in conterraneum nostrum agimus atque habemus immortales gratias; porroque ei opitularier ut perseveres, uti coepisti, per Dominum nostrum te oramus atque obsecramus. Est equidem probus adolescens nostro videre, atque pietatis studiosus, tibique addictissimus religionis nostrae nomine. Quocirca non dubium est quin tuapte sponte eum esses alioqui adjuturus, quamvis super hac re nihil tibi in ejus gratiam scripsissemus. Quod quoque magis fecimus studio tui excitandi, ut inter undas laborum tuorum, quibus assidue obrutum te esse functionis tuae ratione satis nobis constat, illius memor esses, quam quod diffideremus tuam integritatem illius ultro non habituram rationem, si quando tibi per tua negotia vacaret. Intermittemus igitur super hac re fusius tecum agere. Quid multis opus? aut qua ratione poterimus humanitati tuae et tuorum cooperariorum officiis, in nos novissime, quum essemus Tiguri, collatis, esse respondendo? Ignoramus profecto, nisi videbimur in hoc officio nostro satisfecisse, quod voluntas assidue prompta est, eritque (duce Deo), qualisqualis fuerit facultas, par pari referre. Rogamus igitur tuam gravitatem, ut nostrum omnium nomine tuis coadjutoribus, scilicet D. Megandro, D. Pellicano, D. Erasmo, ceterisque omnibus accurate gratias agas. Praeterea fratris conjux vestrum omnium conjuges plurima salute impertit. Agit etiam gratias ob literas tuae conjugis tam humaniter ei Germanice scriptas; dicitque Teutonice rescripturam se quamprimum commode poterit. Cupis fortassis certior fieri tam de turbis rerum Germaniae, quam Angliae. Germaniae autem res nimio esse belli metu hinc inde perturbatas plusquam omnibus verum esse compertum est: quam ex reipublicae utilitate sit, nemo non ignorat. Nec te latere arbitramur a Caesarianis esse depraedatum ac devastatum incendio ac spoliis fere universum (miserabile dictu!) ducatum Juliacensis. In Hungaria etiam Argentorati signifer cum suis militibus una, et alius antesignanus, ut fertur, Ulmensis in expugnatione apud Pest funditus intercidere, quorum caede reliqui animo sunt adeo consternato (uti sermo est) ut pedem retraxerint. Anglus porro bellum (quo spiriitu afflatus, tuo permitto judicio) indixit Scoto internecivum, nisi has pacis conditiones admiserit, - papam regno suo extruserit, monasteria stirpitus demolitus fuerit, ac divorum cultus interdixerit: quae tamen Proteus ipse demptis monasteriis omnia in hodiernum diem plusquam tyrannica atrocitate mordicus in proprio imperio retinet. In summa, pax est Scoto receptis conditionibus nostris: alioqui immane bellum pro foribus est, milite armato sitiente sanguinem, tam bello terrestri quam navali, centum ac viginti millibus Anglorum et Hybernorum. De statu nostro si quid cupias, hujuscemodi est: incolumis est frater cum conjuge. Ego, ut ingenue fatear, multo melius habeo quam promeritus sum; attamen jam est quartusdecimus mensis quod laboro febre quartana satis graviter (si Deo secus visum esset), nec sine magno rei nostrae dispendio. Nunc autem coelum mutare mihi est a quibusdam consultum, quia Argentoratensis aura hac hieme ob humiditatem mihi est valde inimica: id quoque mihi ratio dictat, inde quod ibidem magis me gravat paroxysmus quam alibi usquam. Hac itaque de causa Basileae hibernare, favente Deo, institui: ubi si quid praestare possum in tui gratiam, promptissimum me semper experiere, uti spero. Oro te, mi domine Bullingere, ut dominum Theodorum Bibliandrum, compatrem meum et praeceptorem, meis verbis officiosissime salutes, cupioque salvam et opto tuam conjugem totamque familiam. Vale optime. Christus te quam diutissime nobis conservet, ad gloriam suam propagandam. Basileae, datae Novem. 10, anno 1542. Tuae humanitati addictissimus, J. BUTLERUS, Anglus. Tigurinae urbis episcopo vigilantissimo D. Henrico Bullingero, amico suo et in Domino fratri observandissimo.
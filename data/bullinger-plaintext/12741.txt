S. D. Multum tibi debeo, Bullingere doctissime, quod solus in angustia praeli opem tulisti. Mitto nunc ad te historiam Diazii, de qua libenter audiam tuum iudicium. Reliqua exemplaria inter fratres distribue, ad quos omnes non potui scribere. Quaterniones seorsim pertinent ad d. Theodorum. Sarcinulam mittes Santgallum, et quam isthic habes ad me, quaeso, ut prima oportunitate mittas. De tyranno nostro fuit constans rumor illum aufugisse, sed postea res ostendit fuisse vanum. Utinam male pereat, quando non vult resipiscere. Si enim in hoc tempore manet in castris, fortassis non poterit anno proximo prÄ™liari. Nescio quid subaudivi de conditionibus pacis. Si quid habes, communica. Idem ego sum facturus, si prior aliquid intellexero. De Mauritio et Bohemis quod hactenus vulgato rumore audivimus, est nimis verum. Si Philippus esset apud nos, reliqua non tanti facerem, quanquam etiam aliis de causis doleo. Si potero [me] hinc liberare circa festum natalicium, fortasse vos invisam. Remitto decreta Tridentina et gratiam habeo. Impressa quoque mittam, ubi erunt absoluta. Vale. 26. novembris 1546. Tuus Franciscus Dryander. Clarissimo viro domino Henrico Bullingero, episcopo fidelissimo in ecclesia dei, quae est Tiguri.
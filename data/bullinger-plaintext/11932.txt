S. in domino. Librum Cochlei mitto de autoritate ecclesiae et unam epistolam, quam reor Argentoratensibus fratribus scriptam fuisse; alteram ad Zvickium invenire non potui, etsi diligenter inquisiverim. Zvinglii, b[onae] memorię viri, opera in 4 tomos digesta et omnia, quę edidit, Latine reddita brevique in lucem exitura quis improbaret? Saepius ad me scriptum est ab Argentoratensibus, an opera Zvinglii sint sub prelo nec ne. Nolui illis palam dicere, sed elusi illos et, cur vellent id scire, percontabar. An impedire sanctissimum illum laborem volunt aut hoc tempore, quum Lutherus adhuc vivit, suadebunt non esse edenda aut eucharistię sententiam mutandam ac Bucerano fuco obliniendam. Culpabunt ac reprehendent absque dubio vestrum institutum! Sed scio, satisfacietis omnibus, quibus hęc editio displicebit. Myconius praeterita dominica purissime eucharistię negotium tractavit et fere sententiam sepissime adfirmatam refutavit panem manere panem, vinum vinum, sed mirabili modo fideles pasci in cęna, quum Christus praesens sit. Addendum fuisset, quomodo iam praesens sit, non eo modo, quo Christus corporaliter cum discipulis in cęna erat. Horrenda illa sunt de Barbarossa, de papa et Gallo. Dominus dissipabit absque dubio omnes evangelii hostes. De falso propheta nihil omnino audivi nec reor verum esse ob continua bella, quę Frisia praeterito anno passa est, ut talis surgat cęsare adhuc praesente. Mitto etiam defectum in anabaptisticum librum, e, f, g, h, ut scripsisti. Praeterea dono te Primasio et oro, ne vile hoc munus contemnas. 5. aprilis 154[4]. Tuus Gastius ex animo. D. Theodorum et Gvaltherum nomine meo salvere iubeas cum Frisio. Hęc ex comitiis ad me scripta: „16. martii obiit elector Palatinus, principum omnium maxime pacis amans et studiosus. Huic succedere debebat ex pacto dux Fridericus, affinis caesaris, qui reginam Danię in uxorem habet; sed audimus Bavarię interturbare pactaque ut irrita rescindere conari. Obiit etiam quidam magnus episcopus Hispanus 24. huius, qui fuit ex insula Genis (quidam putant esse forte Toletanum). De religione nihil sperandum, adeo Mars impius saevire cupit. Quidam dicunt principes consensisse in agnoscendo Gallo pro hoste, status reliquos imperii adhuc deliberare de ea re. Alii sunt, qui dicunt caesari impossibile esse, ut conditiones illas ab his vicissim propositas inire possit; sunt enim tales, ut iudicium camerę reformet et singulis ius per omnia aequum constituat et omnia schismata tollat, postea ut perpetuam pacem ipsis polliceatur. Petiisse etiam caesar dicitur ab [impe]rii proceribus 24000 peditum, 4000 equitum ad menses octo ip[sorum?] sumptibus alendorum. Videsne, quę mala maxima Germania[m] expectent totam?“ Scriptum praeterea ad nos Romę esse in aede d[ivi] Petri 9. februarii repertum sepulchrum Honorii et Marię coniugis augustale cum ingenti thesauro, duabus coronis scilicet capitibus eorum impositis, in quibus multę gemmę pretiosissimę. A collo reginę torquis aurea cum carbunculo praecl[aro], etiam virguncula quędam ex mero auro et nescio quę alia. Id ubi rescitum est a caesare, fertur statim legatum misisse Romam, per quem hęc sibi vindicaret bona utpote in publico reperta. Hoc si obtinuerit, certe papa hos non canonizabit, quod alioqui facturus esset thesauro hoc potitus. Vale iterum. Hęc d. Vadiano communicare poteris et aliis bonis fratribus. Dux Wirtembergensis podagra laborat, ut cęsarem adire non possit. D. Heinrycho Bullingero, syncerissimo et vigilantissimo ecclesiae Basiliensis praeceptori observando.
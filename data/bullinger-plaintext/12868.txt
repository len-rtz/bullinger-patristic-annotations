S. Non mirabitur humanitas tua me ad te privatim nihil scribere, praesertim tanta tabellariorum opportunitate. Sed mihi ignoscet t[ua] h[umanitas], quia te, tanto viro, nihil dignum habeo. Absterret etiam, quod tanta negotiorum mole hisce temporibus obrutus es, ut parum superesse temporis putem ad legenda incondita mea scripta. Quae vero nunc scribo, ea domini nomine ad te exarare iussus sum. Accepit tuas literas 4. februarii missas una cum incluso nummo argenteo imaginem Iesu representante. Et quia per d. Franciscum Dryandrum iussit tibi magnas agere gratias, tamen, ut cognoscas sibi eum acceptum fuisse nec tam magnitudinem et praestantiam illius quam animum gratum dantis considerare, iubet tibi denuo etiam per me gratias agere cum summae suae erga te benevolentiae commemoratione. Atque nova quaedam tibi scribere volens nihil plane memoratu dignum succurrebat, quam quod hodie ex Antverpia allatum est caesarem abdicasse [e]piscopatu et functione electoria venerabilem et pientissimum virum archiepiscopum Coloniensem et in eius locus substituisse coadiutorem quendam canonicum nomine de Schomberg, qui ante aliquot dies Coloniam ingressus magno Coloniensium applausu exceptus est. Iste vero venerabilis senex nihil contra locutus est quam se prorsus non idoneum nec suffitientem esse huius ecclesiae [et] reipublicae administrationi, itaque alteri libenter locum dare. Preterea fama est hic ducem iuniorem et seniorem Wirtembergensis ditionis suas omnes regiones et civitates Francorum regi certo pretio vendidisse. Si quid hisce de rebus vel de aliis certius habeas, rogat se dominus per opportunitatem vicissim certiorem fieri. Mittit tibi dominus exem-plar literarum ex Augusta, nescio a quo missum, in quibus leges, quomodo inter caesarem et papam conveniat, si utique his credendum est. Sed quia iam tyrannidem exercuit et in religionem grassare incepit, metuendum, ne compositis paulisper in Germania rebus non prestet ei fidem, quam dedit. Clarissimo et ornatissimo viro Heinricho Bullingero, Tyguri a contionibus, domino suo plurimum observando. Tyguri. Caesar pontificis legatum secunda foebruarii excepit, quum tria se caesari propositurum diceret: Primum pontificem admodum mirari, quoniam suo nuntio tam rarus ad caesarem daretur accessus aut colloquendi facultas, potissimum quum multa narraret loca, in quibus caesar illum ad Grandvelanum remitteret. Hic caesar respondit, quam illo aut illo loco fuisset impeditus, quam multum negotii ab inimicis illi impenderet, quam non semper fuisset recta valetudine, et eiusmodi per multa, adeo ut finem faciens putaverit illi sat esse, si suo consilio sua nuncius pontificius communicaret. Secundus fuit pontificem admodum mirari, quoniam, quum caesar tanta auxilia ab illo accepisset, illius nullam faceret mentionem in suscipiendis Germanie civitatibus, perinde ac si eas sibi cum caesare communes esse vellet. Risit caesar et, quam sollicite illum Helvetico foederi inclusisset, interrogavit, putavitque pontificem nihil minus quam tale quid murmurare oportuisse, quum in illis, quae ad religionem spectant, occupandus esset. Tertio miratus est pontifex, quamobrem tam fortes milites et mundi huius gloriam, Italicum exercitum, his frigoribus tam diu detineret et non potius illum in Italiam remitteret. Inquit caesar: „Si, mi nunci, veniam vestris militibus petiturus ad me ante dies aliquot accessum cupivisti, profecto nunc doleo illum tibi non datum esse, ut eos remitterem, qui victorię meae potius obstiterunt quam profuerunt! Nosti enim, inquit, quantorum malorum autores fuere!“ Atque ita convocatis caesar altero die militum praefectis eos abire iussit. Ac mirum quam caesar letetur se ab illis liberum, adeo ut multis argumentis colligam caesaris animum in pontificem esse admodum ulceratum. Ex Augusta, 15. februarii. Tuus Clodius.
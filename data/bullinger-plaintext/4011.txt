S. Quod in tuis literis 26. iunii scripsisti de Anglia et Scotia ab aliis etiam accepi et cladem in Scotia catholicos accepisse et in Gallia persecutiones preparari maximas. Convertet dominus omnia ad gloriam sui nominis. Responsum dedit imperator protestantibus velle se servare articulum religionis de pace, ut in conventu anni 1555 statutum fuit; in reliquo nihil ex religione patietur immutari, in qua perstabit, ut hactenus educatus est. Quod ad consilium attinet, non esse sui muneris existimat nec ad se pertinere conditiones dare; verum annitetur, ut omnes audiantur et habeatur ratio eorum, quÄ™ iuste et modeste dicentur. Elector Palatinus est Auguste, ut investituram electoratus accipiat. Si magister poste miserit ad me literas, quas recepit pro sponsione, de qua apud te conquestus est, curabo, ut ea brevi liberari possit, nec eorum obliviscar, que de altero eius negocio antea scripsisti. Bene vale. Salutabis amicos omnes et filium commendatum habebis. Sol[uturi] 4. iullii. Tuus ex animo, quem nosti. Domino Henrico Bulling[ero], ecclesiae Tigurinae pastori vigilantissimo.
Min fruntlichen groüß und waß ich goütz vermag zuo befor, leiber her M. Heinrich. Es hatt mir mys Anly anzeygtt, wey das im empfolen syg, an mir ze erfaren, ob mir min wyn feyl syg ader nitt, und das in kürtzem uch lassen wüssen. Hand wir unß berett under einanderen, und wend in nach mer lassen byeinanderen liggen byß eptwan uff ein wynachtt; so ich dan selber hinuber küm, wyl ich den loügen, wey ich im theüge. Nitt mer dan gott syg mitt uch alzytt, und greusend mir uwere frouwen und die kynd und wer uch leyb ist. Geben uff zynstag vor Michaelis im 32. jar. Von mir, Barbel Zenderin, zu Arow. An den ersammen und volgelerten heren M. Heinrich Bullinger, predicanten Zürich, minem leyben heren.
Sonders vertrauwter und fürgeliepter b[ruͦder], diewyl die sachen und löff alls gantz erschrockelich und gefehrlich und ich aber euch und den eweren von hertzen guͦts gunn, kan ich nitt underlassen, euch widerum zeschreiben, das ich ains tails nechermal ylhalb nitt hab thuͦn können und mir zum tail sidher zuͦgefallen. Erstlich habend meine herren uff disem rychstag kaine gesandten, und wiewol neben dem gemainen usschriben, so inen zuͦkommen, der landgrauff sonderlich angesuͦcht und sy gebetten hat, das sy disen rychstag besuͦchen und sonderlich minen lieben vetter Conrat Zwicken schicken wellen, so hat er sich doch des ritts gewidert; dann es ist ime nitt vyl guͦts im synn gewesen. Nach dem haben die gemainen stett minen herren ouch ernstlich geschriben und sy gebetten, ire gesandten hinab zeschicken. Das ist on allen zwyfel alles nitt on groß ursach beschechen. Aber gott hat gnad gethon, das meine herren nieman hinab geschickt, sonder den stetten geschriben haben, wie ich euch hiemitt ain copey schicke. Die mögend ir ettlich guͦt freund, aber nitt vyl der rät, lesen lassen, doch das sy von kainem menschen abgeschriben und mir by zögern widerum onverzogelich und gewisß zuͦgeschickt werde; dann mir vyl daran gelegen, und lasst sich minen halben in sölichen sachen nitt schertzen, deren ich ouch gewiß oberston wurde, wa mich nitt sonder trüw, liebe und freundschafft dahin vermöchte. Es ist uns globwirdig zeytung zuͦkommen, das ain prophet in Friesland auffgestanden seye, der sich nennt David Gorius, und das er seye ain vorbott des grimmen zorns gottes; hatt mehr dann vierzechen tausend man mitt im ziechen, nympt flecken und stett in, und wehr[!] im nitt anhengig sein will, den erwirgt er. Hat doctor Andernach her geschriben, der das carmen Saphicum gemacht hat, das ir mir geschickt und hiemitt wyder zuͦempfachen hapt. Item so schreibt mir der burgermaister Hans Welser von Augspurg, das der konig usß Engelland heryber seye viertzig tausend starck dem kaiser zuͦ hilff wider den Franzosen. Des brieff schick ich euch auch hiemitt, das ir selbs lesend, was seiner dedication halber in Lucam sein mainung seye; daruff werdt ir im weyter wol wissen recht zethain. Ich hab vorhin gewisst, das er kain Latinus ist; aber das sollt inn billich nitt irren; dann es ouch seinen kinden, die er zum tail zuͦ der lehr zücht, hernach ain ehr sein wurde, wie ich im selbs geschriben hab. Schickt mir seinen brieff widerum. Hapt ir die commentarios uff diß mess gefertiget und ist hinüber mitt der dedication, ligt nichts daran; fuͤgt mirs zewissen, wir wellen imm recht thain. Des Turcken halb sind frisch brieff von Wien, das vyl gellt zuͦ Ofen und Gran ankommen, damitt man das turckisch kriegsvolck zalen soll, unnd dieweyl die Thuͦnauw yetzund zefaren ist, sorgt und versicht man sich allerding, der Turck widerum einfallen und grossen schaden thain werd. Das ir gern wissen wollt, was das were, so der feder nitt zuͦvertrauwen, kan ich euch warlich nochmals uss vyl ursachen deutlich nitt schreiben; es sind aber doch die ursachen, die mich zuͦ minem vorigen und yetzigen schreiben bewegend. Daran mögend ir wol benuͤgig sein; dann es ist gnuͦg, das ir wissend, das sollichs von mir nitt on großwichtig ursachen beschechen. Es sind die ratschleg allenthalb, wie ich erst diser tagen auß ains gantz vertrauwten freunds schreiben, so ab dem reychstag herkomm[en], verstanden hab, gantz wunderbarlich und, wie ich ubel besorgen muͦß, ains grossen tails ouch wider die aidgnossen gericht. Das soll euch aber nitt erschrecken; dann so man dem herren vertrauwt, kan und wirt er all ding zum besten schicken. So ist der andertail glych so böß und vylicht erger dann ir; dann by im ist ouch kain besserung. So beschicht die hilff der stend usß kainem guͦten grund; dann ettlich thainds usß nyd, ettlich usß forcht, ettlich um aigens nutzes willen, ettlich, das sy dem kaiser wellen wolgefallen; ettlich haben böß aigen sachen, hinder denen sy inen selbs forchtend, und vertrauwen gott nitt - davon vyl zeschriben. Das soll euch aber nitt stoltz noch vermessen machen; dann es hinwider wol zuͦfurchten ist, gott möchte ainmal ain strauff uber die aidgnoschafft verhengen. So stecken ir in sünden wie andere, sind gottes guͦtthaten undanckbar und ist ewer wesen uffs höchst kommen. Es sind under euch trennungen; vyler leut sag unnd propheceyen losend euch ubels; so ist ouch allso der gmain bruch, das kain reych ewig weret. Und ob dann ir evangelischen schon das kriegen und anderß abgestellt und gottes wort predigen lassen, so sind doch sunst groß mengel bey euch. So will aber gott ain hailig volck und by sölichem grossem liecht der gnaden unnd seiner erkantnuß ain rechtschaffne besserung haben nach seinem willen. Darum halt ichs, die sachen standind uff baiden seyten vast inn und das glück allain by gott. Damitt aber ir euch dester mehr glucks versechen konnden, wirt von hochen nöten sein, die sach gantz wol fleyssig und recht christelich zuͦbedencken. Und erstlich were mins bedunckens das vorderest, das ewere herrnn ettlich sünden und unrecht, so by den iren noch in übung seind, abstalten und sich vor allen dingen, sovyl möglich, in irem regiment besserten und ander aidgnossen ouch dahin mitt christlichen vermanungen vermöchtend, das sy doch by inen und in gemainen vogteyen ettlich grobe laster, die sy doch selbs für unrecht habend, abstallten, damitt gottes zorn dest ee gestillt und beguͤtiget wurde. Zum anderen wirt alle sach daran gelegen sin, ob ir dem Frantzosen vermög ewerer pündt und ainigung zuͦ rettung seines lands hilff schuldig seyen oder nitt. Sind ewere herren des verschriben, so werden sy schuldig sein solichs zehalten. So ist ouch inen und allen aidgnossen an dem, das der Frantzoß nitt undertruckt werde, vyl und mehr dann vyl gelegen. Zuͦ dem wurde es ewere herren nitt vyl nützen und steuren, wann der Frantzoß verjagt wurde und sy glichwol kain hilff thon hettend. Doch wann ewere herren die hilff schuldig sind, so geduͤchte mich danecht, dieselbig were nitt zelaisten, dann so der Frantzoß an denen landen angegriffen wurde, die er inngehapt hat zur zyt, alls sich ewere herren mitt im verpunden und verainiget haben. Dessglichen, das soliche hilff nitt bewilliget wurde, der Frantzoß bewilligete dann zuͦvor ain guͤtlich underhandlung und, wa die by dem gegentail erlangt wurde, ain anstand. Wann nun der Frantzoß sölichs bewilligete, allsdann were meines bedunckens den aidgnossen zeraten, das sy den stenden des rychs ain gemain schreiben zuͦschickten mitt anzaigung des Frantzosen enpieten und anderem mehr, wie dann solichs wol ordenlich möchte gestellt werden. Verfienge das by den stenden etwas, wol und guͦt; so hette man doch ubernechtigen friden, der, wie man sagt, golds wert ist. Wurde die sach vertragen, das were gluck und hail und der aidgnossen ehr; zerschluͤg man dann, so stünd es doch wie vor, und hette man danecht baider parteyen fuͦg und recht erfaren, und wissten sich ewere herren hernach dest baß zehalten. Wellten dann die stend nitt in guͤtlich handlung bewilligen, so were der aidgnossen glympff dester grösser und zuͦ dem so vyl dest mehr gluck zehoffen. Wurde aber der Frantzoß guͤtlich underhandlung on redlich ursachen nitt bewilligen, so köndtend ewere herren ime die hilff dest fuͤglicher abschlachen, so er sich zuͦ der billichait nitt wellt vermögen lassen. Wa dann die anderen aidgnossen disem ewer herren ratschlag und erbarer mainung nitt zuͦfallen, sonder on alle bedingnusß und vorgende guͤtliche handlung frey helffen wellen, so möchten ewer herren als dann abermals mit mehr ehren und glympff ir hilff underlassen und sich vor inen protestieren, das sy an allem unrat, so hieruß volgen möcht, kain schuld haben wellten. Und wann die anderen aidgnossen hernach diser sach und kriegs halb angriffen, das sy dann ain billich bedencken haben und inen wol zuͦberatschlagen sein wurde, ob sy vermög irer pündten schuldig weren, sy zeretten und ir land zeschirmen helffen, so sy doch zuͦ sölichem uberzug und angriff selbs ursach geben hetten; deß sollten sy ingedenck belyben. Aber im fal, das ewere herren dem Frantzosen kain hilff schuldig weren, so möchten sy doch obangezeigte mainung nichts dest minder den andern aidgnossen raten, sy möchtend ouch iren halb on nachtail mittsampt den anderen dem Frantzosen der guͤtlichen handlung halber und uff sin bewilligen den stenden des reychs wol schreiben. Aber so der Frantzoß oder die stend des reychs die guͤtlich handlung abschlügend, so möchten ewere herren (diewyl sy die hilff nitt schuldig) still sytzen und allso erwarten, wie gott die sachen schicken wellte. Neben dem were meins verstands noch in allweg nütz und guͦt, das der Frantzoß denen von Strasburg geschriben hett, doch mehr fruntlich dann tröwlich, ob man vyllicht furkomen möchte, das sy in söliche hilff nitt bewilligeten; dann an inen vyl gelegen ist. Desglichen hielte ich das ander schreiben an meine herren ouch noch für guͦt, und das sölichs von ewern herren und den Bernern oder gemainen aidgnossen (welchs noch besser were) bescheche, doch das es nitt tröwlich, ouch nitt zuͦvyl freuntlich were, damitt man nitt maine, man seye erschrocken. Diß schreiben wurde darum guͦt sin, diewyl meine[n] herren hie der abschid ab dem rychstag noch nitt zuͦkommen und sy diser hilff halber wider den Frantzosen nichts bewilliget, aber (wie ich gewisslich achten) ernstlich darum angelangt werden. Wann dann der aidgnossen schreiben meinen herren vorhin zuͦkem und inen widerum fruntlich geantwurt wurde (wie ich mich dann gentzlich versich), so wurde folgen, wann der rychstend abschid oder begeren mynen herren darnach zuͦgeschickt, wurden sy von der aidgnossen schreiben und irer antwurt wegen guͦt ursach haben, sich der sachen zeusseren und nitt zuͦ vertieffen, welchs dann für sy und desglichen ouch für euch were. Dann sollten mine herren in den krieg (wie dann gnedig und trostliche zuͦsagen grosser herren vyl vermögend und vor jaren ouch beschechen ist), könnden ir wol gedencken, zuͦ was nachtail es gemainer aidgnoschafft raichen möcht, diewyl yetz vyl ain ander zeyt zuͦ kriegen ist dann vor jaren. Was grosse anzal volcks muͤssten ir nun uff die statt warten lassen, dardurch ir anderschwa dest minder warten kondten. Wie verderblich es dann unser statt sein wurde, wann glych wol der kaiser sygete, ist lichtlich zuͦ ermessen. Zuͦ diser sach wirt wol dienen, das mine herren des Huͤtlins halber ain guͦte antwurt empfangen; dann das vorig schreiben, und das sich ettlich der aidgnossen diser sach alls ernstlich haben annemen wellen, hat by uns vyl red und nitt wenig unwillen verursacht. Am andern mögen ir wol wissen, wie mine herren vyl spenn haben mitt dem closter Creutzlingen und ettlich schwär sachen, da sich der dechan für und für hören lasst, er welle den unseren ire güter anfallen, darzuͦ dann die unsernn nitt vyl guͦts redend. Es hat aber gott der herr das gluck geben, das vor 3 wochen ungefar meine herren sich gegen dem decan erpotten haben, diewyl sy mitt yederman gern nachpeurlich leben wellten, so es dann im ouch gefellig, wellten sy versuͦchen, ob sy sich aller spenn mitt ainander guͤtlich vertragen möchten. Das ist glich wol schwarlich by minen herren erlangt worden; aber gott hat gnad gethon, und hat sich der decan ouch fruntlich bewilliget. Söliche handlung hat yetz die wochen fürgehn söllen; so habend aber mine herren die sach diser tag uffgeschoben byß uff ain andere zeyt und doch kaine bestympt; nitt waiß ich, kans ouch nitt erfaren, warum sölichs beschicht. Ich muͦß aber schier gedencken, das yetzig geschray seye ain ursach; doch werden ettlich ernstlich anhalten, das man dem decan widerum ain tag ansetze. Wann nun sölichs bescheche, were warlich guͦt, das der decan sich freuntlich erzaigte, damitt die spenn hingelegt möchten werden, oder, wa mine herren vyllicht zuͦvyl an den decan begernn wurden, das er doch ain freuntlichen auffzug neme uff seinen abbt oder die aidgnossen, damitt allso dest mehr ain guͦter will by minen herren erhalten wurde. Hab ich euch allso guͦter mainung alls für ain guͦt mittel ouch nitt verhalten wellen, und verstands besser, dann die wort lauten. Ich schreib in grosser yl, aber warlich und gewisß alles usß guͦtem grund, wie ich dann dis sachen zum besten mir möglich ermessen kan, und erkundig mich im aller besten solicher ding; gott waist warum und das ich gern zwuschen unß alle guͦte nachpurschafft sechen wellt. Es lasst sich die sach offt ubel ansechen, das böß pluͦt by vylen macht; hoff zuͦ dem truwen gott, er werde guͦte fürnemmen mitt gnaden vätterlich zuͦ end bringen. Es haben mine herren hie, wie ouch by euch beschechen, ettlich in sonderhait verordnet, von disen farlichen löffen zuͦreden und zuͦberatschlagen. Gott verlich, das sy den rechten, im gefelligen weg treffind! Wesß man sich auff dem rychstag weyter entschliessen werde oder sydher entschlossen habe, will ich euch allweg, so erst mir möglich, zewissen fuͤgen und kainen potten sparen; aber den bottenlon wyll ich allweg usrichten. Dann sollten ir allweg den geben der gstallt wie nehermal, wurde den botten nun zevyl und zuͦ dem etwa die sach argwonig minen halb, darum ich ouch die botten abwechslen und yeder zyt ain andern nemen usserhalb der statt botten, damitt ich kainswegs verdacht werd. Es sind vyl seltzamer köpff und nitt yedermann ains synns; wann diß sach zuͦ end lofft, will ich euch dann zuͦschriben, wievyl ich bottenlon usgeben. Meinen namen sollen ir gegen kainem menschen, er seye euch wie lieb er ymer welle, vermären dann allain meinem her burgermaister Rösten. Ir sollen ouch meine schreiben weder im rath noch andere sondere personen lesen lassen, sonder, was mein herr Röst und ir darinn guͦts findend, das mögend ir für euch selbs anzögen und raten; dann ich schrib euch dise ding allain usß christlichem, brüderlichem und vertrauwtem hertzen, euch, unß und unser religion zuͦ guͦtem. Wa es minen halb offenbar werden sollt, das ich mich diser sachen alls vyl belüd, wie dann lichtlich beschicht, wurde es mir zuͦ mercklichem nachtail raichen. Darum haltend mir glouben um gottes und der liebe willen, wie ich euch trauwen, dann sonst wurde ich euch hinfür weder raten noch dergleichen new zeytung zuͦschreiben; sollend ir euch gentzlich und entlich versechen. Es hat mich nitt wenig beschwert, das ir minen langen brieff im rath haben lesen lassen; dann es ist ettlich darinn, das sich nitt geschickt hat, das es verlesen wurde. So muͦß ich schier gedencken, ir habind meinen namen dem Lavater und Haben angezaigt, diewyl ir mir von iren wegen sonderlich ain gruͦtz zuͦschribend, welchs sy doch yetz nitt ursach gehapt hetten euch ze bevelchen. Ir wisst nitt, was ich in dem allem scheuch. Item, es bedunckte mich guͦt sin, das ir der anderen gehaimen sach, davon ich euch vormals geschriben, weyter nachgedächten. Dann by kurtzen tagen sind N. zway schriben zuͦkommen, darinn anzögt wirt, das der konig und landgrauff diser sach halb meinen herren den gehaimen räthen schreiben werdend; dann N. hat vormals an die selbigen baide ort antwurt geben, der erfinder habe mitt den gehaimen räten diser statt gehandelt, die habind der sach nachgedencken wellen und inn gebetten, die selbigen ain zytlang in gehaim ze halten. Daruff werden yetz dise baid herren by minen herren anhalten; sollten dann mine herren durch grosse zuͦsagen etwan bewegt werden, das sy dem N. rieten oder nitt widerrieten, die sach zuͦ offnen, das were nitt guͦt. Gott schicks zum besten! Gedencken im nach; das will ich ouch thain; dann es will grosß, grosß daran gelegen und sonderlich by disem ellenden geschray. Der vatter im himel setze sine barmhertzige ougen auff unß zuͦ guͦtem. Amen, amen. Ich schreib euch kainen gruͦtz von nieman uff diß mal; es hat wichtig ursachen, das ich nieman davon sag. Es will sich nitt schicken der personen halb, davon ir schribend, ouch usß nitt geringen ursachen; was ich aber von inen und anderen vernemmen und erlernen kan, soll euch unverborgen belyben, wie wol ich waiß, wann sich etwas sonders zuͦtrüg, das euch zuͦ sonderm nachtail ewer statt raichen möcht, sy wurden, sover sy mitt fuͦgen thain köndten, euch sölichs nitt verhalten, unangesechen das warlich by etlichen etwas unwill erwachsen und angesessen ist von des Huͤtlins sach wegen; dann sy gar seltzsam in erfarung ko[mmen] ettlicher red, so der Huͤtlin an ainem ort, da er wenig gedacht, das es von im sollt weyter gebracht werden, ussgossen hat, und sind dann daneben ettlich coniectur und nitt gering uff den tagen zuͦ Baden, ouch ewerer gesandten halb, darzuͦ geschlagen, das man des Huͤtlis reden für war muͦß halten, welchs ettlich miner herren, sovyl des wissen tragen, mehr dann hoch und hart beschwert. Aber das laßt by lyb by euch blyben, sagt kainem menschen davon. Ich bin warlich nitt bedacht gewesen, euch etwas davon zeschriben; hetts sonst in vorigen brieffen gethon, da ichs aber allain in gemain angeregt hab von untruw und geschwindigkait der menschen kind; es ist ain wunder seltzam abenturig sach. Der frauwen im Wysen Creutz halber schrib ich euch hernach; sy hat ir sach ubel verbläteret, ist selbs daran schuldig, wie ir horen werden; were sonst bald guͦt worden. Schreibt mir by disem botten, wie nach ich die grossen teutschen grossen Paraphrases bey euch kouffen möchte, und vergessts nitt; man gibts hie sehr thür, namlich 2 1/2 fl. ungebunden. Aber ir söllt dem botten kaine uffgeben byß uff wytern beschaid. Datum den 26. mertzens morgens nach sechs uren 1544.
Gratiam et pacem a domino. Cum literas omnes obsignavissemus ac Marpurgensis hic senator, vir honestissimus, qui Constantiam petiit, de nummis agi audiret, iussit, ut aut ad te aut alium nostrorum parentum scriberemus, ne nummi Constantiam mitterentur, sed per literas tantum illi nobis mutuo dandi copia a nostris daretur. Offert enim se (ut est erga studiosos optime affectus) se omni in re nobis etiam ignotis adfuturum. Quare, pater colendissime, etiam atque etiam te rogo, ut Gregorio Mangolt, Constantiensi bibliopolę, nomine nostro scribas, qui illi hęc nomine vestro indicabit. Hoc enim si fiat, summa, qua nunc laboramus, necessitate facile extricabimur. Opus autem est, ut eadem Wolphii et Wikii parentibus indices. Fac, quaeso, mi pater, ut te et alios mihi patronos ut hactenus habeam; efficiam certe, quantum in me erit, ne aut vos vestrę beneficentiae aut quenquam sui in me beneficii poeniteat. Pudet me hercle ab ignotis mutuo sumere, si domestico auxilio destituar. Unum hunc annum ut liberius vivere possim, peto; hoc enim transacto me in vestrę reipublicae usum paratissimo animo offero. Fac autem, ut Froschouero stipendia nostra ad nundinas ituro numerentur, quo statim in nundinarum principio nostris s[atis] fieri possit creditoribus. Vale, pater charissime. Epicedion Eobani tuo nomini dicatum hisce diebus (ut d. Lonicerus affirmat) universitatis huius nomine imprimetur, quod primo, quo possum, nuntio mittam. Si tamen nunc Zvinglii imagines mittere poteris, quaeso, mittas. Nunc enim quotidie et inter cives et doctos prodire incipiunt, qui nostrę religionis fautores sese manifesto testantur, quod idem de principe omnes affirmant. Vale iterum, deusque te nobis diu incolumem servet. Tui observantissimus Rodolphus Gvaltherus. Clarissimo viro d. Heinricho Bullingero, Tigurinę ecclesiae antistiti vigilantissimo, patri suo plurimum colendo.
Die gnad gottes und der frid unsers h[errn] Iesu Christi sye alle zyt mitt e[wer] g[naden], hochgeporner furst, g[nediger] h[err]. Wir habend u[wer] f[ürstlich] g[naden] brief empfangen und gott gelobet, der iro ein sömlich gmuͤt gäben, das also geneigt und begirig ist, sin eer zuͦ fürdern. Bittend ouch gott, daß er u. f. g. sin gnad meere, ouch sölich dappfferchristlich füremmen zuͦ guͦtem end ußfuͤre. Und wiewol wir M. Erasmi, unsers lieben h. und bruͦders, ungern manglend und inn hie by unß wol zuͦ bruchen hättind, allß die unß mitt gelerten, geschickten personen uußgeschöppfft, hatt es doch der allmächtig gnedicklich geschickt, das imm wyter von unsern herren und obren nachgelassen, gott zuͦ lob und u. g. zuͦ besonderm gfallen iro zuͦ dienen und die kylchen zuͦ Rychen[wyr] noch ein zyt zuͦ versähen guͦter hoffnung, u. g. werde imm beholffen sin, damitt ouch ettwan der angefängen handel gots thadtlichen vollendet werde und insonders, das mitt christlichen mandaten alle verergerende laster abgestellt, darzuͦ offne abgöttery und unlydlich mißprüch inn der kylchen gottes nach gottes wort abgethon und gottes ordnung ann die statt deß hingethonen yrrsals gestellt werde wie dann uwerer, schuldigen pflicht, gott dem herrenn gefellig, wol gepürt und vor u. g. alle gott geliepten künig, herren und regenten ouch gethon habend, dardurch sy eewigs lob vor gott und der wällt erlangt, wie u. g. one zwyfel guͦten bericht hatt uß allerley warhafften historyen. Hiemitt bittend wir wyter gantz underthäniglich und zum höchsten, u. g. wölle unsern fürgeliepten h. und bruͦder, M. Eraßmum, den wir allwäg aller eeren werdt, redlich und getruw funden, iro gnedicklich befolhen haben mitt sampt alien denen, so den namen Christi predigend. Zwyfflend wir nitt, gott werde sölich imm wolgfellig dienst rychlich an u. g. und iro land und luten rychlich belhonen. Wo wir dann u. g. gedienen köndint, wöllind wir unß underthäniglich u. g. zuͦ gfallen gar nitt sparen. Datum Zurych, deß letsten tags imm brach.
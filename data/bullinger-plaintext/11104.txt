Si quid aliud possemus, puderet nos gratias et nihil quam gratias agere, cum tua in nos beneficia crebra et ampla postulent ut re praestemus, quicquid verbis promittere possumus. Sed quando animo nostro multo angustiores contigerunt facultates, id agimus, ne nihil agamus, quod omnes agunt; tametsi aliquanto sincerius nimirum gratiam habemus quantam possumus maximam ob singularem humanitatem, quam erga nos cum alias tum in digressu nostro exhibuisti. Iter habuimus Bernam usque amoenum satis, nisi quod tui interdum desiderium, hominis nobis longe carissimi, male torquebat. Illi, quibus nos literis amice scriptis commendasti, nos plus quam humanissime tractaverunt: cujus benignitatis magnam partem tibi referimus acceptam; qui non satis habuisti, ut nos ipse humaniter tractares, nisi etiam efficeres ut idem in nos ab aliis fieret. Quanta haec tua sit humanitas, agnoscimus; nosque propterea tuos esse totos fatemur, dum nostri esse poterimus. Quod hic tuis promeritis rependamus nihil est: quae in Anglia habemus, omnia tam tua esse puta quam quae sunt maxime tua. D. Leonem Judam, D. Pellicanum, illudque Helvetiae, imo totius orbis, eximium decus, Theodorum Bibliandrum, nostris verbis diligenter salutare non gravaberis speramus; quorum humanitatem pariter et raram eruditionem ita suspicimus, ut nobis excidero nunquam simus passuri. Vale, nobis multis nominibus carissime D. Bullingere. Eruditissimo viro suoque observando praeceptori, D. Henrico Bullingero, dentur has literas.
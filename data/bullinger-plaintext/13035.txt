Nicolaus Artopoeus Balingius Heinrycho Bullingero, viro doctissimo, S. D. Nihil erat in pręsentia, quod ad te scriberem, vir eruditissime. Dominus Iodocus noster offitio fungetur epistolę. Is, ut se tota res habeat nostra, cummulatissime commemorabit. Quem, quęso, ne diutius retineatis! Id, crede mihi, postulat nostrę ecclesiae status. Ceu facile, ut es vir solers, ex ipsius tum sermone tum colloquio deprehendes. Impacatior est nostra ecclesia, quam ipsemet fortasse arbitretur, neque animus deest nostris adversariis ad provehendum suum institutum, sed vires. Fac, quaeso, [u]t hac de re aliquid ex eo audias. Miraberis, scio, supra mo[d]um! Cęterum quod librum tuum attinet, de mea fide nihil prorsus [du]bites! Faciam, quod iussisti. Ita et tu et dominus me amet. [E]ius fui semper ingenii atque hodie sum. Optimo maximo [s]it gratia, ut fidem praestitam frangere nunquam didice[r]im! Vale, vir candidissime, et Balingium tuum amare, obsecro, nunquam cesses. Dominum Pellicanum et Ammianum meis verbis, rogo, plurimum salutes. Totus tuus Baling. Bernę, undecima Augusti. D. Heinrycho Bullingero, viro apprime docto reique theologicę peritissimo.
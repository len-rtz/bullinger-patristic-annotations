Ersamer, wolgelerter, besonders günstiger, lieber her und gethruwer veter, üch sygent unser gantz guͦtwillige dienst und alles guͦtz zuͦvor. Wie dann ir üch von unsers verwandten wegen bemuͤyt, daruß wir ein ware früntschafft erkent (hierumb wir üch zuͦ dem früntlichesten bedangken), abermaln flyssig pitende, gegen uns und den unsern inn früntlichen wollen zuͦ verharren und jetz unsern vetern in straff ze halten, alls ob er üwer were, und den,  zuͦ er kompt, ouch also gegen im ze thuͦn, von unser wegen früntlich ersuͦchen. Und zum beldest es mir, Uͦlrich, geschigkt mag sin, wirt ich mich hinüber verfuͤgen und deß lons halb, wenn ich in darumb vernuͤgen werde, mit im gesprech halten, megend ir in berichten. Solichs und alles guͦtz wir üch zu vergellten altzit gantz bereit sin. Und wie vor wellent altzit gegen uns ein guͦter Schodoler, so wellent wir hinwiderumb gegen üch und den üwern ein guͦter Bulliger sin. Damit got wol bevolchen, üwer familie uns zuͦ begrüßen uns ein fröud ist. Datum Joannis Evangeliste anno 1546. Üwer gantz guͦtwillige diener und früntliche veter Meinrad und Uͦlrich Schodoler ze B[remgarten]. Dem ersamen, wolgelerten hern Heinrich Bulligern, unserm besondern, lieben hern und gethrüwen vetern.
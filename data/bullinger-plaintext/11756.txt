S. Hactenus expectavi responsum ad ultimas meas, sed frustra. Et postquam ne nunc quidem earum meministi, video, quod dicere solemus, et tacere respondere esse. Duo vero sunt, quę a scribendo me cessare fecerunt: Unum, quod tuas expectavi, alterum, quod nemo Tigurinus iamdiutius occurrit; nam d. Vadiani literas iampridem remittere volui. De Alcorano vero te plura nosse credo quam meipsum, etsi Oporinus vicinus est. Existimavi praeterea ex Gastio te hactenus cognovisse omnia, qui heri mihi dixit Alcoranum tandem esse redditum, hac conditione tamen, ne quem vendat in urbe. Ineptus sum, quod, dum video, quę agantur, non tamen intelligere possum, cur agantur, etiamsi sunt manifestissima omnia, hoc est, et principium et finis. Si dominus vitam daturus est, expectabo, quid turbarum sit ab ista ęditione exoriturum. Si nullę erunt, ridebo. Sin aliter, admirabor tunc demum oculos prudentium in futurum tam acute prospicientes. Pasquillum, quem misisti, ante septimanas aliquot vidi beneficio domini de Rischach, quamvis in tuo quędam adiecta videam, ut civitates aliquot et Helvetios. Admirabar ingenium authoris, quisquis sit. In animo erat mittere ipsum ad te (nam in hoc descripseram), nisi tabellionum inopia fuisset. Dęmonium autem, de quo scribis, non dissimile est Carolostad[ii] dęmonii; nam quę fecerat, non erant simulata, sed vera. Hęc antea nunquam audivi, quamobrem, quid sit, penitus ignoro. Dominus novit; is nos tueatur ab huiusmodi et aliis malis. Ago vero tibi gratias ingentes, quod me illorum fecisti participem. Ferdinandi nomen propemodum horreo, quod Germanię vir est tam infestus et forsitan nobis tandem omnibus. Cęsaris titulus auditur subinde, Carolus vero nusquam adparet. Germanis Inferioribus nemo persuadet ipsum vivere. Antwerpię decollatus est, qui dixerat in ea se fuisse navi, in qua cęsar perierit. Postquam autem iam sępius repetitum est venturum eum ad comitia Nurenbergensia, nunc dicitur non venturus, sed esse in parandis armis contra Gallum. Suspicionem de morte illa non possunt non facere, et tamen non adparet ratio, quurnam obitum adeo diu vellent latitare. Equidem neque nego neque adsero hic quidpiam. Utinam, sive vivat sive defunctus sit, dominus verbum suum promoveat. Episcopus Coloniensis evangelium vult sanum, sacramenta sana, scortationem suorum sacerdotum eiectam. Concionatur ideo Bucerus diebus dominicis et ter in septimana, reliquis diebus praelegit canonicis et Latine intelligentibus priorem epistolam Pauli ad Corinthios. Id ubi ad tempus factum fuerit, vicariis relictis ad alias civitates frequentiores ibit. Populus est valde rudis, quamvis dubium non sit, quin Christus illic quosdam habeat discipulos. Episcopus Monasteriensis pios et doctos viros conquirit undique, qui se suosque doceant evangelium Christi. Nullis sumptibus parcere narratur. De Mindensi et Padelbornensi, qui Coloniensi subiecti sunt, antea nosti. Spectaculum miserum in oculos incurrit per Germaniam: Milites ex Ungaria redeuntes in itinere, quocunque exeas, deficiente spiritu concidunt. Coloniensis misit equites 270; redierunt quindecim. E quibus filius comitis de Oberstein, vexillifer, comitatus meretricula Nurenbergensi intra Francfordiam et patriam extinctus est, postquam putavit se iam omnia mala evasisse. Ita numerus dictus ad 14 devenit. Iuliacensis dux exercitum habet ex suis, Geldriis, Saxonibus et Danis collectum. Bombardis adhuc mense decembri pulsavit Marcodurum, ut strepitus auditus sit Bonnę, ubi evangelium primo praedicari coeptum est. Intercedunt pro obtinenda pace Coloniensis et Hessus, sed hactenus plane frustra; dixit enim Coloniensis ad Bucerum coram nihil spei usquam adparere. Addam et illud ex Pannonia: Ubi Ferdinandus filiam elocavit filio regis Sarmatę, postulavit a suis ter centena millia aureorum pro dote petiitque, ut alant sibi gynecęum perpetuo et limites ditionis suę a Turcicis incursionibus propriis sumptibus tueantur. Ecce regem. Hęc, praeter postremum, in literis his adiectis continentur paulo pluribus, quas, quęso, ad Blaurerum dimittas. Vale cum tuis in Christo. Salutabis Theodorum et Pellicanum. Concedat dominus, ut in opere domini laboretis omnes salubriter. Basileae, raptim, 17. ianuarii anno 1543. Os. Myconius tuus. D. Heinricho Bullingero, in domino suo venerando.
Gratiam et pacem a domino. Hac die denuo monemur a Miconio, monentur et primates nostri a primis urbis Basiliensis cesarem Mediolanensi arce hiematurum dissipato exercitu per totam Italiam ad lacum Cumanum et Bellinzonam usque. Quo potissimum freti Immontani vos urgent pro veritate ex edicto eluenda. Quod si impetrarint, maiora in nos sint attentaturi. Proinde eliminato ex Helvetia evangelio imperii civitates facile sit papismo restituturus. Hinc consultum videtur Basiliensibus, quatenus cum civitatibus et inter nos maxime conveniret, qui civitate iuncti fuimus. Nec nobis defuturum Gallum - cui tamen parum fido -, quod suum habeat cum christianis civitatibus colloquium. Fama item apud nos publica est Immontanos a Gallo defecisse. Sed missa sint haec. Tu cogita, et communica, quibus debes. Legatus ille noster Franciscus Nägeli talis est, cui omnia tutissime credere poteris. Quem velim non sinas abire insalutatum. Pius est et auctoritatem habet apud nos. Quantumvis iuvenis sit, constans tamen est et virum agit. Si quae tu nova habes, communica. Aliud nihil habeo. Vale. Nocte intempesta, 15. novembris. Scribe, num acceperis et tuas et meas literas. Tuum minimum nummisma. An Meister Heinrich Bullinger, prędicanten ze Zürich, sinem günstigen herren und bruͤder.
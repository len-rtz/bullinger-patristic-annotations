Gratiam et pacem. Quae scripturus eram, Conrado Clausero nuncianda credidi, quem et unice tibi commendo. Innumera ille de te refert benefitia. Quae si in illum pro humanitate tua conferre perrexeris, et a deo et a sanctis omnibus laudem consequeris maximam. Adulescens enim optimae spei esse videtur. Commentationes in Ioannem accepi. Pro iis ago gratias. Literas tuas anxie expecto. Nihil enim longo iam tempore scribis. Qui fiat, nescio. Mentem tuam a nobis alienatam esse dubitare non audeo. Certe inter primos in amicorum albo te colo. Quocirca amantem amare pergito et valeto. 21. septembris 1533. Heinrychus tuus. Clarissimo viro d. Osvaldo Myconio Basileiensis ecclesiae antistiti vigilantissimo, symmistae longe charissimo.
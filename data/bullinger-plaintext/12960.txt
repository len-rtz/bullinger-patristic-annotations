S. Utinam lavatio tibi prosit ad sanitatem corporis, ut diu queas prodesse ecclesię domini! Ignoravi, quod lavisti, donec apud m. Chuͦnhardum conquestus, quod nihil scriberes, audiebam abiisse te una cum Pellicano nescio quo, ut lavares. Interea nanque tot stupenda sunt ultro citroque narrata, ut te valde desiderarim ut cuius literę semper hactenus me confirmarunt magis quam aliorum. Hallerus scribit et mihi vehementer deploranda de suis, et nuperrime frater eius, quod viveret et doceret Christum Augustę vehementer periculose. Dixisse enim capitaneum illic summum: „Iuvenis iste concionatur seditiose, quamobrem tollendus est!“ Cur igitur non revocatis in tempore, priusquam damnum accipiat? Revocandus est omnino, nisi magistratus velit eum tueri; id quod tamen adeo procul abest ut fiat, quam prope est, ut omnia restituat papistica. O misera Augusta! O misera Suevia! Sed et o miseros nos, si cęsar perrexerit, ut coepit! Quamvis sperem prius periturum, quam contra nos eat aut ire possit. Aliquoties hic graviter offendo. Quamquam enim dubium esse non potest, quin dominus ecclesiam sit protecturus, tamen dum cursum video felicitatis cęsareanę (tametsi revera sit infelicitas), quid in animo habeat deus, hęsitare soleo. Vel enim ob ingratitudinem nostram verbum suum ablaturus est ut ab indignis, vel per idem iam collegit, qui sunt eius, vel non vult, ut armis hic  aliquid transigatur, ne gloria eius tribuatur hominibus, vel verbum misericorditer datum ei, qui pręsunt, non recte dispensant. Age vero, quicquid sit, faciat, quod bonum est coram ipso! Tempora etenim sunt talia, ut homo iudicare de eis nequeat. Itaque, dum consilia domini nescimus, opus est, ut ab eo pendeamus toti et precemur fideliter et iugiter, ne nos derelinquat, et ambulemus in viis eius et inprimis timeamus eum. Ita si fecerimus, nemo vel corporibus pereuntibus nocebit animabus nostris. De Dryandro velim scias virum esse multo integerrimum, sed interim quoque liberrimum in dicendo et scribendo. Scripsit quędam de quodam profecto vere, id quod dicerem te experturum, nisi nobis quam tibi propius viveret. Habet is multa bona, quapropter ipsum diligo. Habet deinde nescio qualem astum (mihi videtur imprudentem), propter quem vilior mihi redditur in dies. Coniecit se illa imprudenti astutia in ingens dedecus et coniecisset in maius, nisi christiane magis quam iuridice voluissent quidam agere contra ipsum, quamvis, nisi recte contra eat, fieri potest, ut adhuc se sit immersurus multis malis ut velle se Basileam nunquam vidisse posset. Adversus istum si liberius scripsit ad te Dryander, ob hanc causam factum scias, ne blanda specie tibi posset illudere vel per alium. Nam et Hoppero sic evenit; qua de re non semel apud me multa conquestus sum. Hunc enim diligo et veneror ob doctrinam et pietatem, qualem ego in vita erga me nunquam sum expertus! Proxime, dum hic erat, talem se exhibuit uxore non tam consentiente quam impellente, ut eorum non queam oblivisci, quoad vixero. Dominus ei benedicat coniugio et tueatur et protegat. Hoc ex animo opto et marito et uxori multo piisimę, quorum memoria apud me erit ęterna in domino. Velim, ut eis ex me et uxore multa bona dicas et Dryandrum de acerbitate habeas excusatum. Nova nimium certa! Captus est elector et cum eo Ernestus Brunschvicensis! Ab huserno vulneratus cuspide per sinistram maxillam  adacta. Filii omnes tres salvi sunt, Gothę nunc exercitum colligentes, ubi iam 30000 fere, ad minus 26 millia hominum concurrerunt. Witenbergam omnibus viribus oppugnat cęsar. Tertio iam repulsus grandi suorum iactura. Certum id est. Aqua oppidum perlabens ab hostibus intercepta est. Anguntur obsessi ad extremum, prius tamen morituri honeste et pro gloria Christi alacriter  quam se daturi turpiter aut pro nomine cęsaris victuri dolenter. Certum est etiam de rege Danię urbibusque maritimis, quod magnis praesidiis iunctis Witenbergam properent. Magdeburgi copię similiter his accedunt. Brema omni obsidione liberata est. Landgravius certo colligit exercitum, id quod tu quoque scripsisti. Dicunt iam esse in itinere contra episcopos aliquos et Wirtzburgensem vocasse suam nobilitatem et totam ditionem excitasse. Erbio redeunti ex Spira plures occurrerunt milites quadringentis, qui omnes petebant landgravium. De liberato electore toties accepi et tam certo adhuc heri, ut mirer, undenam diversitas illa sermonum oriatur. Vale in domino cum domo tua cumque fratribus omnibus. Basileae, in die Urbani anno 1547. Tuus Os. Myco. D. Heinricho Bullingero doctissimo piissimoque, ministro Christi fidelissimo, fratri ac domino in domino venerando suo. Ti[guri].
S. in domino, mi charissime Bullingere. Legi unum et alterum folium tuae responsionis contra Lutheri fanaticum et mendacem libellum, et summe probantur omnia. Benigne tractas hominem crudelem, quem nunquam cicurem aut mansuetum reddes etiam blandissimis verbis adhibitis. Habebit suum iudicem. Hoc autem scio, quod Lutherani trepident. Scripsit enim d. Alexander Alesius, Lipsensis theologus, doctus et pius vir, cuius commentaria in Psalterum domi meę habeo, ad me hęc verba: „Audivimus hic Bullingerum adornare scriptum contra Lutherum; hic forsan faciet novos tumultus et impediet successum evangelii. Et versabimur iam in summo periculo ac discrimine, quantum apparet ex literis pontificis et minis caesaris.“ Hęc ille. Libellos duos Oecolampadii mitto. Choclei libellus non extat apud nos. Si opus habes, emam in nundinis Francofordanis. Vale in domino. Lepusculum admonebo, ne quid novi incendii suscitet, ne Grynęi nomen celebre hiis scriptis ignobile reddat. Quid ad me scripserit Gilbertus, hic habes. Vale iterum atque iterum diu salvus ecclesiis nostris, quę a lupo crudelissimo devastantur. Basileę, 28. februarii 1545. Theodoro nostro has literas legendas prębe, ut tandem aliquid Gilberto nostro scribat. Est enim bonus vir et evangelio addictissimus, licet adhuc papisticis ceremoniis alligatus sit propter commodum et lucellum; attamen bene docet iuventutem, et quicquid usquam editur divulgaturque, coemit et legit. Tuus Gastius ex animo. D. Heinrycho Bullingero, Tigurinae ecclesiae vigilantissimo pastori, etc. Zuͦ Zurich.
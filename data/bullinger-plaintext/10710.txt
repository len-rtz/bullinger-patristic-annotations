S. Cum pridie a Basilea domum rediissem, non ita multum post literę a Luthero adferuntur, quarum exemplum mitto. Rescripsimus proprio nuntio, ut diem conventus condiceret et locum, et tamen non videri facile commodum nostris ante vernum tempus. Respondimus et vestros ad concordiam similiter spectare neque detractare admodum conventum. Iccirco, mi Bullingere, da operam, ne occasioni huic defuerimus. Scimus, quam imbecillia omnia non minus hic quam vobiscum, etsi fortassis aliqua ex parte nos praestare videmur. Deus autor pacis est. Deinde collapsa est autoritas ministrorum, quo pacto restituenda via certa est, qua de in conventu illo tractabitur. Sed et studia intercidere; quantulum enim est prae mole negociorum, quod ingeniorum apud vos alitur. Unde pestilentia per pagos grassante et abripiente aliquos ex illis locos vacantes implebitis? Sex alitis, sexaginta nondum essent iustus numerus. Tam rarus est, qui ad functionem ecclesiasticam animam apponit. Mundus adolescentiori ętati adlubescit. Quare oro, mi Bullingere, fac, salutarem et pacificum episcopum te praebeas, et instiga animis pacis studia, quę apud multos nimium refrixerunt. Secta dissectaque sunt omnia, cum sit unicus Christus anchora spei praedicandus ab omnibus. Salvere iubeo fratres, et dominis senatoribus piis nos commenda. Argen[torati], 9. novembris. V. Capito. Opus est, ut et nos conveniamus, qua in re tua sit cura. Toties nos sumptum et tempus perdidimus communis salutis causa; non pigeat et vos aliquid iustum molestię pro redintegrandis ecclesiis. Rescribe, obsecro, et quidem cito; nam oportet, ut et nos apparati simus, nisi velles ut alienus a consortio ecclesiarum aliarum haberi, quod scio te non velle. Henrico Bullingero, ecclesiastę Tigurino tanquam fratri in domino observando.
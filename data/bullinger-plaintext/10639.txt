S. Quod etiam mysteria, ut ita vocem, tua talia non vis esse mihi, intelligo animum tuum erga me. Gaudeo, ut magis nequeam. Dolet deinde tot esse ubique terrores, verum deus ut hactenus tuebitur suos, atque id est, unde dolor omnis absumitur. Duo vero sunt, quę scribere cogor ob temporis angustiam, unum de Erasmo, alterum de Blattero meo. Ecclesiastes Erasmi, qui clam, nondum quidem perfectus ad me venit, inter caetera sic habet post commendationem sacerdotii novi testamenti tandem ex collatione sacerdotii Aaronis et filiorum eius: "Quanta vero dignitas decet novi testamenti ministros, qui quotidie immolant illam coelestem hostiam angelicis quoque spiritibus adorandam, qui contrectant manibus carnem agni immaculati?" Non videtur permittendum, ut tale quidpiam in urbe christiana imprimatur. Fac sciam sententiam tuam. Blatterum autem novum impressorem tibi commendatum volo, ut si quid possis illi mox praeter offensionem Froschoweri commodare, ne detrectes. Quae scribis, chara sunt atque adeo vendibilia. Potes igitur promovere tuis scriptis illius usum. Quod breviter dico, ne videar non confidere tibi. Spero aliquid esse, quo subveniatur huic. Tua tibi remitto. Vale per Christum. Basileę, 24. iunii anno 1535. Os. Myc. tuus. Domino Heinricho Bullingero, pręsidi verbi apud Tigurinos primo, suo inprimis charo.
Salus et pax Christi. O deus, quantum exhilerasti me literis tuis ob felicissima ista nuntia de sopita contentione inter fratres Bernenses et extincto Arianismi incendio optimoque illo in Anglia successu. Domino sint perpetuae gratiae, quod semper adstet nobis! Miraris autem, cur ego ad te nihil. Sed quid fingam, mi frater, si veri nihil sit prae manibus? Non sum tam natus ad fingendum. Patienter feras itaque silentium, donec aliqua sit scribendi occasio, quam nunc ex Augusta et Argentorato expecto. Unum hoc iam volo, ut, si possis, impedias Claudium illum Sabaudum, ne ad nos veniat aut alias ecclesias de nostris; non enim efficiet quicquam, nisi quod in memoriam revocabit priora, ut credam minus profuturum illius ad nostros adventum. Si viatico opus est illi, numera dimidium aureum, quem ego restituam. HÄ™c tumultuanter; nam Basiliensis contionator Wolfgangus apud nos est, quocum cogor tempus absumere. De aliis proxime. Vale diutissime cum tota familia et bonis omnibus. 19. iunii 1537. Tuus Io. Zwick. Vigilantissimo Christi ministro d. Hainricho Bullingero, et domino et fratri suo studiosissime colendo.
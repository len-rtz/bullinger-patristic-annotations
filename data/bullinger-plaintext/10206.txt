Salus et pax Christi. Quo in statu sint res vestrae, velim uno saltem verbo hoc nuntio ad me perscribas. Sunt enim, qui tristia dicant de republica vestra. De nostra per gratiam dei omnia salva sunt. Electus est nobis exoptatissimus consul, quem speramus omnes manus adhibiturum in omnibus gloriam dei spectantibus. Populus nunquam fuit tam concors et verbo dei addictus, etiamsi de hostibus recipias. Mitto ad te, quę nuper in singulis tribubus perlecta sunt, senatus autoritate. Sed vide, ne quis resciscat te uno et Pellicano, patre meo, excepto. Intelligetis hinc et constantiam et concordiam nostram, quam omnipotens confirmet et diuturnam faciat spiritu suo. Amen. Habeo, qui clam descripserunt hoc senatus consultum. Itaque fidei tuę concreditum volo, idque ea lege, ut per hunc tabellionem remittas. Multi nobilium, ut vocant, Uberlingae congregati sunt. Quid agunt nescio, sed suspicor tumultuantes adversus dominum et Christum eius. Caesar illis non satisfecit. Nunc proximum est, ut alio confugiant, modo non ad deum. Scribitur ad me Nürenbergenses elevationem panis dominici abrogasse ęditoque libro contestari abominationem esse hunc morem. Certe universę ecclesiae applaudendum est Christum tam strenuos suae cęnae habere patronos. Ambrosius noster non potest sese extricare Ysne, ut tandem redeat ad nos. Ego interim anxie premor super vires meas, siquidem non sum neque eius ingenii neque diligentiae, qui huic muneri possim facere satis. Ergo ora dominum pro me semper cum charissimo patre meo Pellicano. Frater meus, qui te unice amat, psalterium tibi dono mittit iussitque innumeras salutes tibi adscribere. Vale cum tota domo tua. Valeat et tota domus Pellicani, Leonis, Corolstadii [!], Theodori, Steyneri et bonorum omnium. 13. ianuarii 1533, Constantiae. Tuus Io. Zwick. Vere docto et pio verbi dei ministro Hainrico Bullingero, pastori ecclesiae Tigurinę, fratri imprimis observando.
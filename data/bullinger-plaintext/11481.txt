Salutem in Christo, communi servatore nostro. Accepi, frater charissime, a pistore illo, quas ad cessatorem, hoc est Gervasium tuum, misisti literas. Quibus acceptis Fagio, Isnensi episcopo michi christiana familiaritate iunctissimo, mox scripsi, quidque illius opera sub praelo cuderetur, rimatus sum. Is michi in hec verba respondit: „Biblia Hebraica nulla excudo“ (illius verba refero), „sed Perusch R.D.K. in Psalmos cum Libro Radicum“ etc. Addidit praeterea: „Helias Levite ad me venit ante 14 dies, verum sane Hebreę linguae admodum peritus et cum hoc mire humanus, facilis et ad omnia paratissimus, cuius opera nimirum michi multum proderit. Attulit secum egregios libros, quos ego modo ad prelum paro“ etc. Tantum P[aulus] Fagius. Quare, mi Bulligere, si ego hac in parte tibi morem gerere possum apud hominem Fagium plane meum tuorumque studiorum conatus iuvare, presto sum, quem ut veterem amicum habes Gervasium ad vota tua paratissimum. Ego cum familia valeo optime per dominum. Ex nostris nemo Vormatiam abiit, quia nemo vocatus; quę vero illic agantur, te minime latere puto. Mitto tamen velut auctarii vice, quę hisce diebus ad me Frechtus scripsit, cuius verba sunt, quę hic inserta habes: „Novembris die 22. cesaris legatus a Granvell Vormatiam venit. Convocavit utrasque partes, vicem caesaris egit in sedili presidens. Latine unicuique pro more dato titulo, nomine et vice caesaris congregatis ex cesare salutem est precatus et mox credentiales literas, deinde mandatum cesareum in eius personam datum prelegi iussit. Post hoc orationem habuit satis luculentam, pathetice exhortatus ad concordiam, protestatus se in futura actione summa acturum fide et integritate. Dixit autem in oratione de disertis verbis: 'Latius serpit virus, et fides suis debilitata malis nichil iam quam ultima suspiria ducit.' 26. autem 4 presidentes utramque convocarunt partes et ex decreto Hagnoico quandam prescripserunt formam future actionis, quam hic habes. Ab utraque parte 11 erunt suffragia in colloquio. Est isthic episcopus Aquileianus, qui hisce diebus ad se Calvinum vocavit et tam amice cum [eo] est collocutus, ut quis iuraret eum iam factum Lutheranum. Laudavit summopere Calvini librum, cui Institutionem fecit titulum, quasi istum librum debeant omnes papistę et Lutherani tanquam amicabile et certum concordie medium recipere et probare. Prodigiosa nomina Nausea, Mezentius, Cocleus et Pelargus, de quibus lusit quidam: 'Nomina sunt ipso pene timenda sono.' Incipiunt mitescere, in primis Pelargus, qui nuper apud suos Dominicastros dixisse fertur isto octiduo se, antequam Vormatiam venerit, in alia fuisse sententia contra Lutheranos, utpute ut cum illis nichil esse tentandum pro concordia medii, sed iam videre se mediam viam tenendam esse, quę est Lutheranis omnia condonanda esse pro bono pacis preter utranque speciem et sacerdotum connubium. Nova stella orta est Vormatię; nam a prandio coruscans stella et, ut alii volunt et interpretantur, cometa est visus; forte scoti et caeci illuminabuntur et mutabuntur regna antichristi.“ 5. decembris reddidit idem Frechtus literas, quarum hec sunt capita: „Mira res est principio coram 4 praesidentibus ore, deinde coram Granvella calamo adversarios colloquium non detrectasse, sed illud, ut prae se ferebant, ardentibus votis postulasse, inde autem a 27. novembris usque in hunc diem quid consultent, deliberent, cogant, figant refigantque, postquam nostri confessionem et apologiam Germanice et Latine obtulerunt 4 presidentibus. Advenit hisce diebus alius quidam legatus apostolicus, Mutinensis; qui quid ex Italia novi attulerit, adhuc incertum est, nisi quod nostri coniitiunt Romanos Romanice processuros, hoc est primum a nobis deditionem postulaturos, Germanice: das wir unß auff gnad und ungnad ergebend. Sed nos in domino Germanice procedemus ingenueque protestabimur per nos non stetisse, quo minus in colloquio egerimus quam liberrime. Itaque expectandum est nobis, quid nam et quale responsum daturi sint nobis adversarii, qui, ut subolet nobis, nichil intentatum relinquent, ut quesito colore declinent liberum colloquium. Forte scriptis, non ore procedere cupient. Vides, mi frater, satanę astutias et varias formas. Philippus Melancton conposuit de hac re dialogum, quod tibi soli scribo“ (omnia sunt verba Frechti), „quem dabit, ubi per otium licet, in quo 4 persone erunt referentes 4 iudicia et sententias, que in isto conventu possunt regnare. De Eccio quidam mussitant, quod a Maguntia Vormatiam vocarit elegans scortillum, quo Moguntinensis quidam canonicus eum donarit. Nostri legati audierunt hoc verum esse ex ore famuli legati ducis Heinrichi Myßnensis et Saxonis etc., qui in eodem hospitio, quo Thais ista cum satellite Ecciano versata est, extitit“ etc. Scribit item Frechtus: „Hodie, Nicolai scilicet die, Nicolaici episcopi cum suis solennem missam de spiritu canent, ut contra sanctum spiritum agant et tandem colloquium forte post dies aliquos incipiant. Philippus Melancthon, constantissimus et doctissimus Christi miles, dicebat michi roganti, quando nam aliquid Lutherus ederet, Lutherum scribere de restitutione, quem librum speraret sibi ex Wittenberga huc mittendum. Petit autem a papistis Lutherus, ut in primis ecclesię Christi veram doctrinam et oeconomiam restituant, deinde effusum piorum sanguinem, postremo bona ecclesię. Ubi nactus huius libri copiam fuero, videbo, ut et vos habeatis. Nos expectamus, quando nam tandem adversarii velint post tot praeambula colloquium ordiri.“ Tantum ex Frechti literis. Legati Ulmensium, qui sunt Vormatie, nostro senatui scribunt papistas inter se non usque adeo bene constare. Magna dissidia inter illos sunt. Nostri in domino arctissime conveniunt ne se iota condonaturos adversariis. Caesar supra modum sęvit adversus evangelium; in Brabantia sevitiam et thyrannidem eius publico edicto testatur. Interim simulat nobiscum se velle inire pectus[?] Herodianum etc. Dum hec scribo, audio colloquium inchoatum, sed a Frechto nichil dum certi habeo. Expecto in diem, quid porro actum sit. Forte et tibi hec nota sunt. Vale in domino una cum sancta familia tua. Saluta nomine meo Leonem Iude et reliquos fratres omnes de me bene meritos. Datum Meminge, 14. decembris 1540. Tuus Gervasius Schuͦler. Domino et charissimo meo fratri Heynricho Bullingero. Ordo colloquii: Vicesima sexta novembris a prandio hora tercia ad prętorium a presidentibus convocatę sunt partes absente domino a Granvel, et propositi sunt articuli, in quibus futuri comprehensa colloquii forma: 1. Ut electores et reliqui imperii ordines ad hoc ordinati colloquium singuli unum, duos aut tres deputent, a quibus hęc controversia discutiatur, ita tamen, ut cuiusvis status deputatis non sit tributum nisi unius vocis suffragium et ut disputandi nominatim iam deputentur. 2. Ut regię maiestatis legati ad hoc colloquium admittantur, ita tamen, ut ęqualitas in suffragiis servetur et in reliquis potestatibus imperii, si id petatur a quoquam, adesse colloquio liberum sit. 3. Quoniam in Hagnoico conventu certus personarum numerus et certus agendi modus pręscriptus, et iuxta quem institui debeat hoc colloquium, decreverunt ab illo non decedere. 4. Quandoquidem colloquium non debet esse obligatorium et decisivum, statuerunt, ut per suffragiorum maiorem partem hic nihil debeat determinate concludi, sed personarum suffragiis certo numero ad hoc esse utendum, ut sciatur, ad quos pertineat, et ut certi quicquam possit ad cęsarem referri. 5. Quod attinet ad legatos regis, statuerunt illos oratori cęsaris, domino a Granvella, coniungendos ita, ut cum illo unius tantum vocis suffragium habeant. 6. Ut pari numero utriusque partibus sint notarii, sed ut illi iam denominentur. Item, ut cuilibet parti non nisi duo sint et ut 4 illi notarii sacramento astringantur, ut omnia fideliter annotent, quatenus in acta certa et fide digna referri possint. Pręterea, ut actorum copias et exemplaria, si qui petant, modo non extra deputatorum numerum, exhibeant, et ut isti nemini acta huius colloquii patefaciant nisi suis magistratibus. Postremo, ut nihil publicetur, nisi donec cęsareae maiestati de conventis et actis huius colloquii facta sit relatio. 7. Quod ad ipsam causam pertinet, quatenus ambages vitentur, statuerunt, ut a protestantibus ordinibus certi articuli confessionis ipsorum exhibeantur, sed illi ita moderati, ut probabiles, ut acceptabiles esse possint, quatenus ad concordiam ęquis et commodis mediis veniri possit. Hos articulos adiecerunt pręsidentibus se cum domino a Granvella contulisse illique hunc agendi modum probari. Ad ista ab utraque parte deliberatur. Nostri petierunt ipsorum articulorum copiam, dein certam horam sequentis diei designari, qua ad pręsentes articulos respondeant. Ornatissimo viro Heynricho Bullingero, Tigurinę ecclesiae antistiti vigilantissimo, domino et fratri in Christo semper venerando.
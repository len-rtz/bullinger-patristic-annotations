S. Vere dico, putaram te aliquid mali concepisse de me, quia post literas ad te meas tam diu tacuisti. Verum proximis tuis satisfactum est abunde mihi. Quod bene speras de communi concordia, placet; nam animum eum indicas, quem ego semper in te esse novi. Ipsum servato una cum sententia, quam Vadianus ad se aliquando scriptam adprobat, qua statuis Christi ministris simultatibus et inde natis dissidiis non esse dandum locum, et recte in Helvetiis habebunt omnia. De Conhardo scias me hunc amare, placere mihi eius ingenium, placere studia, placere diligentiam et eam constantissimam; horas enim ordinatas ad certas lectiones non praetergreditur. Scio timorem domini habitare in corde ipsius. Dies non praeterit, in quo lectioni sacrę non vacet, et est probitas nativa in adulescente. Quod autem conquerimini de prodigalitate eius, ipse respondebit. Equidem non video insumere ipsum ultra modum quicquam. Postquam rediit ad me, vixit et egit sanctissime et, ut decet adulescentem studiosum, studiosissime. Quamobrem dignum puto, ut cui manus auxiliares non subtrahatis; nam laudem et utilitatem spero Tigurum ex eo habiturum olim non vulgarem. Ipsum igitur tibi commendo ut meum et vestrum omnium. Ut agat pędagogum, mihi non placet; discendum enim tali puto ingenio, quousque praeceptores adfuerint hac videlicet hominis ętate. Ea postquam pręterierit, agitote cum eo, quicquid fuerit libitum. Hactenus de Conhardo. De Norimbergensi illo si audisses Grynęum nostrum, partim risisses, partim stupuisses. Ingenium hominis circa literarum studia nemo satis potest laudare, circa vero studium suiipsius nemo satis detestari. Dominus tollat misericorditer, quę talia sunt in viris multo felicissime dotatis hodie; nam ecclesiis non admodum profuerunt hactenus. De uxore, quam duxit, nihil dico. Scribit Capito caesarem ad futurum ver fore in Germania cum exercitu Hispanico, Vincentiam item a pontifice Romano delectam ad habendum conciliabulum. Telum paratum contra nos certe. Principes nostri minime sunt hic negligentes. Dominus tueatur ecclesiam suam. De Bernensibus alias. Nunc enim per negocia pluribus agere non possum. Vale cum familia tua quam felicissime. Basileę, 11. novembris anno 37. Os. Myco. tuus. Bucerus rogarat me, dum simul adhuc essemus, ut Vadianus de actis Bernensibus certior fieret ex te. Quaeso igitur, si nihil misisti, mittas etc. Domino Heinricho Bullingero, doctissimo episcopo Tigurino, fratri in domino charissimo suo.
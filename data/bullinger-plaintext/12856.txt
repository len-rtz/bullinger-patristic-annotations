S. Literas tuas plenas studii et amoris erga nos tui gratissimo animo consobrinus et ego accepimus, hinc plane ut alias sepe intelligentes, quam tibi sint et publica nostra negocia et communis Christi caussa cordi. Multum speramus benignissimum patrem in celis in istis prorsum accisis nostris rebus clementer adfuturum tuaque opera tanquam electissimi organi sui ad certam nostram et reipublicę nostrę salutem feliciter usurum. O mi frater, age, fac! Christum pro nobis sedulis votis ardentissime interpella, ut ne quid indignum christianis hominibus designemus, sed pulchre ac perpetuo nobis constantes in hac urbe Constantia constemus. Multa certe videns ac audiens cunctus cohorresco! Interim tamen animus in speculam nonnullam assurgit fore credens, ut meliorem aliquando rerum nostrarum faciem videamus. Eam dominus suo spiritu in me multisque aliis sanctis Christi membris usque augeat et ad suum usque diem conservet. Non possum iis multa addere, quando charissimus affinis meus, Ulma nunc rediens, salutandus mihi est; a quo quicquid didicero, diligenter posthac ad te perscribam. Si Froschovero vestro integrum non est Institutionem tuam excudere, non dubito, quin vel Augustę vel Basileę sit qui istuc et possit et facturus sit libentissime. Chronica, de quibus scribis, magna diligentia elaborata maximo desiderio expectamus. Germanus frater meus ob infirmiorem valetudinem diebus aliquot non prodiit. Iubet autem te cum optimo consobrino meo Zviccio plurimum in domino salvere. Caesarem affirmant, qui viderunt, vegeto optimeque habito corpore esse. Quę de principe Christophoro et Gallo scribis, novę tragoedie initia esse omnes existimant. Galli ad vos magnifica legatio, ubi venerit, non dubito, quin nos quam primum certiores sis facturus. Schönerum afflictum vereque miserandum senem tibi commendo, utque aliquando de Augustanorum suorum rebus nonnihil illi exponas, vehementer etiam atque etiam te rogo. Petiit hoc a me proximis literis, sed nihil plane possum. Salveat tua domus, cui dominus benigne benedicat. Salveant omnes amici ac fratres, administri tui in domino. Cupimus hic omnium vestrum orationibus communi servatori Christo accuratissime ac semper commendari. 12. februarii.
Gratiam et pacem a domino per Iesum, servatorem nostrum. Venerande frater, accepi proximis, quas ad me 25. semptembris scripsisti, litteris animum tuum erga me et totam meam familiam propensissimum; pro quo gratias ago deo meo, qui me in huiusmodi anxietatibus nusquam dereliquit, deinde tibi, non quas debeo, sed quas pro hac vice possum, gratias habeo, qui michi, benevolenti deo pro tibi data gratia, obedientiam tantam praestitisti, ut illi, qui tuo michi benevoluit ministerio, obsequeris. Dominus hic  Memminge exaudivit preces adflictę ecclesię suę. Apud te tuo ministerio supra modum me consolatus est. Quod uxorem et familiam attinet meam, omnia per deum bene habent. Ecclesia michi commissa in oratione assidua est expectans auxilium domini. Pontificii valde invident nobis hanc pendulam (quod hostium opinionem spectat) foelicitatem, qua per dominum in tantis rerum turbis fruimur. Unde est, quod omnes conatus huc conferant, ut nobis missaticam saltem nundinationem obtrudant. Nos illam totis viribus deprecamur. De reliquis ex presentium latore accipies meo ad illum relatu. Uxor mea precatur tibi tuęque familię omnem in domino foelicitatem gratiasque maximas agit tue in nos benefolentię. Recompensura, si quando fieri potest, hanc tuam in nos animi promptitudinem. Salutat te Funckius consul, Huldrichus medicus, doctor et mecenas noster, et fratrum symmistarum totus conventus, qui in officio ecclesię tuis lucubrationibus non parum gaudent se esse adiutos. Behut dich und die deynen der liebe gott, früntlicher, hertzlieber pruͦder. Laß dir mitt dißem meynem schreyben meyne treheren zuͦ hertzen gohn und bitt für die kirchen zu Memmingen und mich, deinen lieben pruͦder, etc. Datum Memmingę, prima octobris anno 1547. Tuus Gervasius, amicus ille inquam. Clarissimo meo et veteri amico et domino Heynricho Bullingero, Tygurinę ecclesię antistiti, etc.
Min ganntz willig diennst mitt erpietung aller eren bevor, erwirdiger, sonnders lieber herr unnd frundt. Uß jungst uwerm schriben, mir nechst verganngens sonntags zuͦkomen, han ich, wie der lanndtgraff mit dem keyser bericht unnd demnach erst im gefencklich uberantwurt, sampt fererem innhallt verstannden, usß dysem unnd andern vorergangnen henndlen ich nut anders dann die ware unbetruglich gerechtigkheyt gottes unnd unnserer sünden verdiente straaf erkhennen und abnemen mag. Dann so gott ge-recht (wie er dann inn der warheyt ist), khan ye die schuld nut syn, sonnder muͦß unnser allein sein; dann gott thuͦt nyemant unrecht! Was hilfftts, das man täglich von der buͦß unnd verzichung der sunden predigott unnd wir nut allein begangner lastern nut abstand, sonder erst sund uff sund one schaam unnd vorcht gottes ladend? Hättennd die Niniviter des propheten warnung allein (wie ir dann sechend, das wir thuͦnd) ghörtt, unnd nut die buͦß schnell hernach gfolgt, hatte ir verderben khum ettlich wenig tag verzohen; ja die warnung unnd predig wäre inen, wie denen zuͦ Tiro, Sidon, etc., zuͦ statten komen. Sol dann gott unnß, die sin wort nut nu ettlich tag, sonnder vil jar ghört, ymmer verschonen? Bsorg warlich, das kleyd der glichßnery möge unnsern schallck in die harr nutt vertecken. Dann so wir schon hierumb biblischer schrifftten dheyne hättend, gäb unnß doch die erfarung täglicher gschichten (one der Römern unnd anderer communen nyderlag unnd verderben) zuͦ erkhennen, das unnser unghorsam, zweyträchtig, stoltz, nydig und verachtlich wesen inn die harr nut bstan unnd blyben möchte. Dann zuͦ wellchen zyten (ich geschwyg yetz andrer sunden unnd lastern, als do sind eebruch, huͦry, fuͤllery, gottslesterer, glißner, schmeichler, wuͦcherer, etc.) hatt man so  unverschamptt, besonnder inn unnser eydtgnoschafftt, alle ding durch den unnersettlichen gytt unnd begird der myet unnd gaaben furgnomen unnd angericht? Welcher herr (er sye geistlich oder welltlich), ob er schon unnser erbfind, kumpt nut, so ers vorhin durch usteylen des gellts anricht, zuͦ verhör (die man sonst unnd noch vor wenig jarn mitt hunden oder zum minsten mitt hallenbarten zum land uß gyagt hätte)? Ich bsorg furwar, dyse andere wyche des byschoffs von Costentz werde unnsern kilchen wenig nutz schaffen! Dyß, lieber her und frund, schrib ich nut, als ob ich noch an unnserm heyl verzwyfellt oder damit mich, sampt allen guͦttwilligen, grad dem anticrist ergeben und dheynes trosts me hoffent sye, sonnder das ir hieby miner fursorg unnd guͦtten willen zum vatterland (wie man das vor schaden verhuͤtten unnd vor kunfftigem ubel bewaren und erhallten möchte) sechend. Schribs ouch nut, das ich uch, der dysen dingen mitt so groser sorg und arbeyt (yetz lange zyt unnd sonnder nach des türen helden und diener Cristi, her Zwinglis säliger gedächtnus, abscheyden), wie das uwer schriften unnd predigen gnuͦgsam anzöigen, obglegen, ettwas trosts oder schreckens inbillden wölle. Dann ich guͦter und ungezwyfellter hoffnung bin, das Cristus unnß yetz, diewyl wir unnß kheyner mentschlichen hilff me frolich getrösten, am allernächsten, unnd uß der gwallt und macht des anticrists, durch ettwann ein Gedionem oder inn ander weg eretten werde. Darzuͦ ich min lib, guͦt unnd bluͦtt, ja, so es der will gottes ist, gern mit andren, die, ob gott wyl, ire knuw dem Balam noch nut gebuckt, wagen unnd darstrecken wil. Dann minß verhoffens muͤssend dyse Balamspfaffen den dapffern hoptman Jesu noch (nut one ir gros verderben) finden unnd sechen! Amen. Dyß wöllen bester meynig von mir kleinfuͤgen, als es warlich beschicht, vermercken unnd uch further wie bißhar gegen mir und andren bewysen. Hiemit gott bevolchen! Datum mittwochen vor Margarethe anno 1547. Uwer gantz williger Pauli Schuͦler zuͦ Schwanden inn Glarus. Dem erwirdigen, wolgelerttenn hern Heinrichen Bullinger, predicannt der stadt Zürich, mynem insonnders lieben hern unnd guͦttenn frundt.
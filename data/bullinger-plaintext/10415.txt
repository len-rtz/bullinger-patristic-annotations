Gratia Christi tecum. Ego vero, praestantissime Bullingere, haudquaquam eiusmodi ulciscendi libidine feror, qualem tu mihi festivius et argutius quam verius affingis. Sed quod ipse tuo silentio praetexis, ego quoque iure meo, mihi crede, praetexuero. Quamquam enim maiore tu fructu, maiore claritate, non minore tamen occupatione et labore molestiaque ego quoque distringor ac pene frangor. Invideo propemodum tibi ac tui similibus frugiferum istum et felicissimum studiorum cursum, cuius subinde iucundissima et quibus unice capior specimina degusto. Tamen ferenda mihi mea sors et pergendum, quo vocat ille, cuius nutui nemo feliciter repugnant. Meras ego anxietates, meros dolores quotidie devoro, ut iniquissimus sis, si vel leviter succenseas, ubi tardius ad te scripsero. Certe felicitati vestrę istuc tribues, quod nihil vobis mea scriptione opus, qua indigent tam multę aliae Svevorum ecclesiae, quibus quantum dat dominus, diligenter invigilo. Schvenckfeldum utinam explodant tandem nostrae ecclesiae! Quandoquidem adeo nobis incommodat hoc profecto perniciosius quo subtilius. Mitto descriptum libellum, quem superioribus diebus ad Gervasium nostrum misit, cuius quamquam non est author Schvenckfeldus, supra modum tamen depraedicat atque optat suum esse - ita scribit ad Gervasium -, quippe cuius nunquam pudere ipsum opporteret. Mitto autem talem, qualem accepi. Multas olfacies mendas, facile nihilominus genuinam lectionem pro tua sagacitate divinabis. Quid apud nos dissipent martii isti rumores, haud ad te scripturus eram in tanta hominum vanitate et mendaciorum licentia. Verum quando Hessus heri nobilem adulescentem a Liecht huc ad senatum et me misit, visum est tibi praecipua illa, quę nosse forte iuvabit, communicare, sed non vulgari usus artificio, nempe ut de eadem, quod dicitur, fidelia duos parietes dealbarem pariter et te et charissimum sororium meum Heinrichum ab Ulmis demeriturus. Nam is eam epistolam, quam hocce nuncio vestro ad se dedi, tibi per eum ipsum transmittet. Tu me, ut facis, constanter ama ac dominum precare, ut christianorum principum conatus optime vertat. De nostro certe capite agitur deque totius Germanię libertate. Leges cruentos conatus et omnia truculentissima. Gratiam habeo quantum possum maximam pro data ad me parte commentariorum tuorum simul autem et Theodori, nostri, in quibus superiora vestra non ęquare tantum vos, sed vincere etiam lubentissime mihi persuadeo. De Sapido bene habet quod a te sum certior factus. Hunc nunquam egregium impostorem fuisse non obscuris argumentis colligo. Galli orator vide ut syncerus sit et ex animo, quę prae se fert, agat. Nusquam tuta fides, monstrosa parturiunt nonnulli. Tu vigila cum optimis ac vere venerabilibus tuis symmystis Leone, Pellicano, Theodoro, quibus me diligentissime commenda[bis]. Commendant se tibi uxor mea, soror, frater, fratria, patruelis cum Zvicciis ac cęteris sanctis fratribus. Filiolo, quem ex coniuge suscepisti, domini spiritum omnibus votis precamur, quo crescat et corroboretur tandemque optimum patrem optimus filius ingenio, eruditione, pietate reliquisque dotibus pulcherrimis nobis referat. Constantiae, 23. maii 1534. Tuus Ambrosius Blaurerus Clarissimo Tiguricensium episcopo Heinricho Bullingero, venerando suo et charissimo fratri.
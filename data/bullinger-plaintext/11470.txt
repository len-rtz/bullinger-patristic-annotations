S. Dominus Grynęus abiit magistratus consensu Wormaciam solus; Amorbachius debuerat descendere simul, verum certas ob causas tres septimanę sunt illi concessae, quibus finitis et ipse abibit, credo. Grynęus in mandatis habet, ut sit spectator, postquam ad conventum nostri non sint a foederatis aliisque vocati. Quodsi dicendi veniat occasio vel offeratur facultas, videat in primis, ut tueatur confessionem ab omnibus nobis hic una cum Argentinensibus scriptam et factam; in nova dogmata se haudquaquam intromittat. Cautionem hanc secum scribae manu subsignatam avexit. Quae scribo, ne quis dicat nos denuo a vobis defecisse. Nosti, quae capita, quae linguae sint ubique; cavere itaque his paucis volui, ne quid huius de nobis spargi posset. An vero senatus vester non posset eadem ratione unum aliquem dimittere? Sed adde: Res ea terrori futura esset adversariis et amiciciam principum civitatumque in immensum auctura. Quae duae causae apud me profecto magni sunt momenti. Vellem itaque te et consulem Vadianum esse apud Grynęum vel per iacturam bonorum meorum, quantulacunque hęc sunt. Utinam spiritus bonus vos excitet, ut consilio capto vos ambos vestri cum pace dimittant! Video, quis fructus inde promanaturus esset, etiamsi ne verbum quidem in publico loqui daretur. Verumtamen ex his cave me putes aliquid boni sperare de adversariis. Novi enim, quod, quae faciunt, ad sua defendenda pertinere ac ad nostra, imo ad ea, quę Christi sunt, destruenda. Sed hic est fructus, ad quem ego respicio: verae ecclesię concordia atque inde membrorum satanę terror. Scio, quam nostram concordiam formident, quam ex dissensione gaudeant ac erigantur. Age, dominus misericorditer (ut hactenus) nos foveat tueturque. Reliquum est: Scripsit Osiander Argentinam incendiarios captos a lantgravio in tormentis confessos papam auctorem esse tam horrendi mali et ingentem vim pecuniae in errones istos expendisse atque eius rei conscios esse episcopos quosdam Germanos. Pręterea mandatum regis est ad episcopos, ut concubinas adigant a sacerdotibus; se namque et fratrem nolle ferre amplius nomen lenonum, quod principes quidam et Lutherani iam saepius obiecerint. Cruciantur, discurrunt, consultant miseri sacerdotes, ut, si videres, cogereris vel misereri vel ridere. Fuit hic parochus Rhinfeldensis; habuit mandata tria, unum regis ad episcopos, alterum regis ad sacerdotes, tertium episcopi ad sacerdotes. Omnia sunt severiter scripta praeter mandatum episcopi; hoc enim blanditur fere ac rogat, ut obtemperent, ne qua mala suspicio apud re-gem et principes ab inobedientia oriatur et de se et de ipsis. Varie sunt interpretationes; interpretare tu quoque, quid putes subesse. Tandem creaturam nunc habemus novam; per manuum impositionem creata est, id quod Grynęo in idem consentiente pertinacissime denegatum est. Divina, quid sit. Eam formam nos iussi praescripsimus, aliter noluimus quicquam habere commercii cum doctoratu. Nunc manemus, quid futurum sit; non enim sine causa hunc doctorem voluerunt. Vale cum tuis et Theodoro, cui hęc velim esse communia. Rogarat consul, ut admoneres legatos, qui a vobis ibunt Rotwilam, ut agerent constanter; si non abierunt, sis eius petitionis memor, quęso. Vale iterum. Basileae, 5. novembris anno 1540. Os. Myco. tuus. Domino Heinricho Bullingero doctissimo, fratri in domino suo.
Londini calendis augusti. Regina optime animata, populus ubique sitiens religionis. Episcopi cedere malunt loco quam renunciare pontifici. In Scotia fervent omnia. D. Knoxus cinctus mille satellitibus agit conventus per totum regnum; regina vetula coacta est sese includere praesidio. Nobilitas coniunctis animis et viribus restituit ubique religionem invitis omnibus; monasteria passim omnia aequantur solo, vestes scenicae, calices sacrilegi, idola, altaria comburuntur; ne vestigia quidem priscae superstitionis et idololatriae relinquuntur. Rex Galliae, qui nunc est, scribit se regem Scotiae et haeredem Angliae. Id nostri homines molestissime ferunt; nescio, quo res sint erupturae; fortasse, ut fit, communis hostis conciliabit nobis vicinum Scotum. Designatus sum episcopus Sarisberiensis. "Exemplar literarum d. Iuelli Angli, episcopi Sarisburiensis."
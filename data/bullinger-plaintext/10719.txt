Gnad unnd frid von gott, dem vatter, durch Jhesum Christum. Lieber Maister Hainrich, mich ist glouplich angelangt, wie ich vor uch, unnd ane zwyvell nitt ainig vor uch, sunder ouch vor anndern minenn gunstigen, lieben hern, als ainem ersamen ratt by uch, ettlicher fallschen leren und maynungen halb verschraitt, deren ich nitt allain anhengig, ja dero ain sunderlicher unnd furnemer schirmer sye. Welichs mich nitt wenig (alls billich ainen jeden christen soll) beduret; dann ich es fur die gröst unnd ergerst schmach acht, wo man ainem ettwas, das gott, der warhaitt unnd synem hailigen wortt, ouch waren, christenlichen glouben ungemäß unnd zewider ist, zuͦlaitt, unnd das mitt unwarhaitt. Darumb ich mich uß mergklicher miner aischenden nothurfft nach dißmall in der kurtze nitt anderst unnd wytter enntschlahen wil (in hoffnung, es schick sich, das ich es gegenwurtig vor uch mit mer worten thuͤge), wann ich deren artigklen unnd uffschuben glych alls wenig gemaintt will syn, alls lutzell ich ir gesinntt bin, ja so wenig, alls vyl unnd starck diejhänigen es von mir redent. Sunder zum beschluß mich beruͤff unnd bezug uff gott unnd Christum (dem doch min zügen verborgen syn muͤste, wo ich in nitt Wytter, dann ich vilicht verdacht möchte werden, hiellte),  was ich von gott gloub unnd warhaitt hallt, namlich nüntzit verkertts oder zerthailits von gemainer und ordenlicher christenlicher killchen, die allain uff Christum unnd syn hailigs wortt gebuwen ist, sunnder alles nach wysung göttlichs wortts unnd maß deß hailigen, waren, christenlichenn gloubenß. Amen. Hierumb, allerliebster Maister Hainrich, min fruntlich, ernnst, vlyssig unnd trungenlich pitt an uwer ersamkaitt ist, ir wellennd mich mitt diser miner unnvermydlichen, ainfalltigen unnd ungeschicktenn verannttwurtung vor uch lassen enntschlagen syn, ouch mich by allen fromen unnd christglöubigen (vor denen in uwerm bywäsen sölich ungegrundtt erdichtungen angezaigtt unnd gerett) gunstigklichen verannttwurten unnd enntschulldigen, biß vilicht gott fügtt, das ich selbs munttlich unnd zuͦgegenn aller ding, stucken unnd artigklen halb verannttwurtung thuͦn mag, das ich dann von hertzen mitt bestenndiger warhaitt hoffenn unnd ze thuͦnd gedenncken. Der allmechtig gott verlyhe uch syn gnad unnd chrafft, in der fryhaitt (dero der hailig Paulus begertt) syn ewig wortt mitt stanntthaffte ze verkunden. Wellennd uch ouch harinn minem sundern vertruwen nach bewysenn; das statt mir ganntz frunttlich und willig umb uch ze beschullden. Ich sag uch ouch dannck von wägen uwer guͦttwilligkaitt deß berichts zum hertzogen von Wirtemberg. Dattum zinstags Otmari anno etc. 35. Johanns Walldkilch, burgermaister zuͦ Schaffhusen. Dem wolgelertten, ersamen Maister Hainrich Bullinger, wonhafft in Zurich, minem besonndem, gunstigenn, lieben herrnn.
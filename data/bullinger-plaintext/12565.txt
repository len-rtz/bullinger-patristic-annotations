Lieber herr und bruͦder, die post von den 12000 erschlagnen ist ain erdicht, gestifft mähr gewest deren, die soͤlichs gern saͤchen. Gott hab lob! Der well die luge mitt der warhait gwaltiklich dempfen. So hab ich euch aber by dem, der mir ewern brieff geantwurt, nichts schreiben koͤnnen (dann ich ouch nichts hett) und euch erst geschriben by dem Herrliberg, by dem ich dann des landgrafen schriben euch ouch widerum geschickt hab. Meine herren aber haben den eweren all ding geschriben, das ir des wol bericht sind. Wa ich kan, will ich mich mitt schreiben nitt sparen. Es ist so vyl ze schaffen, das etwan ain gantzen tag weder min bruͦder noch vetter zu mir kommend. So lyg ich noch in meiner kindbett, etc. Ir wisst, wie der koͤnig usß Schwedien ouch mitt den unsern ist. Item, das Denmarck dem kaiser byß in 1500 pferd abtriben und die in glubd gnommen, wider uns nitt ze ziechen. Schick euch hiemitt brieff von Augspurg vom Lęto und Hallero. Werdt ir wol vernemmen, wie es um Augspurg herum steht. Wir hoffend, es solle yetzund uff dem tag by euch etwas guͦts aussgericht werden und die sachen ettwas bessern. Das ewer Aidgnossen nitt widerum haim wellend, bringt by ettlichen sorg, es moͤchte vyl und grosß unrat verursachen. Ich hoff aber, es solle die sach nitt alls boͤß werden, etc. Das ir mir waͤg zoͤgend, wie ich euch schreiben moͤcht on argwon unsers statschribers, namlich das min lieber bruͦder oder vetter die uberschrifft machtind, etc., hat nitt fuͦg, dann ich hab sy nitt allweg an der hand. Item, so moͤchts der gemelt selbs nitt gern an sy haben, und mainen, sy hetten ouch ausserhalb ains rats oder der haimlichen etwas practic mitt dem Lavater; welch ouch nitt guͦt were. Ich will wol sechen, wie ich im thuͤ, damitt üch nichts verhalten werde, waß ich waiß, wie byß anher. Dann ich kan etwan brieff, die an euch von Ougspurg komend, zuͦ wort haben, etwan anders, wann der ewer, der uff der posst ist, allweg für sich selb zuͦ mir keme, wann er brieff minen herren bringt von den eweren. Bitten den herren für und für, das er ob unß hallt und syg gebe zuͦ preyß seines namens. Amen. Man schlecht by unsern nachpuren in des bischoffs doͤrffern Wolmatingen, etc., um, und nympt an, was kompt. Landtgrauff soll in kurtzen tagen hie oben sein. Des wartet man mitt grossem verlangen. Mittler zeyt ist der von Haideck hoptman uber die unsern. A di 22. iulii in Brunschwig. Usszug ausß ainem brieff aines secretaris zuͦ Braunschwyg an ain guͦten freund zuͦ Augspurg: Sachsen und Hessen haben verlassen, das die zuͦ Brunschwyg die dreu schlosß Wolfbeutel, Stainbrugk und Scheningen in grund abbrochen sollen werden und aller ding der boden gerumpt. Welchs auch auff 11. iulii beschechen. Ist allso herr Bernhart von Mellingen, hoptman zuͦ Wolfbeutel, mitt seinen knechten abgezogen herin in die statt und von unsren herren ainem rath in der thuͦmherren hoͤf gelosiert worden. Die muͦssend inen underhaltung geben. So ist man hie in grosser rüstung, das es uber alle maaß ist (Brunschweig die statt vermag allain 16000 burger). Es sind ouch hie frembder reuter by 1800 in rüstung gewest under zway edelmennern, die ir hoptleut gewesen, namlich herr Johann von der Aschenburg und Christoph von Obereck. Habend dem kaiser zuͦgewelt. Die hat der landtgraf hinderkommen, das sy die hoptleut den schmalckhaldischen zuͦfuͤrend. Im stifft Prem und Munden ist man gar starck uff, und hat man die paͤsß so hart verlegt, auch kuntschafft gnuͦg uff die Niderlender gelegt, das wir verhoffen, so sy kommen, sollend sy gnuͦg leut vor inen finden. Dann in disen landen dermassen yederman uff ist, das ir euch da ussen nitt besorgen dörfft vor frömbdem kriegsvolck. Es hat hertzog Albrecht von Meckelburg und der hertzog von der Lawenburg byß in 800 pferdt. Gehoͤren dem kaiser zuͦ. Deren soll (wills gott) nitt ains hinauͦß kommen. Dann in disen landen werden alle pesß verlegt, und ir werdend (wills gott) von unß noch wunder hoͤren. So ist der kunig uss Denmarck in treffelicher rüstung. Hat dem dritten mann uffbotten im land zuͦ Holstain und Denmarck unß zuͦ hilff. Nympt auch alle die knecht und possleut an, was er haben mag, und hat dann die see beschlossen, als den Sundt, das nieman weder hinder sich noch fur sich kan. Und sind von im by 400 klain und gross schyff, die im Niderlandt und Holandt zuͦ haus gehören, uffgehalten, welche schiff zuͦ Dantzka und Liefflandt das maist tail mitt korn, ouch ettlich mitt habern und kauffmanschatz, beladen sind. Hellt der konig alle an sich, das er grosse theure in Niderlandt und Hollandt machen wurdt. Ist aber hie der stett treffelicher unnd grosser nutz. So nemmend die Hamburger, Lubecker, Rossokher, Wismer, Sundt, dise stett, all schyffer und pesserknecht, so zuͦ der seefart geprucht werden, an, ouch all ander knecht, was man gehaben mag. Dessgleichen Madenburg und Handstett rusten sich zum treffelichsten. Uß Costantz, 1. augusti. So wisst weyter, das die unsern 16 fennlin uff die Kluß geschickt habend, dieselbigen zuͦ erretten. Dise knecht habend mitt dem abbt zuͦ Kempten ze morgen gessen. Nitt waiß ich, wie man dasselbig verston soll und was sy mitt im gehandelt. Bischoff von Bamberg hat den seinen bevolchen, wann der landtgrauff komme, sollen sy sich ergeben. Er wisse sy nitt ze schutzen, etc. Der zuͦ Wirtzburg hat seinen cantzler by im gehapt und fragen lassen, wess er sich zuͦ ime versechen soͤlle. Hat er inn in seinem leger die rustung sechen lassen und im gesagt, er solle seinem herren anzoͤgen, das er in haimsuͦchen welle. Daruff schickt sich nun der bischoff in die sach, ain gegenwehr anzerichten. Unnser huff ligt yetz by Tainowwerd. Unnd ziechend die Spanyer, die in Ungern und Osterreych gelegen, heruff. Lygend am Ran. Werden die unsern sechen, wie man inen begegne, etc. Zu Bonony hat man ain grosß fuͦsvolck kurtzlich gemustert, byß in 18000, den mehrtail wol gerüst mitt sturmhauben und halben hacken, ouch mitt vyl munition, sonderlich aber mitt vyl laytern zum sturm. Der landgrauff wirt in drey oder vier tagen mitt ettlich kleppern hie oben sein, aber nitt mitt allem hauffen. Der soll erst hernach kommen. Er hat vorhin etwas uszerichten. Datum den 1. augusti. Den andern brieff hab ich vor ettlichen tagen gehapt und kain botschafft konnen haben. Waiß nitt, wann ich zuͦ disem ouch boten gehaben mag. Ich lyg noch inn. Wellt im sonst wohl recht thain. In den nidergleyten posten hat man under anderm funden brief. Sind an die Welser und Fucker gestanden, aber darinn ander gesteckt an den kaiser. Daruß man aigentlich erfaren und erlernet, das die gemelten dem kaiser gelichen habend siben tunnen gold. Des man gar ubel zuͦfriden gewesen. Und hat inen gesagt, sy sollind gedencken und disen stenden ouch siben lichen, oder wa nitt, muͤssind sy boͤssis thain. Per amicitiam nostram te adiuro, ut ne cuiquam mortalium quicquam de hoc isto quidem tempore - idque non ob leves caussas. Erit autem, quando et istęc et alia id genus a luce arguentur. Datum 1 augusti. Waiß nitt, wann ich bottschafft haben werd; vyllich geb ichs unsern metzgern oder karrern. Bullingero suo Tiguri. Zürich.
Philippus von gottes gnaden landgrafs zu Hessen, grasse zu Catzenelenbogen etc. Unnseren gnedigen gruß zuvor, erberen lieben besunder etc. Wir habend vernomen, das ir nach getreuwlich unnd fleißlich am wort gottes hangend unnd darby standhafft bleiben syend, daselbs auch treuwlich treibet unnd fürdret, unnd das haben wir seer gern gehört. Als aber ir darneben auch deshalben in anfechtung unnd widerwillen komen, achten wir, das der herr üch als die sinen heimgesuͦcht unnd das ze üwerem besten gethon habe, demnach gesagt ist, das «die der herr liebet, die züchtiget er» [Hebr 12, 6]. Und darumb ist unnser gnedig begäre, wie dan wir auch zuͦ üch guͦter zuͦversicht sind, ir wellend am gottes wort unnd evangelio unverdrossen unnd bestendenklichen bleiben unnd beharren, dem herren vertruwen, der wirt das alles zuͦ siner zit zum besten keren unnd euch reichlich mit sinen gnaden belonen. Und was dan wir noch unserem vermügen üch geradten unnd heissen mogen, daß, unnd üch ze gnaden, seint wir geneigt. Welches wir üch allso gedenklichen [!] wolten zuͦ erkennen geben. Datum in unnser stadt Cassel, mitwuchens noch Dionisii anno etc. 33. Philippus L. z. Hessen etc. sst. Dem erbaren wißen lieben besunderen M. Heinrichen Bullinger, prädicanten zum grossenmünster zuͦ Zürich, unnd Hansen Ruͦdolff Lavather, jetz vogt zuͦ Kiburg.
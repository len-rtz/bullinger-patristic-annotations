L[ieber] h[err] und br[uͦder]. Uff gestert hab ich euch diß brieff zuͦschicken wellen und mich aber des botten versumpt. Ist mir necht ain schriben von Memingen kommen, vom stattschriber, das der abbt von Wyngarten yetz uff Kempten, Ysne und Ravenspurg verreyte. Seye uff yetz mentag zuͦ Memingen gewesen. Hat man im die gantzen gmaindmanschafft in die kirchen versamlen muͤssen. Und ist im der stattschreyber auff der cantzel an der syten gestanden. Hat der abbt ain ingang gemacht. Darnach der stattschriber das kaiserlich mandat verlesen und demnach von yederman der aid geben worden. Das hat der ellend abbt hoch gelopt, etc. Darnach by dem rath hat er von kai[serlicher] m[ajesta]t wegen achtzigtusend guldin, ouch ettlich gschütz und pulver gefordert, das die guͦten leut in grosser angst und not sind. Wissend eben das gelt nitt uffzepringen, wann sy glich all ir dorffer verkoffend. Der bischoff von Augspurg reyt mitt 50 pferdten gen Rom vom kaiser abgefertiget, frisch volck und Italianer ze machen. Dabey man sicht, wie unainig kaiser und papst sein. Ouch ist gewisse kuntschafft yetz, das nun allso ist mitt margrauff Albrechten, auch landtgraffen von Luchtenberg, Helffenstain und andern, das sy der churfurst uberfallen, sy geschlagen, die herren gefangen und all inn Dennmarck geschickt, ouch seine aigne wyb und kind (es gang im, wie es well, das sine kind zuͦ guͦtem friden kommen moͤgind). So ist gwisse zeytung ausß Engeland, das der jung konig krönt und im ain regiment von 16 herren durch den abgestorbnen vatter zuͦgeordnet ist. Hat man im geschworen, und menglich under anderm schweren muͤssen, dem papst nymmermehr anhengig ze sein. Es hat aber der papst den cardinal Bolum mitt vyl volck uff Engeland abgefertiget. Understeht sich, etwas uszerichten. Wirt aber faͤlen, dann Engeland, Franckrich, die See-stett, item Sachsen und Dennmarck habend yetz zuͦ Hamburg ain treffelichen tag gehalten und sich mitt ainander verainbart. Ich kan nitt mehr, dann ich von disem botten nichts gewusst und diß in hochster yl geschriben.
Salus et pax Christi. Stephanus ille miser ad nos rediit salvus, Bullingere ornatissime; habeo autem gratias tibi, quod tanta diligentia illi adfueris. Pro litteris Lutheri quoque gratias habeo; nam vehementer admiratus sum, quid ille responderet tandem. Nos vero quid de literis istis iudicemus, alias audies, ubi dabitur illas legere consuli nostro Blaurerio; iam enim vehementer decumbit. Speramus tamen illum favente domino nobis per preces piorum donari. Quid alias scripserint principes, rogo, ne pollicitationis tuae obliviscaris. Frechtus scribit Bartolomeum Fontium Venetum, qui aliquando cum Bucero vobiscum fuit, ni fallor, a Romano pontifice data et accepta fide publica Romam venisse et fidei Christi testimonium edidisse, propter quod a papa iussus sit submergi. In huius mortui locum feruntur emersisse 13 evangelici praedicatores, qui RomÄ™ et invito antichristo Christum praedicent. Praeterea non est, quod scribam. De ecclesiae nostrae statu referet tibi Anglus, vir sanctus et optimus. Tu vale cum tota domo. 28. iulii 1538. Ambrosium expectamus, nec credo illum in ditionem ducis rediturum. Causas nondum ad nos scripsit. Ubi redierit, audies. Tuus Io. Zvick. Domino Hainricho Bullingero, fratri meo in domino observando.
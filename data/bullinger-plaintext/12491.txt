S. Remitto nunc exemplum tuę illius modestissimę ad Philippum epistolę et gratiam habeo plus quam maximam, quod illius me participem esse volueris, nec dubito, quin Melanchthon, qua est erga omnes Christi glorię studiosos, christiano candore et eximia syncęritate nihil porro (quantumvis a multis exstimuletur) turbaturus sit. Ego, quod nuper admonebas, prima occasione factum curabo. Scripsi ad te proxime per Laurentium illum, qui apud Stammenum parochum egit. Putabat enim se istic te salutaturum; quod si minus succederet, affirmabat se tamen per alium aliquem bonę fidei hominem curare facile posse, ut tibi quam primum reddantur. Apud nos et inter nos omnia tranquilla, nec aliunde etiam quicquam nunc accipimus. Caesar valetudinem curat. In comitiis nihil adhuc, quod audiamus, agitur. De concilio pertinax nunc est nobiscum silentium. Si quid a vestris statuitur, quod scire nos referat, age ne me cęles. Commenda nos communi servatori diligenter. Salutem dic tuę domui cęterisque tibi coniunctissimis, praecipue fratribus symmystis cum consulibus vestris Lavatero et Habio. Scribo Gvalthero nostro gratias agens pro missis nuper Theodoreti sermonibus, qui me supra modum oblectant. Accipis praeterea epistolam Iacobo Ruf, chirurgo vestro, inscriptam, quę, valde rogo, ut mox illi reddatur. Commendant se tibi nostri oppido quam officiose, multamque tibi salutem ascribere iubent. Bene vale, mi venerande pariter et charissime frater. Constantię, 11. maii 1546. Audies ex chirurgo de miris praestigiis et ludificationibus diaboli, quibus supra veri fidem vexat puellam apud nos et tantum non enecat. Audimus vero Ruffum vestrum malis istiusmodi mederi naturalibus et licitis rationibus posse. Quod, si ita est, opere precium certe multo maximum fecerit, hic si praesens se numen in tantis afflictissimae virginis cruciatibus ostenderit. Ut res se habeat, ex ipso intelliges. Clarissimo viro d. Heinricho Bullingero, venerando suo modisque omnibus summo amico ac fratri in Christo longe charissimo. Tiguri.
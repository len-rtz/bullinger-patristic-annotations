S. Tantum non exanimati sumus ad insuavem illum rumorem, qui te, charissimum et dulcissimum caput nostrum, pariter et Leonem ęgrotare adeoque animam agere constanter ferebat. Ah Christe servator, quis mox ecclesię tuę status futurus est, ubi fidelissimos et summos huius episcopos iratus nobis hinc tam alieno tempore ad cęlestem sortem transtuleris? Miserere, miserere ovium tuarum mox hiantibus lupis obiiciendarum, ubi pastorum cura et praesidio destitutę fuerint; vindica gloriam nominis tui ab hostibus nostris, quibus praedę erimus, ni manum nobis tuam auxiliarem admoveas. Respiramus nonnihil rursum, postquam bonus hic Iacobus melius aliquanto habere nunc nos indicat; precamur vero optimum patrem in cęlis, ut medica sua manu ad firmissimam et perpetuam valetudinem vos nobis et ecclesię suę propicius erigat. Digni plane estis longissima vita, quique optime vivatis, quando hoc unum vobis studio est, ne alii male moriantur, ac omnino speramus non defuturum nostris multorumque fidelium votis praesentissimo suo numine illum bonum pastorem, qui in hoc solum venit, ut oves ipsius vitam habeant et abundantius habeant. Zviccius noster rursum non in priorem, sed longe acutiorem morbum recidit, sed ita nunc domini beneficio habet, ut superaturum facile iubentibus etiam medicis confidamus atque hinc maximas gratias vitę autori agamus, qui noluit, ut tristiciam super tristiciam haberemus. Quę de B[ucero] scribis, vereor, ut omnia tibi concedere possim, quamquam ipse quoque (quur enim dissimulem) nonnulla in ipso desidero, ut profecto nemo est omnibus numeris absolutus filius Adam. Valde hominem deamo cum propter insignes et varias quasdam animi dotes, tum vero praecipue propter summam, quam usque in illo animadverti, integritatem et synceritatem, qua veram quęrit gloriam Christi et regni ipsius propagationem. Quodsi errat alicubi (ut sumus miseri homunculi) in agendi rationibus et minus feliciter succedunt, quę fortiter ipse conatur, condonandum hoc iudicabunt, quicunque eadem aliquando apud eosdem aut similes iis tentarunt. Verum tu securissimo animo esto: Nihil huius quisquam a me audierit, qui velim, si vitę et rerum periculo possim, omnes pulchre in Christo committere, nullos prorsum divellere. De Coloniensi solum hoc inter cętera scripsit: „Otto Henricus, Coloniensis et Geldrus ad restituendas ecclesias animum adiecerunt et in sancta quadam molitione sunt, quam pontifex tamen excludere conatur indicendo concilium generale apud Tridentum, ubi apparebit in loco tandem ęquitati concessisse. Dominus conatum eius avertat et suos, ubicunque fuerint, in se coniungat“ etc. Hęc ille. Schwenckfeldii impium errorem sic multi christianę veritatis egregii amatores confutatum et traductum cupiunt, ut passim omnes intelligant non ovem hunc Christi esse, qualis in speciem, si ex inculpatis moribus et splendidis verbis aestimare velis, videri potest, sed rapacissimum et nocentissimum lupum ovilla se veste multis etiam doctis et bonis magna autoritate venditantem. Quocirca operę precium non pęnitendum feceris, mi venerande Bullingere, si detracta isti persona, quam miris praestigiis substinet, plane eum, qui est, expresso etiam clarissime nomine ipsius conspiciendum omnibus atque horrendum proponas. Hinc etenim multorum sibi gratiam conciliat, quod persuadet plęrosque ex doctissimis et optimis Lutheranę pariter et Zvinglianę factionis, sic enim apellat, sibi minime adversari; qui si palam diversum intelligerent, prudentius sibi et felicius caverent. Qui publice peccant in christianam veritatem, non video, quur non publicitus etiam argui debeant. Evomuit ille virus suum ęditis etiam libellis adversus creaturistas nec quicquam dissimulat; quin nos quoque fortiter et aperte murum nos opponeremus pro domo Israel? Vadiani scriptum omnes docti, quotquot vel coram vel scripto audivi, venerabundi exosculantur et suo calculo unice probant planeque intelligunt hunc esse, qui cum istoc hoste ęquo Marte certare possit, et tamen e re fuerit ecclesię Christi, si aliorum quoque authoritate et eruditione prematur et conficiatur. Inter quos tu nobis inprimis ad hanc rem apositus videris; age igitur, aude, adnitere, congredere, adorire nocentissimum hunc hostem aperto Marte nihil de victoria, quę certissima sequetur, addubitans, optime de Christi ecclesia hoc nomine ut multis aliis meriturus. Commentarii tui, quo penitius introspicimus, hoc magis nobis omnibus modis arrident, ut ne verbum quidem ullum addere iis velim, quę proxime de iis ad te perscripsi. Dominus, cuius glorię et ecclesię hic tuus labor desudat, suum tibi spiritum benignissime impertiat, quo dictante supremam manum tam sancto operi feliciter imponas. Folia misisti 84; reliqua desideramus. Quę de Galli consiliis scribis, nimium proh dolor vera esse videmus. Affirmant Turcam illi per Venetias 10000 equites mittere; id quod si verum est, ut esse certis coniecturis adductus existimo, actum erit de illius salute, nec tam christiano orbi intempestivo istoc bello quam sibi ipsi incommodabit. Tuorum admonitorias literas tantum apud alios Quinquepagicos effecisse valde gratulamur. Pro Theodori libello gravissimo vereque aureo summas tibi gratias ago. Scribit ille, quod res est; sed quę nostra est vesania: Desunt animi sanis consiliis obsequentes, ut valde nobis metuendum sit, ne vastitatem citius quam victoriam Germanorum videamus. Dominus afflictam ecclesiam suam clementer respiciat! Rediit hisce diebus a comitiis Zviccius noster, quocum propter illius pariter et mea negocia paucissima etiamnum de communibus rebus contuli. Nihil prorsus in religionis negocio actum; male omnia cohęrent, et quid dico „cohęrent“ omnibus miserandum in modum divulsis et eluxatis? Regnant et apud omnes obtinent privatę rei studia, odia, simultates; libidine, proditionibus nihil non agitur, et longe vincit maior pars meliorem, ut, qui sani sunt, nihil prorsum possint. Exhauriuntur aeraria et nervus belli putatur magna vis argenti et auri; omnia revocantur ad humanas rationes; caeterum domini, a quo uno tota pendet salus, nulla prorsus fit mentio, nulla pietatis et christianę resipiscentię, ut omnino perituri sint filii hominum in suis adinventionibus. Nos dominum obnixissime precemur, ut vel reliquię nonnullę, in quibus nomen suum sanctificetur, serventur, quas quidem strenua officii nostri functione illi praeparabimus plantando simul et rigando, quod deinde coelesti incremento feliciter ad maturam messem promoveat. Describendam tibi curavi legati apostolici orationem, ut videas, quid ille monstri perpetuo parturiat. Reliqua Iacobus; nam plura omnino non licuit. Tu, quod facis, ut constanter facias, maximopere te obsecramus, et amantes nos redama, quod ita te facere intelligemus, si valetudinem tuam, qua vix quicquam nobis preciosius est, diligentissime curaveris. Salveant opido quam amanter venerandi nostri fratres Pellicanus, Leo, Theodorus, Megander, inprimis autem optimus amicus noster Gvaltherus, cui nos, quam potes accurate, commendabis. Salutabis etiam in solida salute nostra, Christo, castissimam coniugem tuam idque meis et uxorculę meę verbis. Salutem vobis adscribere iubent Zviccii cum germano meo fratre. Vos dominum pro nobis sedulo interpellate, ut inter pressuras et turbines istos cum paucis suis integros nos servet. 27. aprilis 1542. Tuus Amb. Blaurerus. Bullingero suo.
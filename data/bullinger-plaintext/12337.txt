S[alutem] p[lurimam]. Venimus Augustam itinere fausto. Primum Constantiae honorifice a doctis et a senatu, etiam vino honorario, excepti sumus. Commendavit nos d. Blaurerus aliquibus civibus Augustanis, consuli item Herbroto, et ex doctis Musculo. Postea Ravenspurgum venientes invenimus perturbata omnia: cives seditiosos et omnibus blasphemiis locum patentem. Concionatur illic, qui prius, Conradus quidam, sedulus quidem ac studiosus Christi si vitae honestas doctrinae responderet; audivi enim Memmingae eum hominem esse vinosum et plane voluptuarium. Postera die venimus Memmingam, ubi non minus honorifice quam Constantiae tam a doctis quam a senatu tractati sumus. Fuit omnino humanus erga nos d. Gervasius, ita literis tuis delectatus, ut semper fuerit nobiscum ac nos etiam aliquo usque comitatus sit. Dissimulavit tamen mire meam vocationem, quasi ignoraret et quasi de hac nihil scripseris ei. Puto ei non admodum placere, nec eum Tigurinos ita, ut simulat, amare. Rogavi eum de statu ecclesiae suae. Ait se non curare rixas nostras; omnia tranquilla et pacata. Vereor tamen, ne sub hac pace aliquis lateat Bucerismus. Augustam deinde venimus magna cum laetitia Laeti, citra tamen expectationem doctorum. Musculus literas tuas legens obticuit et nescio quid secum mussitet. Videtur is homo solus mihi adversaturus. Aperte enim mihi dixit se inscio et aliis consularibus etiam ignorantibus me vocatus esse solis hoc urgentibus et efficientibus archigrammateo et huius anni consulibus (tamen me iam, ubi venerim, ab integro senatu receptum); quae res mihi magnum iniecit scrupulum, ita ut de legittima dubitarem vocatione. Adii itaque d. Laetum eiusque petii consilium. Indignatur is Musculo valde et ait me non oportere huius hominis curare technas; ideo enim ipso inscio Tigurinum vocatum, ne, si rescisset, impedire potuisset. Quaeritur prius e Wittenbergensi vocatum ministrum, nunc e Tigurina, diversissimis inter se et duabus extremis ecclesiis, et sic pacem suam turbari. Iussit etiam me, ne de sacramento praedicem, priusquam assuescam modis et formulis loquutionum, quibus ipsi utantur (quas vel nunc vel brevi ad te mittam, ut super hac re consulas). Ego me hoc neutiquam facturum constanter dixi, me non curare ullas formulas loquutionum, sed veritatem simpliciter et pure praedicaturum, etiam maxime de sacramentis, ubicunque data fuerit occasio; neque tamen me advenisse, ut ecclesiam perturbem, sed ut in veritate fidei colligam. Ad quae ipse nihil. Tacet. In summa credo me ei non placere. Parum et benevolentiae et favoris hactenus erga me exercuit. Te itaque, mi Bullingere, rogo, fac me certiorem, quomodo me cum hoc homine geram. Est ipsissimus Bucerus et quasi simia Buceri. Hunc unum praedicat, hunc semper in ore habet. Coram plebe, quae animo volvit, effundere non audet. Caeteri ministri (quorum multi sunt, docti tamen pauci) bene sentirent, modo pace fieret Lutheri, quem offendere nolunt. Maledictiones tamen Balaam loquuntur, docentes, quod non volunt ipsi. Cives videntur mihi doctis multo synceriores. Consul Welserus magnificentissime nos excepit, humanus vir, et quem favere nobis non dubito. Xystus Betuleius omnium humanissimus videtur, multis invisus propter Zvinglii nomen. Est etiam alius quidam Augustae, Bernhardinus Ochinus nomine, Italus, quem Tiguri opinor vidisti aliquando, vir pius et doctus, qui ex Geneva toxica fugiens Argentoratum venit, hinc Augustam. Concionatur is lingua Italica. Audiunt eum Fuckeri et mercatores alii, qui linguam Latiam Christo plus amant. Dominus Cellarius apud Kauffb√ºrenses concionatus est. Revertetur tamen intra mensem. Senatus multa mihi pollicetur. Polliceri tamen nobilium est, praestare agrestium. Decrevere, ut constitutum tempus apud archigrammatea habeam hospitium, qui se ultro ad hoc officium mihi praestandum obtulit. Plura nunc de rebus meis scribere non possum, quia nondum concionatus sum. 22. huius mensis die primum concionaturus. Si quae sunt reliqua, edocebit Zvinglius. Vive et vale. Augustae Vindelicorum, 20. novembris 1545. Tui studiosissimus Io. Hallerus. Clarissimo viro d. Heinrycho Bullingero, Tigurinae ecclesiae antistiti fidelissimo, domino ac patri suo unice colendo.
Gnad und frid durch Christum von gott. Sonders vertrauwter, lieber herr und bruͦder, ewer schriben hab ich seines innhalts wol vernommen, spür darinn ewer bruͤderlich hertz unnd bestendig lieb nitt allain gegen mir, sonder ouch gegen gemainer statt Costentz, demnach ich mich ouch gantz hoch und fleyssig gegen euch um gehapte muͤh in diser sach bedanck; der lieb, trüw und reych gott seye ewer lohn. Ich hab ouch ewer guͦtbeduncken deß schreibens halber an ewer baid burgermaister, ouch seckelmaister, meinen hertzgeliepten bruͦder und vettern angezögt; aber es hat vyl und groß wichtig ursachen, von deren wegen sy eweren gesandten nitt schreiben, weder Haben noch Lavatern, demnach sy ouch dem herr Rösten, welchem sy alles guͦts vertrauwen, nitt wissen zeschriben, damitt die gesandten nitt argwonen mögend, sam sy zuͦ irem unglympff etwas geschriben hetten. Sy bedanckend sich aber auff das möglichist gegen dem herrn Rösten und euch, das ir ewern gesandten alls getreulich und fleyssig geschriben haben. Was aber sölich schreiben by inen verfangen, das wisse gott wol; dem wellend sy es bevelchen. Es ist der feder kainswegs zuͦ vertrauwen, was ich muntlich mitt euch reden dörfft; gott wirdts etwan fuͤgen, das alles an tag kompt, unnd vyllicht gleych bald. Amen, amen, amen. O mi frater, utinam vel unum verbum in aurum tibi dicere liceret! Sed dies, non dubito, vel olim declarabit dolos et fraudes filiorum hominum etc., wunder uber wunder. Wir habend noch kain new zeytung ab dem tag. Meine herren seind durch den landtgrauffen und nach dem selbigen ouch von gemainen stetten durch ain aigne schrifft gebetten worden, den tag zuͦ besuͦchen, daruff sy gar ain christlich schreiben und vermanung hinab geschickt haben, ursach ires usspleybends anzögende. Gott well, das es wol und vyl verfache zuͦ sinem ewigen lob. Der kaiser ylt sehr hinweg; es wurt um gelt unnd hilff zuͦthain seyn, und wie man die protestierenden blende mitt verwenung ains fridens durch nebenschrifften und declarationen, die nichts dann flickwerck und bschyßwerck sind, nec sapiunt tamen toties iam tamque graviter icti Phryges. 12. februarii 1544. In yl; der bott gat durch, et ipse sum occupatissimum. Bullingero suo.
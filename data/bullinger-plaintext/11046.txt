Philippus Gallicius Heinrycho Bullingero S. D. Quamquam tibi ego, vir integerrime simul atque clarissime, notus non sum atque ob id non scio, quomodo haec mea sis adcepturus, forte importuna, certe ineleganciora, quam ut in conspectum tuum manusque tuas venire deberent, innata tamen animo meo vis quaedam atque proprietas, qua doctos omneis ceu numina quaedam caelitus demissa in terras suspicor ac veneror, impulit atque coegit aliquamdiu haesitantem reluctantemque me ad te scribere atque favorem tuum modulo saltem isto, donec meliore potero, ambire. Neque enim istoc fecisse fuerit audax; quod enim delictum fuerit, etsi virum sum(m)um et erudicione et pietate, si non magnilicentissime, certe simplici et adolo pectore salutasse? Aut temerarius audaculusve nimium fuerim ausus petierimque? At hoc ipsum fecisse nunquam paeniteat me; non enim erubesco, non, ambisse amiciciam me humilem atque supplicem tui tibique similium, hoc est optimorum eorumque, quos salutasse, ambisse, demeruisse contendant quaerantque boni quique. In te enim virtutes sunt omnes cumulatae, ut non ego, sed in lucem editae lucubraciones tuae piissimae longeque eruditissime loquuntur atque testantur. Quas qui non pleno ore miratur et laudat, aut ignavus est atque stupidus aut malignus ac perversus: stupidus quidem, qui praestanciam illarum non animadvertat, malignus, inquam, qui, si animadvertit, debita laude non prosequitur, quae nescias maiorine erudicione atque eloquencia an pietate et fide tradantur. Ita enim mehercle in eis certant et humanitas periciaque omnigena et mentis constitucio recta illa consum(in)ataque, quam fidem vocamus. Neque haec dico, quod te, vir maxume, tam imprudentem ac stultum putem, qui capiaris laudis ac gloriae verbis his, etsi veris, qui malis, non dubito, virtutum tuarum praeconia in pectoribus esse quam in linguis, sed ut dona Dei, quae in te, ostendam me animadvertere. Quod et tu tam libenter audies, quam gaudes Deum, boni omnis largitorem, donaque eius cognosci atque depraedicari. Tenes enim, quam sint annunciandae virtutes eius, qui nos vocavit e tenebris in lucem iuxta Petri apostoli verbum, eius, inquam, qui vis illa agens est et entelechia, ut illi dicunt, operans et perficiens omnia in omnibus, ne quid nobis arrogemus caeci. Sed ut finam: oro, virorum clarissime et humanissime, ut Philippum tui, aut si hoc non vis, virtutum tuarum amantissimum, ut par est, redames aut saltem amare te scias paciarisque. Verum quoniam scio, quem hic remorer inepciis meis, vale, virorum doctissime simul ac piissime. Malansii, tercio nonas Iunii, anno 1537. Idem tuus totus. Quod literas legittime non obsignarim, ne cures; reliqui signum meum Curiae in his nundinis melius exculpendum; non enim statueram ad te scribere, sed nuncius hic opportunus etc. Docto iuxta ac pio viro Heinrycho Bullingero, studiosis piisque omnibus colendissimo. Tiguri etc.
Min frünttlich, willig dienst. Frünttlicher, lieber her und gunner, erstlich wist, das mir daß wappen worden ist, wie wol ich es nitt an daß ortt geben kan, da ich willenß wär; dann die history ist guͦt, aber ettwaß schlecht geprait. Doch wil ich es vertriben, und was es cost, daß heissend uch Hans Jacoben, min tochterman, geben. Zum anderen üch in thrüwen (wiewol ich achten, ir vor zum theil wissen), das mir einer geoffnet neuwer zithung halb erstlich in kürtz, das uff der grentz primuß marcii der keysser und küng zuͦsamen komen sollen, deshalb die protestierenden schmalkaldischen ständ dahin zuͦ im bescheiden, das sy komen; er welle sy verhörnn, och inen friden zuͦgesagt biß zuͦ disser verhör etc. Daruff die protestierenden in aller namen 4 potten dahin geordnet, namlich vom lantgraffen einer, von hertzog Hanssen der 2., von Straßburg der dritt, hör ich her Jacob Sturmen bruͦder, und ein Sestatt vergessen der 4., mitt disser bevelch, als ich hör, nitt allein zuͦ anthwurten, sonder von keysser zuͦ wüssen, wess sy sich fürter ettlichen versechen soln. Und wiewol man an Gellern ein angriff besorgt, der nitt verlassen, das och knecht ins keyssers namen angenomen hinab ziechen täglichen, so ist doch, als ich warhaft glob, gerüst, so verr uff Hessen angriffen wurde, ein zug daselpst zuͦ retten geordnett, ob dann uff Sachssen angriffen wurd, alda entgegen der ander zug wol gerüst. Darzuͦ Sachssen und Hessen selbst über die huffen die obersten sin wellenn; in dem syg gott herr. Amen. Ir sollt och wissen, das ich von m[inem] g[nedigen] f[ürsten] dißer tagen ein gnädig urlob genomen, uff Geory, so es der her gott zuͦlast, zuͦ üch ziechen. Der her leite mine rätt. M[in] g[nediger] h[er] ist nitt zuͦfriden mins urlobß halb, so wil min frow, die kranck ligt, nitt pliben etc. Ist gantz ungnadig, vermant mich hoch, im noch das jar zuͦ dienen. Wellend m[inem] hern Rösten min gruͦß sampt der zithung von mir ansagen, daby all guͦt hern, hern propst, Leon, Casparn, Theoder, M. Raßmus, Thumysen, Andress Gessner, m[eister] Kaspar, so vil uch müglich (wann ir uff der gassen spacieren) grüssen, Laffatter och, vorab vestram uxorem et pueros. Min son Hans ist noch by mir; das feber, hoff ich, hab im uff die thag verlassen. Grineus hat mir gont in zuͦ nemen; glob, werd in zuͦ im thon. Actum. Als ich, wie oben luth, urlob von m. g. f. genomen, ist er so ruch, begert das an min husfrowen und mich mitt vyl scharffen worten, das ich im noch dis jar zuͦ einem gnädigen abscheid dienen will (mins achtens, well ich mitt lieb und gnaden da dann, muͦss ich noch dis jar dienen, darzuͦ mich der lieb gott behuͤtte und laity), dann die loff wild und grosse sorg daruff. Min sun wirt ongfar in eim monat wider herab. So schriben mir, es syg rich oder arm. Actum den 4. hornung anno 40. U[wer] w[illiger] Johann Vogler, schaffner zuͦ Rychenwyler. Dem wolgelerthen, ernngeachten M. Heinrichen Bulliger zuͦ Zurich, minem gethruwthen hern und fründt.
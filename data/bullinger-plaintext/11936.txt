Lieber und guͦter freund, es ist nächt widerumb bottschafft von Spyr kummen, und stadt die sach gantz gefarlich. Die chur- und fürsten habend k. m. bewilligt 24000 zuͦ fuͦß und 4000 zuͦ roß in iren kosten zuͦ erhalten. Die sölle sin maiestat und der römisch könig teylen uff den Franzosen und die Türggen, wie es inen amm gelägnisten ist. Daruff ist ouch die teylung beschähen, das der keysser nemmen wirt 16000 ze fuͦß und 3000 zuͦ roß; die überigen 8000 zuͦ fuͦß und 1000 ze roß wirt der könig in besatzung wider die Türggen nemmen. So wöllend genampt ständ und fürsten den Franzosen, von wägen das er sich zum Türggen xellet, declarieren und uußschryben alls iren und gemeiner christenheyt vind. So wirt man ylendts üch eydgnossen ouch vomm rych zuͦschryben und üch abmanen vomm Franzosen, wie ir wol verston werdent etc. Dorumb luͦgend, wie ir wyslich handlind. Dann an üwer antwurt wirt vast vil gelägen sin. Gut eeren lüt im rych und günstig der eydgnoschafft redent gar vil darvon, das, so ir da nitt fürsichticklich handlend, das es vil anlassens bringen wirt. Söllend ir eydgnossen üch von einanderen trännen und gespalltene antwurt gäben, so sterckend ir üwere mißgünstigen gar häfftig. Söllend sich dann die ort in glyche fuͦßstapfen stellen, da die stond, die gällt genommen und vil iamers angericht, wirt vor gott und aller erbarckeit imm rych übel luten. Und were vilicht das fuͦgcklichest, man gäbe ein allgemeine antwurt unvergriffenlich uff beide teyl. Darvon ich wyter üch wyser und verständiger lüten gedancken und reden mitteylen wil etc. Wellt mir meinem günstigen her Rösten vyl vyl dienst, guͦts und gruͦtz sagen. Hapt mich allzeyt bruͤderlich für bevolchen. Ir wisst und gloubt nitt, wie ich mich wider meinen brauch reysß und uͤb, unverzug dise ding zuͦerfaren und verstendiger leut guͦt beduncken darinn zuͦvernemmen. Der treuw gott verleich zytlichen unnd ewigen friden durch Christum Jesum. Ir söllt gewisß und ungezwyfellt sein, das ich mich kains wegs sparen will in erfarung, ouch in zuͦschreibung alles des jhenigen, daran ich achten mag euch etwas gelegen sein. Doch das mir sölichs nitt zuͦ nachtail raiche. Des herr Laveters seckelmaister halber, diewyl ir mir anzögen, das im nit weniger dann dem h. R[östen] zetrauwen, lasß ichs ouch geschechen, dann ich ewerm iudicio sovyl zuͦgib, das ir nunmehr uss erfarung der eweren wol muͦtmassen mögt, wem zuͦ trauwen seye oder nitt. Diß schreib ich zuͦ drey uren; hab zuͦ wol zuͦ funffen geschickt, kan kain potten ankomen. Wellt gern, das ainer noch etwa wyt gieng und uff morn dunstag by euch were zytlich. Ich will den brieff schliessen, dann ich hab wyter um ain boten usgeschickt, das ich inn nitt summe; darff kein stattbotten brauchen, argwon zuͦverhuͤten. Will euch die horam uff den brieff schreiben. Datum f[eria] 4. post palmarum. AB. Liebster herr und bruͦder, es langt an euch min gar fruntlich beger, wellt euch sovyl möglich erfaren by den jenigen, so gemainklich auff die täg von ewern herenn gesandt werden, ob sölich fäll ouch etwa fur gemain aidgnossen kommen und was von inen darinn gesprochen seye, was ouch noch hierinn verhoffelich by inen erlangt möchte werden; namlich das die elteren in oder usserhalb ainer aidgnoschafft testament uffrichtend und ettliche irer kind enterbend ausß kainer anderen ursach, dann das die kind inen yn iren kintlichen jaren gefolget und in clöster gangen, darnach aber, alls sy der sachen verstendig worden, widerum herausß gangen und in eestand kommen, darinn mitt kindlin von gott begabt sind. Item, was in sölichem fall gesprochen worden, wa sich die kind usß unwissenhait der erbschafft verzygen habend. Item, wie es mitt den jhenigen gehalten werde, die sich nitt verzygen habend und danecht enterbt werden von den elteren allain usß ursach wie obgemeldt. Item, was man söliche testament gelten lasß, wa sy vorm camergricht oder hoffgricht zuͦ Rotwyl uffgericht werden. Item, wie im falle, so sy vorm landtgricht uffgericht werden. Und ob ir mir ettliche exempel kondten anzögen, wie man vor gmainen aidgnossen hierinn gehandelt und was man gsprochen hette; dann mir etwas daran gelegen von ains guͦten freunds wegen, derhalb ich euch gantz vleyssig pitt, sovyl von minen wegen bemuͤet zesin und mir sölichs zuͦerfaren. Diß wollt ich euch nehermals zuͦgeschickt haben, aber in der yl ists mir abgefallen. So bald ir mitt statten mögt, wellt mirs erfaren; muͦß nitt gleych bey disem botten sein. Bullingero suo.
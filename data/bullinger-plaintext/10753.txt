Gratia et pax a domino deo patre per Iesum Christum, servatorem nostrum. Amen. Fuit apud me non adeo pridem Conradus Vuͤstius, civis noster, omnia mihi ordine et fidelissime denarrans, ut apud vos agatur, planeque pro omnibus vobis solicitum - nam omnia falsis rumoribus apud nos plena - reddidit prorsus securum, ut etiam posthac minus vobis, amantissimis fratribus meis, metuere possim, cum longe mitius, quam fama erat, pestem apud vos sęvire indicarit. Gaudeo igitur ut qui maxime agoque deo meo gratias oppido ingentes ob communem vestri familiarumque vestrarum salutem et incolumitatem. Sed neque puto vos mihi credituros, quo perfusus sim gaudio, dum singulatim ex homine disquiro, omnia salva esse intelligo. Nam quam dira apud nos fama vagarit, non est necesse, ut vobis denarrem. Satis abunde mihi est, quod vana esse haec omnia compererim. Dominus e sua misericordia tribuat, ne tristius quid audire posthac utrinque nos oporteat. Amen. Iam quod res meas attinet, quia principem nostrum necdum conveni - agit enim Montpellgardi -, nihil est in praesentiarum, quod vel vobis significem vel a vobis speciatim rogem, praeter hoc unum, ut brevibus mihi universam materiam de providentia dei, praedestinatione iisque affinibus rebus descriptam transmittatis; id quod abs te, colendissime mi Theodore, priusquam Tiguro discederem, non semel flagitavi. Ages autem vel iam amico morem tam aequa tamque salutaria ecclesiae suae roganti. Tu vero, mi Bullingere, si annotationes in reliquas Pauli epistolas, nempe Galathas, Ephesios, Colossenses, Philippenses, Thessalonicenses, Philemonem, Timotheum et Titum absolvisti, curato, ad me deferantur; praeterea obsequialia, ut vocant, decem. Et si quid aliud sit, quod primum in lucem apud vos exeat, velim cum isthoc tabellione ad nos transmitti. Haud equidem crediderim vos me falsuros. Porro quae ad communem rempublicam ecclesiarum, maxime autem ducum Wirttenbergensium conductura existimo, communibus literis inserui. Vestrum igitur erit adesse non tam mihi quam universae ecclesiae Christi, maxime autem vel ob hoc, quod res illic quoque vestra agitur. Poteritis enim hac tam oportuna occasione non tam aliis quam vobis ipsi prodesse. Intelligitis nimirum, quod velim. Postremo est et aliud quiddam, quod a vobis scire desydero. Constans apud nos fama est Gallorum regem Quinque Pagis pensionem renuntiasse inque argumentum rei adolescentes illorum regio stipendio in academiis Galliarum hactenus victitantes domum remisisse. Insuper Basileienses a Paganis quoque illis ad imperii civitates defecisse. Rursus novem illos Solodurenses patria et, quod non sine dolore scribere possum, universa Helvetia pulsos Argentinae agere, belle habere, probe munitos esse auro, vestibus, armis abundare, quibusdam denique in aurem insusurrare brevi res suas in vado futuras. Sed et Angliae regem cum principibus et urbibus evangelicis in defensionem verbi conspirasse aiunt omnibusque templis idola et reliqua id genus impia per universum regnum amovisse. Haec quia vera esse vellem, si certi quid earum rerum habetis aut si quid aliud quoque sit, quod gloriae dei provehendae conducere arbitramini et quod audire nobis volupe esse possit, denique, ut se res Genuensium habeant, scripto mihi indicetis, ut habeam et ipse, quibus fratres apud nos partim adhuc meticulosos, partim vacillantes et retrospectantes subinde retinere, animare, revocare et exhilarare possim. Valete in domino, praeceptores et fratres charissimi. Salutate ex me uxores, inprimis autem matrem, filiae meae recens natae susceptorem, consules ambos, Ruͦdolphum Lafater, Heinricum Ron, Andream Gessnar, Casparem Nasal, Nicolaum Brunnerum, Kamlin Conrados Aescher et Luchsinger, Negelin, Bachoffen et reliquos, qui e consularibus Christo favent, praecipue autem Iohannem Hab, Ulrichum Trinkler, Luipoldum Grebel et nostros camerarium et cellarium. Volo autem et dominam zum blawen fan cum universa sua familia plurimum quoque salutari. Et nisi molestum sit, salutate Uttingerum, Steinerum, Battum, Ammanum, Collinum, Iohannem H[enricum] Göldlin, Wyß simulque uxores illorum, maxime autem omnium Michaelem Schwitzer et Christophorum Froschouerum. Rursum valete. Richevillae, postridie epiphaneias 1536. Orate pro me et ecclesia nostra. Vester idem ille Erasmus Fabritius. Clarissimis viris Heinrycho Bullingero et Theodoro Bibliandro, Tigurinorum ecclesiae episcopis et doctoribus, praeceptoribus et fratribus in Christo amantissimis et colendissimis.
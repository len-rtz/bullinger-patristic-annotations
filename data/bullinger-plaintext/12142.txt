S[alutem] p[lurimam]. Literas tuas, Bullingere, quas Tiguri 1. februarii cursori meo dedisti ad me, recepi 18. februarii. Ago itaque tibi gratias pro tua erga nuncium humanitate. Atque utinam pro amico in me animo possim tibi confidenter gratias agere! Sed obstat mihi pertinax in contentione contra ecclesiam Christi propositum tuum, de quo sane ita tristor ac doleo, ut arbitrer David regem non gravius doluisse super morte Saul et Jonathę. Ego enim de animę tuę morte - qua certissime in ęternum periturus es, nisi ad ecclesiam redieris, unde exiisti - iustius doleo quam ille de occisis corporibus. Quam amabilis fores mihi, o Bullingere, per nobile ingenium tuum, si ecclesię matris nostrę (quę nos ambos per baptismum Christo genuit et incorporavit) obędiens remansisses filius aut saltem per poenitentiam ad eam rediens diceres: Mater, peccavi in cęlum et coram te! Quamvis autem quam plurimi sint hodie (proh dolor) homines eruditi, qui parricidali (ut mihi videtur) odio et rebellione adversus hanc communem matrem, quę ipsos sicut et nos in Christo regeneravit, insurgunt et pugnant! De nullis tamen magis doleo quam de te et de Philippo Melanchthone, quos solos scio inter complices vestros legitimas habere uxores, ingenioque et eruditione nobiliter pręfulgere. Scripsit mihi de te vir quidam pius, doctus et gravis nuper ex Colonia (cuius nomen tibi probe cognitum atque etiam venerabile, ni fallor, est), quod magisterium in artibus illic assecutus fueris anno domini 1522 in gymnasio Bursę Montis, in quo et ego sex annos olim studui bonis literis. Unde tanto plus mihi dolet, quod te adversarium habere debeo, qui in studio quoque literarum communem mecum sortitus es matrem, quę et Henricum Glareanum, conterraneum tuum, mihi amore et familiaritate coniunctissimum fecit. Ne vero suspiceris me palpando et fictis verbis tuam quęrere gratiam, addam hic ea verba, quę Coloniensis ille, communis pręceptor noster, in suis ad me literis adiecit: „Quod vero tam prodigiosas“, inquit, „ac prorsus inconcinnas adducit argumentationes, inde profectum credo, quod ipsius apud nos tempore iuventuti persuasum fuerat, tam nullius momenti esse artem dialecticam omnemque ethnicorum philosophiam, ut, nisi certis horis coepissemus pręlegere in sacris literis, actum fuisset de gymnasiis.“ Hęc ille, a quo et id accepi, quod patria tibi est Bremgarten. Ex tuis autem literis perlibenter accepi, quod nunquam „iuraveris in cuiuscumque episcopi, abbatis aut prioris pręscripta“, quamquam levitate in margine impiam adiecisti annotationem, quasi non pigeret te facti, si pręstitam illis fidem falleres, sicut inhoneste ac impie fecerunt Lutherus, Bucerus, Musculus, Osiander et id genus alii scelerate uxorati complices tui - si tamen Lutherum et Osiandrum pro complicibus agnoscis, qui Zwinglii tui doctrinam publice redarguuntur. Video autem displicere tibi, quod ad concilium provocavi teque amice invitavi; et ais vos habere „magni consilii angelum“ atque „prophetarum et apostolorum sacrosanctum consilium“ et consessum. At nos de eisdem gloriamur et confidimus. Gloriantur et Lutherani de eisdem; et quidem ante vos gloriantur item et anabaptistę. Quid ergo? Permanendum ne est propterea perpetuo in discordia et schismate! At vero Christi ecclesia una est, sicut foeliciter ante Zwinglii et Lutheri rebelliones fuit et in finem sęculi usque permanebit. Consydera, precor, quo nam iuris aut ęquitatis titulo aut prętextu possis te ipsum iudicem in hac discordię causa constituere. Excitaverunt hanc discordiam docti quidem, sed inquieti, superbi, vehementes nimiumque confidentes homines Lutherus et Zwinglius inter nos Germanos. Pars nostra desyderavit semper aliarum nationum super omnibus discordię articulis iudicium atque determinationem, ne videremur in propria causa iudicium nobis temere usurpare. Appellavit Lutherus quoque non semel concilium, sed fraudulenter ubique et semper, cuius dolos et Melanchthon imitatus est, quum aliud haberent in corde quam in ore. Te itaque et Zwinglium in hoc illis pręfero, quod neque tam dolose neque tam instabiliter egistis, sicut egerunt illi. Ideoque valde placet mihi hoc epistulę tuę verbum: „Ego (inquis) aliter loqui non possum nec debeo, quam sentio in pectore et animo meo.“ Sed dolet mihi vehementer, quod nimium confidis et inniteris prudentię tuę. Et miror, quod hactenus non videris meum in te libellum De invocatione sanctorum. Certe affirmat typographus meus tuum typographum recepisse Francfurti, id est in superiore mercatu, aliquot exemplaria meorum in te libellorum. Respondisti ad Replicam; at ante eam scripsi De invocatione, ubi profecto de multo pluribus te reprehendi quam in Replica. Reprehendi et Vadianum vestratem, de quo sane libenter ex te velim intelligere, an adhuc vivat. Si ita est, valde grandęvus sit, oportet, qui Viennę olim ante Lutherum et Zwinglium praeclara eruditionis fama patriam vestram illustravit. Multa quidem legistis ambo, sed Mille artifex, cuius instinctu ex ecclesię sinu excidistis, excęcavit mentes vestras, ut in tanta lectionis et eruditionis ubertate videre non possitis, quid rectum, quid verum et pium sit in ecclesia, quam non vane veritatis columen et basim vocat apostolus. Tenet enim vos pater mendacii captivos, quod per culpam defectionis plenam in vos (quod dolenter dico) potestatem accepit, sicut solet accipere lupus in oves a grege aut a caulis aberrantes. Hoc ego et in vobis et in complicibus vestris non ficto dolore deploro, et si qua via aut ratione tam presenti et famę et animarum vestrarum periculo possem opem ullam ferre, nihil puto tam grave aut difficile esse, quod vestri causa, ut ab illius tam cruenti hostis captivitate redimi possitis, recusarem ferre aut subire. Crede Bullingere, ut lubet! Quamvis autem decreverim non amplius tecum contendere, libenter tamen videre vellem, quid respondere possis tum ad ea, quae in libello De invocatione vel tibi obieci vel in te redargui, tum ad ea, quę nunc in Replica contra Musculum repetivi et a te nondum responsum esse dixi. Ingenio quidem et eruditione linguarumque peritia tibi libenter cedo, sed interim in ecclesiae veritate et eius spiritu, quem a Christo accepit, ita confido, ut in ea permanens per gratiam dei vobis omnibus invictus atque etiam imperterritus haberi et esse velim, probe sciens, quod veritas nullis fucis aut artibus expugnari queat. Hęc dolens tristisque ad te - quem in ecclesia prae omnibus complicibus tuis complecti et amare desyderarem, si non obsisteres pertinaciter - scribo deumque rogo, ut malę voluntati tuę resistat et, si aliter fieri nequeat, per absolutam potentiam suam voluntatem tuam cogat atque etiam violenter ad meliora convertat, sicut Paulo fecit apostolo. Amen. Bene vale, charissime in Christo frater, si antiquę matris nostrę tu obędiens fueris filius. Ignosce precor mihi et da veniam prolixitati, ad quam et dolor ex contentione et salutis bonęque famae tuę desyderium me adegit. Ex Eychstet, 11. die martii 1545. Ioannes Cochlęus, tristis et invitus adversarius tuus.
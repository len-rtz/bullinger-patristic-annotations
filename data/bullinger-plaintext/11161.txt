Gratiam et pacem a domino. Copiam litium attulit, venerande mi Grynęe, qui Buceri copiosam apologiam attulit. De hac nihil nunc dico, quam quod omne iuditium deo iusto iudici committo. Non contendam cum homine amplius, nisi aliud suggesserit spiritus, neque prius contendi aut tam maliciose scripsi, ut ipse scriptum interpretatur. Pluris faciam et meam et publicam tranquillitatem quam privatam vindictam. Interim, quod pridem testatus sum, non odi Bucerum, nullas in eum vel privatim vel publice iis literis exceptis accusationes protuli. Sit ergo animo tranquillo. Porro nostram ecclesiam curabimus, ipse suam curet. Quod omnes literae eius nihil aliud habent quam „conveniatur, indicatur conventus, conferamus, disputemus, iudicent sancti“, nos non putamus singulis conveniendum mensibus neque videtur usqueadeo necessarium aut fructuosum. Convenerunt Bernae; disputatum est diebus 20. Convenerunt saepe Tiguri, saepe Basileae, item Marpurgi. Nos ter convenimus Basileae. Wenn wers ouch gnuͦg? Nos tenemus religionis verae summam. In hac perseverabimus. Non disputabimus de hac ut incerta in dies. Quem hactenus laesimus concionibus aut scriptis nostris? Legisti, opinor, libros ad regem Angliae scriptas. In his quid peccavi? Quid in illis poterit displicere piis adeoque ipsi Luthero, cui exemplum misi additis simul amicissimis literis? Concordiam, non discordiam quaero. Quod si Bucerus ad diem illam sive conventum Helveticis tantum urbibus indictum venerit, metuo magnam concertationem. Forte negotium melius sine eo perficeretur. Sed fiat voluntas domini. Haec ad cor tuum, mi Grynęe, dictum puta. Salutabis Myconium. Tiguri, 30. martii 1538. Tuus ut semper ex animo H. Bullingerus. Charissimo suo Simoni Gryneo ad manus proprias. Dem herren Simoni Gryneo.
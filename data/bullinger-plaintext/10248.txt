S. Accepi literas tuas a Burckardo, charissime omnium Heinrice, quibus intellexi, quemadmodum per copiam articulorum compositę litis, quam nuncius noster ex Heremo attulit, quid illic actum. Quid ego dicerem aliud? Sic sunt tempora nostra, sic sumus homines, qui evangelium iactamus ore, in veritate vero ac innocentia vitę, simul et illius coram hominibus confessione parum vel nihil praestamus. Non credis, quam doleam tum pusillanimitatem nostram, tum et illorum audaciam quod dominus tam diu differt vel nobis animum addere vel illorum temeritatem antevertere. Bernę omnium vox et fama est Immontanos iam nunc quęstionem qualemcunque contra nos moturos, ut perpetuo libertati verbi adimant, sibi auctoritatem apud omnes faciant. Deum precabimus, ut is nobis praesit et oculos aperiat, quibus in ipsius solius gloriam respiciamus. Cęterum expectamus Bucerum. Convocabuntur doctiores ministri ex agro et non synodus. Vigilatur adhuc propter incendiarios, nec commodum ministros ecclesiis, immo et domibus suis abesse, id quod senatui placuit. Spero tamen, quicquid fuerit discordię inter nos, per illius industriam componi posse, id quod vos, maxime vero tu, facillime praestare possetis, wo man üch uss dem näst möchte bringen. Wenn wir dry in der stat eins sind, werdend di bruͤder uff dem land ouch eins sin, wo aber wir zertrent, sind glych anheng und partyen gemacht, per contentionem mutuam, et ambitio semper sua quaerit. In negocio eucharistię non erimus alii nec aliter coram ecclesiis nostris loquemur quam vere et aperte. Involucra enim verborum et amphibologias minus feret quam errorem ipsum. Omnia, quae agentur apud nos, ad te scribam, quod et a te expecto. Obsecro me quantulumcunque tibi semper commendatum adserva. Utinam vel semel tibi loqui possem. Ubi podagra et hernia me non admodum premerent, iam dudum Lentzburgum te vocassem. Tentabo aliquando pro molestia corporis, quid possim. Aliud nihil habeo, quod scribam. Commentarii tui singuli fratribus mirum in modum arrident. Ego impudens expostulare non desinam, donec Ioannem tuum videro, tamen nihil citra commoditatem tuam. Vale, cor meum in domino charissimum. Salutat te symmista senecio Franciscus. 2. maii. Tuum minimum nummisma B. Heinrico Bullingero, Tigurino ecclesiastę syncęrissimo, fratri suo nunquam non charissimo.
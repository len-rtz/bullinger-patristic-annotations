In höchster yl. Wiewol vyl zeytung umgetragen, wirt doch nichts bestendigs und gruntlichs angezögt, sonder dermassen alles grundloß, das ich warlich ganz und gar unlustig byn, ychtzit in tanta mortalium vanitate ze schreiben. Ich nymm mir ye mehr und mehr fuͤhr, nichts mehr hin und wyder ze schriben, dieweyl es alles allenthalb fällt und ich kainen zeytungen gewisslich truwen darff. Wann ich aber warhafftig grundtlich zeytungen hab, soll euch allweg by erster bottschafft, so ich gehaben mag, mittgetailt werden. Es ist die ganz wellt ain schalck und bringt yeder uff, was er gern wellte, das war were, in den stetten und sonst. Darum sollt irs nitt achten, ob ich fuͤrohin langsamer und seltner von den löffen schreib. Es wills nitt mehr geben. Dorffend wol ausß Augspurg, Ulm und Nurenberg yeder in sonderhait auff ain stund widerwertig und strittend zytungen geschriben werden! Des Schöners halber sind auffs fleyssigst gebetten. Trachtend, wie sein sach anzegreyffen. Hab imm mein mainung geschriben mitt pitt, wells euch anzögen. Ich find by allem, das man im unglympfft. Ob sy wol all sagen, er seye ain guͦter, frommer mann, gebend sy doch dem modo seiner handlung unrecht. Schreibends zuͦ seiner hytzigen ainfalt, mehr dann fürsetzlicher boshait. Er wirt sich nun demuͤtigen und uffs tieffest undergeben muͤssen, will er etwas erlangen. Dann diß leut wellend nitt darfuͤr, das sy yeman unrecht thuͤen, angesechen sein, wie ir wol wisst! Schick euch hiemitt brieff von Augspurg, die ich euch warlich nitt eh hab zuͦfertigen können, dann ich nitt bottschafft vergeblich gehaben mögen. Ettlich knaben von Augspurg, studiosi, habend iren weg auff Basel genommen, allda ze studieren, und dise brieff mittgebracht. Lasst euch unser kirchen on uffhören bevolchen sein. Unsere hoptleut sind all noch hie. Vadianus hat mir noch die acta nitt zuͦgeschickt. Kan mich nitt gnuͦg verwundern, wie es zuͦgeh. Hernach schickt mir selbs zuͦ, was ir mir gunnen wellt, und so ers ouch lesen soll, will ichs im allweg in zway tagen uffs lengst zuͦ schaffen kommen. Schickt mir das scriptum wider, das ir von mir mitt vertrauwen empfangen hapt. Yetz sind die von Memingen vom kaiser kommen, dann sy ain bottschafft by im gehapt, abtrag zuͦ erlangen der 80000 fl. halber, so inen ufgelegt sind. Habend nichts geschafft, etc. Sagend aber, das sy kaiser, könig und hertzog Mauritzen byainander funden habind, etc., und das Gülch, Dennmarck und der von Peuren selbs ernstlich handlind bym kaiser um friden, aber der kaiser well es gar hart spannen und mitt bschwerlichen, unlidlichen conditionibus uberladen. Si sagend ouch, das ain stettle in Sachsen haiß Lauw oder Leuwe; da sye der kaiser fuͤrzogen, hab es den Spaniern preyßgeben, und seyen gleych 4000 Spanier hinyn gefallen, habend alles erwirgt, mann, wyb und kind, jungs und allts, aber des churfursten volck seye gleich hernach kommen, und alls sy gesechen, wie sy alles erwirgt, habend sy das stettle anzündt und zuͦ pulver verbrendt sampt den 4000 Spaniern, die darinn gewesen sind. So schribt mir Frechtus von Ulm, wie ir hie sechen. Ich kan nichts darusß schreyben. Schickt mir den prieff widerum und lasts nitt; ich muͦß im widerschreiben! Der amma von Dettnang, des grauffen von Montfort amptman, hat diser tag groß ding geudet gegen aim prediger von hinnen, wie der kaiser mitt landtgrauffen und churfursten vertragen seye, und werde yetz den nechsten heruff den zuͤg nemmen, Costenz belegern und das nitt von Costentz wegen, sonder mitt Costentz well ers anfachen und mitt den Aidgnossen enden. Und das muͤsß alles noch disen summer beschechen, das man von kainem Schwytzer mehr wissen und kainen mehr nennen werd! Hat sich gar vyl erbrochen. Die Welser und ander, so zuͦ Arba gewesen sind, habend ir wahr, hausrat und silbergschirr haimfuͤren lassen, sich gar nichts besorgt, diewyl sy usgesönt sind. Und ist der best wagen mitt silbergschirr und derglichen zwüschen Lyndauw und Wangen kommen. Allda sind ettlich Spanyer oder Italianer kommen. Habend den wagenman erstochen und den wagen gen Lyndauw gefuͤrt in des Pfäfferlis wirtshauß, all ob er iren seye. Habend die ballen, darinn das kostlich genuͤsch gestecket, uffgehowen und alles sampt den wagenrossen hinweg geschlayfft, hinin dem land zuͦ, allain den wagen stehn lassen. Zuͦ Frankfurt gehts ruch zuͦ. Man viertailt ettlich und piniget man vyl ubel. Ich kan nitt mehr. Sagt alles liebs und guts Pellicano und allen guͦten herren und freunden. Bittend mitt truwen für unß all. Euch grussend min l[ieber] br[uͦder] und vetter. Berichtend mich flissig, was zuͦ Solenthurn gehandelt. Ich acht, meine schreyben den 19. aprilis cum scripto und den 24. aprilis seyen euch zuͦkommen. Diß ist das dritt. Datum meridie ultima aprilis 1547. Meister Heinrich Bullinger. Zuͤrich.
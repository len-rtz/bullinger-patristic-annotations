S. Nondum a Walthero tuo te meas accepisse literas a nuncio urbis nostrę didici, selectissime frater. Quod totus es in componenda civitate utraque, sum et ego multique cordati viri. At qua ratione quibusve mediis id fieri possit, non video, nisi quod audio tandem a Röstio per Basilienses fieri posse consultum. Scripserunt illuc ex nostris. De responso nihil audio. Megander, ut videtur, hunc assumpsit laborem, quamvis non omnia mecum communicet consilia. Misit ad vos proprium nuncium me nesciente sed propter quid, nescio. Quod cogito, facilius conticuero. Simplex sum et apertus. Vellem alios etiam, quibuscum me agere oportet, tales esse. Causam itaque habes, quare ad binas tuas literas nihil responderim nisi per Waltherum. Utinam quisquis ageret, felicissime ageret, ut simultas illa civitatum, qua utraque alteram quasi dedignatur alloqui, tolleretur. Cęterum velim me certiorem reddas, quam primum poteris, quid sibi hoc velit, quod Capito binis indicavit literis, nempe Megandrum ad vos in suam revocari provinciam, num hoc prae manibus sit et vel tui desiderent vel ipse. Utcunque, bonus alioqui vir est, doctus et pius, sed hoc desiderarem, ut ubi nobiscum manere nollet, indicaret. Non enim parum refert, quis illi succedat. O utinam is, quem tu optime nosti! Scripsit Leo de pecuniis ad vos fratrum collecta missis. Tui mentionem nullam fecit, et nescio, quid tandem parturiat, quum nos, qui unus esse debemus, ita vicissim negligimus. Scribitur sępius ad nos, ad me nemo nisi pius Pellicanus et tu. Quare non male consulas, quod non mox responderim. Videbar mihi alios hanc provinciam suscepisse, quos etiam me felicius agere facile confitear, modo me etiam suorum consiliorum aliquando conscium facerent. In summa: A te pendeo, charissime frater; quicquid iusseris, praesto sum, quod et a te expecto. De civitatum concordia questori Tilmanno amicissime scribas, nam omnia potes apud hominem, similiter Petro Imm Hag, Iacobo Wagner, qui te optime norunt. Misit Froschoverus duas paginas de officio prophetae, reliquas propediem missurus, item initia laborum Pellicani, quae mirum in modum fratribus arrident. Utinam citius prodeant. Interim, quae de studiorum ratione et praedestinatione docenda visa fuerint, non me negligas. In Ioannis epistolas tuas promisit typographus anotationes. Utinam et in Hebreos statim habeam. Vale, mihi charissime frater, et quem cepisti amare, ferventius tuo indies amore prosequere. 28. febr. anno 32. Tuum minimum numisma. An Meister Heinrich Bullinger, predicanten ze Zürich. Gen Zürich.
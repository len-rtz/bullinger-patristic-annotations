S. E proxime allatis negotiatorum literis haec ferme accipimus, quae, etsi aliunde intelligere potes, tamen ne certus non esses, celare te nolui. Primum scito Ungariam bello ardere, et eo quidem terribili. Ferdinandi exercitus Budam cinxit urgetque impetu vehementi. Contra Budenses, omne genus telis instructi, magna clade nostros afficiunt, sed et eruptionibus diurnis nocturnisque vehementer nocent. Quicquid in moenibus et vallo (quo munitum est oppidum) nostri die deficiunt diruuntque, id omne noctu reficitur et instauratur. De urbe igitur expugnanda desperatur et Turcae timetur exercitus, qui multos ante dies Iaurinno relicto Budensi obsidioni maxima equitum et peditum et tormentorum manu imminet. Nostri sane magno in metu sunt, ne, si in obsidione perdurent, hostium vi et multitudine circumventi extrema experiri cogantur. Quamquam enim 25 milium et amplius in obsidione est, tamen infirmior est Ferdinandi ille exercitus, quam ut ferre posse Turcicas vires existimetur. Proinde creditur, nostros brevi ad superiora Pannonię, qua haec collibus ac silvis attollitur, moturos; in obsessione enim et planitie, quae circa Budam est, nihil iis aut tutum aut salvum esse poterit. Sunt quidem, ut nosti, immodici rumores bellici, et pars est strategemάτων in terrore ex numero hostium incutiendo; tamen certum est Turcę exercitum, quem Budam destinavit, circiter ducentena milia expeditissimae militiae continere, atque id quidem bona fide e Venetiis allatum est. Reliquus metus in eo ipso versatur, ne Turca post assertam liberatamque Ungariam Austriam ipsam et huius metropolin Viennam suo iam et cognito itinere sit petiturus; quod profecto futurum esse arbitrantur multi, nisi demum Caesar consilium ineat cum ordinibus Ratisbonae congregatis, quo nostris subveniri et auxilia undiquaque summitti possint; quod quam facile sit, immo vero quam difficile in tanta animorum dissensione et rerum statu tam turbulento consequi, tute ipse rectius iudicas, quam ego retulero. - Ad religionem quod attinet, Ratisbonę finitum quidem est colloquium, sed nihil obtentum aut impetratum ab adversariis in iis maxime dogmatis, quae ad papę regnum et gladium, praeterea ad sacrificorum retinendam dignitatem, postremo ad quaestum et farinam hactenus fecerunt. Haec enim non temere assequemur ulla vel industria vel vigilantia vel aequitate vel veritate, nisi benignum numen caelestem illis spiritum, qui solus veritatem ultro agnoscit, tandem impertierit. Nosti illud: Fertur equis auriga nec audit currus habenas. Praefractissimi fuere in eucharistiae materia, nempe ne vulgo tota tribuatur, ut a domino instituta est, ne negetur transsubstantiatio (sua ipsorum voce utor), deinde ne non includatur Christus, ne non adoretur, circumportetur, ne munus illud ipsorum tantum contemptui habeatur. Haec sunt videlicet veteris veraeque et indubitatę fidei dogmata, quae, nemo nescit, non dei, sed hominum doctrina immodice curiosa primum in scholas, deinde in pontificum aulas, postremo horum legibus, per coniurata concilia comprobatis, in ecclesias irrepserunt. Aequant enim illi conciliorum et scripturarum auctoritatem et fidem, hoc est humana non minoris aestimant quam divina. Et illud, puto, urgent, velut credere opus habeamus, ut, quoniam Christus se nobiscum futurum dixit usque ad consummationem saeculi, eum ipsum suo dumtaxat munere et pani quidem inclusum et locabili praesentia habeamus. Quod si est, semel et ipse video, nihil non deferendum esse istis evocatoribus, qui et e caelo possint deducere lunam et creatorem, cum libuerit, vel aere conductos Venereque et crapula sordentes creaturę suae indere et insinuare. Sed haec ioco, quamquam extra iocum est, quod horum dogmatum caussa male audimus a gentibus, quae, ut saepe audivi, inter alia probra et illo utuntur, ceu incantando et fascinando evocandoque numen nostrum elevemus. Sed sinamus gentes; dominum oremus, veritatem et viam, ut illis mentem ita sua luce dirigat, ne, quod veritati et pietati adeoque veteri ecclesiae Christi debent, suis amplius commodis affectibusque tribuere et nullis iustis, immo sordidis caussis usque adeo sibi in dogmatis ritibusque religionis novandis fingendisque indulgere pergant. Videt enim mundus et iam perspectum habent agricolae, quonam illorum studia et conatus tendant, quid moveant, quid moliantur, quid quaerant, quid respiciant. Patiantur tandem tolli errores et monstra innumera avaritiae, quo melius ecclesia, quae corpus est Christi, habere et veteri veraeque, nempe apostolicae ecclesiae, doctrinis ritibusque simillima esse possit. Iam nunc Caesaris, benignissimi principis quique partibus pacificandis nihil non pollicitus est, iudicium expectamus. Quod ut sanctum siet et candidum, donet nobis in illo Christus. Amen. - Per Doringiam et Saxoniam rursum grassantur incendiarii, quod sane hoc magis miror, quod auctorem huius tam immanis latrocinii notum esse et apud Caesarem etiam delatum ex multorum relatione accepimus. Nec modo incendiis in nos, sed etiam veneficiis saeviunt nonnulli; hac via videlicet iuvat, crucem nostram, quae ecclesiarum amore ferimus, gravare. Sed sui est similis Satanas, cuius haec sunt tam liberalia inter Christianos studia. Descripsit Melanthon elegantibus versiculis somnium suum de hyaena, Libyca bestia; quod si nondum vidisti, libens mittam. Hc habui, quae referrem, quae pro meo more in sinum ingero tuum. Tu si quae habes certiora, fac, oro, sciam. Christophorum Landenbergensem, Rotwilanorum perduellionem, proscriptum esse ferunt; ego mallem pacificatum. Vale et salve meo nomine tuos, ante omnes autem D. Lavaterum. S. Galli, XV. die Iunii, anni MDXLI. Vadianus. Ornatissimo viro domino Henrycho Bullingero, sanctę ecclesiae Tigurinae episcopo, domino colendo.
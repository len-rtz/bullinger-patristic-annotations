Nicolaus Artopoeus Heinrycho Bullingero, viro undecunque doctissimo, S. D. Quomodo valeamus quidve agamus, candidissime vir, pręcipue quod ad Lutheranam factionem attinet, arbitror te minime latere. Tamen, ut etiam poenitius intellegas studium honestissimi nostri senatus in opprimenda Luterana secta, volui hoc mandatum ad te dare; quod, quamvis pro nihilo reputari queat, est tamen perutile ad id, quod conamur. Nam ecclesiae nostrę pastores ea ratione multum propagarunt Lutheri dogmata, quod absque exacto examine contionatum miserunt (imo sine examine omnino), quos putarunt sive sciverunt Luterana doctrina esse imbutos. Tu, scio, mecum senties. Vale, vir optime, et da importunitati meę veniam. Nihil aliud habeo scriptione dignum. D. Iodocus mihi semper argumenta mea praeripit. Collegas tuos rogo pro me salutes. Bernę, 4. decembris. Heinrycho Bullingero, viro et docto et purę christianę fidei assertori ferventi amicoque suo percharo.
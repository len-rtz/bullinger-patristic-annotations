Scripseram ad te multis abhinc hebdomadibus, easque literas D. Calvino, mei tuique amantissimo, tradideram Bernam proficiscenti, ut inde ad te perferrentur. Verum quantum ex literis, quas per nuntium D. Butleri misisti, conjicere potui, meae tibi non sunt redditae. Non enim dubito, quin carum mentionem alicubi facturus fuisses: proinde haec res animum meum non mediocriter angit atque excruciat. Nam cum ceteri mei conterranei ad te literas darent, cumque ipse alios Tigurinos epistoliis salutassem, potuisti jure me ingratitudinis notare, qui te praetermiserim, cui ego plurimum debeo. Si hoc certe fecissem, non dubitarem quin dignas aliquando poenas daturus essem Jovi ξενίῳ. Sed nihil, mihi crede, minus in animo fuit, eoque ad te meas literas misi, priusquam D. Butlerus, singularis amicus meus et frater multo carissimus, hunc nuntium nactus fuisset. Sed infeliciter, ut video, cecidit. Mihi certe gravissimum dolorem attulit, non quod aliquid in literis fuerit, quod lectione tua dignum putem, sed ne vel amicitiae tuae contemptor, vel benignitatis erga me param memor sim tibi forte visus: quorum utrum minus velim, haud satis scio. Illud est singularis humanitatis tuae, quod me conjunxeris in literis tuis ad D. Butlerum. Unde etiam mihi bona spes est, te hanc meam purificationem non illibenter accepturum, tametsi, τοῦ Θεοῦ μάρτυρος in amicitiam nostram nihil peccavi, nisi forte hoc est peccasse, quod alias literas ad te non dederim, cum certus nuntius adesset; in quo nonnullam culpam meam agnosco. Sed quis putasset, eas literas ad te non perventuras, quas D. Calvino tradidissem, illeque rursum D. Megandro? Posthac si permisero ad te a nobis ullum nuntium venire sine literis meis, non obstat, quin me in numerum τῶν ἀχαρίστων aut etiam τῶν μισοΦίλων conjicias; quod tamen scelus in me haerere minime omnium velim. Sum enim, ut si quis alius, ad mutuo amandum propensus, ut interdum etiam eos, qui mihi parum bene volunt, tantum non depeream. Doctos certe omnes, quique de me bene meriti sunt, ita in deliciis, ita prae oculis semper habeo, ut nec illis dulcius quicquam sit, nec penitius animo insideat. Qui igitur tui oblivisci queam, cujus et eruditio mihi semper jucundissima et utilissima fuit, et beneficia in me extant plurima? Non est igitur, quod existimes tui oblivione factum esse, quod literae meae jam ad te non pervenerant; sed est quod expostules cum D. Megandro, qui literas meas tibi perferendas non curarit. Me extra omnem culpam esse, ut spero, vides, nisi quod tibi bis non scripserim. Te filiolo auctum esse, et eo quidem primo etiam die Χριστυφόρῳ, ex animo gratulor, nec minus gaudeo, uxorem tuam foeminam laudatissimam hoc periculo esse perfunctam. Quid Lutherus cum suis περὶ τῆς ἐυχαριστίας moliatur, scire percupimus. Rumusculus hic est, nescio quis, de Bernatum animis in Buceri partes nonnihil inclinatis. Hic, quantum perspicere hactenus potuimus, omnia pure praedicantur. Tibi, liberis tuis omnibus, uxori optimae, aviae, Rodolpho, τὴν ἐυτυχίαν, τὴν πολυδαιμονισύνην, τὴν ἀληθῆ ἐν Χριστῷ ἀγαλλίασιν opto. Vale, animo meo carissime, D. Bullingere, cum tuis omnibus. Eruditissimo Tigurinae ecclesiae episcopo D. Henrico Bullingero, amico tuo singulari.
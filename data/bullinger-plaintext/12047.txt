S[alutem] d[ico]. Decima nona septembris Musculus noster per filiolum suum tuas ad me misit literas tam pias quam amicas. Nimium religiosae responsionis dilationem excusas, quasi is sim, cui necesse sit in rebus non valde arduis responderi a viris tantis tantoque negotiorum ecclesiasticorum cumulo adobrutis. Quanquam ad has interim mihi a te responderi pervelim. Ad quam, inquis, quaestionem? Unnus[!] est et alter, qui dramata, quale „Iudith“ nostra est, hoc nomine improbant, quod et studiis iuventutis et publice moribus officiant. Ecclesię Tigurinae super ea re iudicium audire percupio. Rogo igitur te propter studia propterque pietatem, qua studiosos complecteris, ut proposita in conventu vestro quaestione doctorum suffragia colligas; quae certe apud me plurimum autoritatis sunt habitura. Nunquam, crede mihi, animum induxi, quod velim vel moribus vel studiis officere, quibus colendis ego publice conductus sum. De excudenda apud vos „Iudith“ nec insto nec cupio, nisi quatenus commoditas ipsa Christophoro suadeat, neque tam in hoc misi, quam ut occasionem quęrerem insinuandi apud vos Xysti, qui apud doctos et pios viros nomen suum innotescere cupit. Quo nomine mihi vehementer gratus fuit longus ille doctorum catalogus Xystum per te salutantium. Salutem illis ex me vicissim per occasionem dicito meoque ipsos nomine rogo, ut super dramatis illis in mei gratiam suam ferant sententiam. Quod si fecerint, interpretabor pro officio non vulgari. Vale. Ex Augusta Vindelicorum, pridie calendas octobris 44. Vestrae humanitati deditissimus Xystus Betul. Doctissimo piissimoque viro d. Hainricho Bullingero, apud Tygurum divini verbi praeconi primario, domino ac patri suo cum primis colendo.
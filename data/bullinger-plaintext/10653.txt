Wolglerten, ersamen etc. minen sonders vertruwten herren und liepsten fründt und günern. Üwer früntlich schriben samptt des tröstens, ermanung der gedult, ouch aller früntschaft etc. hab ich necht, der nünden stund zuͦ angender nachtt mit grosem schreken und herzleid enpfangen. Und wie wol ich erckenen, daß rechter vertruwter gloub gedult und gar kein ungedult tragen soll, doch tringt das fleisch mit sinen anfechtungen für und für an den tag. Und ist nüt ann: Wo er sunst gestorben, hett ich den handell vil ringer mogen verckesten aber den weg ist mir dennochtt vast schwer, daß die gwaltig handt gocz so gar über mich tringt; dann hab ich vil zitt har und all min leptag das ellend joch getragen. Aber wie dem allem, so hoff ich dennochtt zuͦ minem gütigen herren und gott, er werd mich dennocht nüt gar im bad ußschüten; dann gwüß könd mir gröser leid nüt begegnott sin, dann das mir das liepst kind gwesen. Und hab in in vilicht zuͦ vil vertruwt, das gott durch sin fürsichtikeit im aller besten durch diß mitel abgwent. Hier umb hit ich üch und ander, min liebi herren und fründt, ir bitind gott für mich, daß mir nit ergers wider far, und daß ich min jamer und ellend gedultenklichen trag. Wer weißt das urtel gocz? Es gschicht vilicht alles mir zuͦ guͦt und themuͤtung, damit ich nit zuͦ hoch spring etc. Witer bit ich üch umb ratt, die will sich leider die sach also erstreckt, ob ich söll ein boten hinab grad angencz schicken, oder ob ir welend den handel versehen, und was hier in zuͦ thuͦnd oder lasen. Wil ich diser tagen ein knecht hinin umb die antwurtt schiken. Ich hab uff nechtt wellen selb zuͦ Zürich sin. Bin ich so gar kranck gsin, daß ich nit hab mogen riten, und jetz kann ich nütt von heimen komen; dan da groß jamer und nott sin wirtt, wie wol ich den handel bim glimpflichsten, so es tag wirtt, an zogen. Und mich hie mit üch all weg befolhen haben. Sag üch och üwers früntlichen mitlidens und erbermd zuͦm höchsten danck. Ir wellend ouch min schriben bester meinung und also von einem beckümerten mentschen verston. Datum 2. stund in der nacht des 13. tag iunii anno domini 35. H. R. Lafater. Dem wolglerten, ersamen, minen insonders lieben herren und fründen M. Heinrich Bulinger und her Heinrichen Utinger.
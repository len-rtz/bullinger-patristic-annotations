Gratia et pax a domino. Recepi cum animi gratitudine commentarios tuos eruditione plenos in quatuor Paulinas epistolas. Habeo etiam hodie penes me 4 libros adversum catabaptistas anxius adhuc, quando eosdem sim doctori Conrado, quem nosti, traditurus. Nam Iacobus astutior praebuit mihi litteras eidem perferendas, priusquam libri navigio descenderint, aitque sic illi a Christophoro tuo commissum. Parui, accessi, tradidi illi litteras ad manus. Quibus apertis non constabat de nomine. Quaerebat, num ego te noscerem, quisnam esses. Reduxi illi in memoriam, quantum potui, tui noticiam. Ait tandem: "Estne ille iuvenis, qui cum fratre Iacobo solebat me invisere?" Respondi: "Is ille est." Tum conatus est tuas litteras legere, verum non potuit. Sic ego rogatus illi perlegere. Fecisti autem in eisdem mentionem cuiusdam domini GeorgiiDienerei, et quia is non affuit, dixit illum brevi affuturum seque litteras in hoc tempus in custodia habiturum egitque mihi gratias imortales refocillans me vino et cerevisia volens maiori me afficere honore. Verum tempus non dabat diutius illic permanere. In discessu deduxit me in propria persona ad portam usque coenobii et dixit se de invisis iudicium prestare non posse. Proposui igitur, quamprimum rescivero Georgium illum adesse, eosdem libros perferre, ut ab eo incitatus, qui tuus solebat esse amator, libros iam dictos maiori cura perlegat. Quicquid autem scripserit aut nunciandum commiserit, qua possum sedulitate curabo, ut certior fias. Mitto tibi, ut petis, Lutzenburgium De hereticis, qui author brevi defunctus est. Prostant libri quatuor Erasmi De modo concionandi. Quos si petis, proximo nuncio rescribito. De Monasteriensibus, que apud nos publicata sunt, sicut nuper receperam, simul transmitto, bullam insuper Pauli tercii pontificis maximi in hoc, ut studium nostratium hac tempestate ex hac odorare liceat. De victoria imperatoris, cuius facis mentionem, etiam videbis scriptum quoddam De bello ducis Holsteinii et Lubicensium nihil compertius habemus quam inducias esse datas. De Roffensi et Moro, utrumque cecidisse gladio regis Hibemiorum, insuper aliquot paria ordinis observantium, certo certius. Scripsi enim ipse meis articulis copias litterarum apostolicarum, quibus implorabatur subsidium regis Romanorum et aliorum principum pro expellendo rege Hibemorum regno suo, utpote qui non modo publicus sit adulter, verum etiam homicida, hereticus et lesor maiestatis. Est enim regnum suum Romane curie tributarium etc. Ut paucis intelligas: Audio pontificem quondam dispensisse cum rege Anglicorum, ut duceret uxorem fratris sui, ob id quod uxor allegaverit eundem impotentem etc; verum hinc regem sumere nunc ansam talem uxorem, nempe fratris, repudiandi et aliam ducendi spernendique, quicquid impetratum est dispensationum a Romano pontifice, et insuper tocius illius farraginis. Et proinde quotquot illi resistunt constitutionum Romane curie defensores, variis cruciatibus afficit, de quorum numero et Roffensis, qui paulo ante mortem in cardinalium etiam numerum ascitus erat. Et ut nunc obiter tabellionis fiat mentio: Dicis eum cupere, ut ab uxore liberetur et ut in eo, si possim, illi beneficium prestem etc. Beneficium adest presentissimum (ut audio), modo eo uti volet: Relinquat hanc et adhereat illi, quam priorem duxit, si iusta et evangelica causa recusandi non subest. Quae etsi adsit, potest tamen exhibere misericordiam in fragilem sexum etc. Quae scribo, tue fidei commissa esse volo. Idem rogatus semel et iterum, ut mecum vesceretur, semper excusationem praetexit. Mit dynem schwager Niclaes Mußli will ich kuntschafft machen. Groetzt myr deine hueßfraw und broeder Hansen sampt andern frunden tausentfalt. De Conrado Clauserio scribis. Quodsi scirem eundem apud nos conversari, alloquerer eundem quam possemfamiliariter. His paucis vale. Datum Colonie, in vigilia Simonis et Iude apostolorum anno 35. Theodericus Bitter Wipperfordensis. Dem eirsamen und wolgeleirthen Meister Heinrichen Bullinger, mynem besonderen guthen freundt zo handenn.
Gott mitt unns durch Christum. Amen. Sonders min gelieptter herr und bruͦder, wissend unnsser gsondthait. Also hortend wir gernn von üch mitt fröden etc. Ich bin all tag dess willens gsin, zuͦ üch von miner husfrowen und mintwegen ettwas zuͦ pitten. Wir husend nochmals mitt grossem schaden, wiewol by günstigen und fromen lüten. Demnach schick ich üch alhie, sover irs nitt vor habend, als ich wol hoff üch zuͦgeschicktt, das mir der tagen Thoman, prediger zuͦ Lindow, zuͦgeschickt hat, welches air stat Lindow der tagen von Strassburg zuͦgsant, och warhaft mögen ir besechen baid kopygen, dann ers abgschriben und mir in truwen zuͦgeschickt. Schript mir och daby, daß im gsagt, daß der Blarer getrüw zuͦ Stuͦgarten predige und der hertzog dryg fürsten all, all tag an sin predig gangen und an kain mess. Es sygen och die kilchen zuͦ eng, das das volck nit hinin mög so unzal. Gott geb das gelygen[!]. Schript och, daß im der hessisch predicant, der dann mer dann luterisch sy, etwas widerstandtz gethon hab dess sacramentz halben. Sy söllend sich aber veraintt haben, daß sy jetz ruͤwig predigen. Es sygen sunst och noch zwen da, die kenn er nitt. Ich hoff zuͦ gott, in kurtzem by üch zuͦ sin. Min husfrow last üch sampt üwer frowen, och namlich die muͦter, grüssen; och ych. Yn yl, S. Gallen, actum mitwoch vor Bartholomey anno 34. Habend ir nüwer zitung etc. Üwer williger Hans Vogler, jetz zu S. Gallen. An min gelieptten hern unnd frundt M. Hainrichen Bulligem, prediger zuͦ Zurych, zuͦ handen.
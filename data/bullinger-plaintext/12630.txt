Gratia et pax a domino. Optime Bullingere, lętare res ex voto cessisse in concionatore eligendo! Nominarunt nostri turbatores tres Buceranos ducentis, qui et Bernates sunt, quos miris encomiis licet mendaciter ad astra extulerunt precibus adhibitis, ne extraneos acciperemus, sed indigenas. Nos vero non dormitavimus et obtinuimus d. Iodocum Kuͤsnacensem. Effice ergo, ne sit in senatu Tigurino mora vel impedimentum! Andreas Rappenstein mihi communicaverat, quę tu cum eo locutus, simulque Hagius; et ego deinde ea cum aliis executus sum. In senatu diacosiorum nominati sunt duo Tigurini, unus a Vituduro et alius a Kuͤßnach. Et interrogabar ego, cuiusmodi essent viri. Ego d. Iodoco testimonium et calculum dedi, quod esset doctus, probus, integer, expertus et non nuperus, verum annis moribusque gravis et sonora voce praeditus. Obtinuimus ipsum. Dicebam quoque ipsum esse Lucernanum. Et licet egerrime ferant nostri turbatores! Deus tamen nobis gratia sua adfuit, quem antea, priusquam sententię dicebantur, invocaveramus. Brevi ad te veniam, quia patruus meus Vituduri fato functus obiit. Tu reliqua procurabis. Deus dignetur nos sua gratia tueri. Salutabis universum clerum Tigurinum. Vale, optime, cum universa tua familia. Datum 13. die septembris anno 1546. Totus tuus Eber. a Rumlang. Vigilantissimo integerrimoque viro d. Heinricho Bullingero, ecclesiastę Tigurino primario, patrono suo semper excolendo.
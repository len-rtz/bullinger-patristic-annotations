S. Postquam te non solum absentem ex ęditis sacrosanctis voluminibus et epistolis tuis, verum etiam presentem oculis hisce meis cognoverim et talem repererim, qui omni memoria et honore dignus sis, gratulor mihi ex animo amicum et fratrem tam frugi tamque laudabilem contigisse. Gratulor, inquam, Helvetiis, imo toti Germanię, communi patrię nostrę, tam insignem virum, cuius virtus et eruditio cum unaquavis natione certare et palmam facile obtinere queat. Dominus, pater ille cęlestis, te nobis atque universę reipublicae quam diutissime incolumem servet. Amen. Successus itineris mei a te et aliis incomparabilibus amicis ex Tiguro nuper suscepti literę meę Constantię scriptę tibi significarunt. Illic me cum Blaureris fratribus, domino Cunrado Zvickio, Iacobo Funcklio atque aliis optimis viris biduum fere pro animi desyderio oblectavi; a quibus humanitate et officiis quemadmodum et Tiguri tam largiter exceptus sum, ut fere ignorem, modum frugalitatis servarint necne. Certum est ea omnia tam Tiguri quam Constantię non sine rubore me percepisse, propterea quod vicem rependere non possim. Prima postea octobris ex Constantia solvi iter recta Lyndoviam capessens, ubi inveni Thomam Gasnerum ecclesiasten et enim Papas, virum consularem, utrunque et pium et doctum, qui pro animi sui candore cupiebant me officiis et humanitate prosequi et me per noctem illic retinere. Verum cum rumor illic esset Augustanos, Ulmenses et reliquos nostri foederis ordines adversus seditiosum ducem Henrichum Brunsvicensem esse in armis et conscribere exercitum, nolui moram nectere, nimirum in animum inducens, quid rebus ita turbulentis domi haberem negotii. Festinanter ergo Memingam contendi. Ibi Gervasio ecclesiasti amice locutus sum ipsumque ad cęnam invitavi. Is tepiditatem adeoque rusticas mentes senatorum et magistratus illic magno cum dolore exposuit, ita ut fastidium suum diu illic herere facile deprehenderetur. Vir bonus et pius est, sed cur elapso tempore ediderit 6 questiones de cęna domini, quarum prima est: „Quid est cęna domini?“, respondetur: „Est corpus Christi“, etc., valde miror. Quandoquidem autem video hominem esse tibi addictissimum et sanctissime de te sentire, operepretium te facturum crędo, si ipsum literis conveneris et rationem ęditionis ipsorum 6 articulorum amice cupieris. Stet tamen id ex tuo arbitrio. Quinta huius mensis domum faustiter redii ad intermissos labores et curas. Bone deus, quanta negotia quantasque sollicitudines reperii! Acervos nempe literarum, meum adventum expectantium! Reperii quoque rumores de expeditione contra ducem Henrichum fuisse verissimos. Nam fere duo millia equitum et 8000 peditum, qui aliquot mensibus ad Rhenum contra Celtes et Cimbros confluxerunt, exercitus ducis Henrichi facti sunt, et id quidem haud dubie longe quęsito sacrificulorum consilio. Quo exercitu iam nititur ducatum per nostros triennio elapso occupatum sibi recuperare, et iamiam in eam ditionem usque hostiliter multa vastans pervenit. Et hęc videtur multis sapientibus esse precipua consultatio habitorum comitiorum. Quid inde? Nostri, tanquam nimium fidentes promissę paci et blandiciis quorundam ex improviso impetiti, iam conscribunt exercitum, speroque eos in hunc diem habituros 8 millia equitum et 15000 peditum, quibuscum circumquaque hosti obviam ituri sunt brevi. Dominus tueatur sanguinem innocentum et exerceat iustitiam in homines pessimos. Mirabilia et stupenda possem tibi de perfidia et fraude adversariorum scribere, quibus artibus tantum exercitum in eam regionem duxerint et landgraphium deluserint, ne cręderet arma in se verti, sed tempus et negotia non sinunt. Si quid in illa expeditione acciderit (quod dominus nostris clementer vertat), ad te perscribere non pretermittam. Magistratus noster te atque totum collegium Tigurinum etiam atque etiam orat, ut non desistatis consultare inter vos, donec nobis ecclesię ministrum miseritis; nam et necessitas hoc nostra postulat, et vestrę dilectioni erga nos testimonium dabit. Plura nunc scribere nequivi. Tu pro tua dexteritate hec mea oscitanter effusa boni consulturus es. Domino Pellicano, Erasmo Fabritio, Rudolpho Gvaltero, meo singulari amico, Bibliandro, Amiano, Collino, Gessnero, Frisio, Euandro, Wolphio, Ottoni Werdmüllero, Gunthero, domino praeposito, atque universo Palladis domicilio apud vos salutem ex me plurimam dicito. Tuum exemplar de non conciliando cum Belial brevi postliminio remittam et te amare nunquam desinam. Vale ęternum, mi Henriche. Salutabis etiam dominum Cristoferum Froschouerum. Festinanter, 8. octobris 1545. Tuus ex intimis Georgius Lętus, archigrammateus Auguste Vindelicorum. Unum, quod non est minimum, preterieram: Rogo te valde, si fieri potest, ut mihi in scriptis Germanicis communices modum et formulam vestre ecclesię, quomodo symmystę concordes retineantur, qua censura inter se utantur, quomodo in locum defunctorum de aliis deliberent, quomodo senatui offerantur et confirmentur, item quale habeatur examen omnium tam incolarum quam provincialium symmistarum, et cętera, quę mihi oretenus recensuisti, ego vero per memorię labilitatem retinere non potui. Ille labor te non gravet, aut, si per te fieri nequeat, per alios fieri cures. Ego olim pro illis atque aliis beneficiis forsan responsurus sum. Salutabis quoque quam diligentissime dominum consulem Lavaterum, questorem et successorem archigrammatei. Dux Henrichus Brunsvicensis totam suam ditionem, antequam nostri fuerunt instructi, armis occupavit praeter arcem Wulffenbeuttl, quę creditur esse inexpugnabilis; atque talis est, ut, quisquis tenuerit illam, totum ducatum in manibus habeat. Nostri iam stant in procinctu omnem fortunam contra hostem experturi. Dominus tueatur suas et populi sui partes. Ego mihi persuadeo certis coniecturis totam Germanicam tumultuaturam, nec deerit, quin Helvetiorum res est agenda. Incomparabili viro domino Henricho Bullingero, antistiti Tigurino vigilantissimo, amico et fratri perpetuo. Zurch.
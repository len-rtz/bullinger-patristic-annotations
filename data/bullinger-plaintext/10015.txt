Epistola ad Rodolphum Asper de scripturae negotio. Egregio viro Rodolpho Aspero, amico syncerissimo Volcatius. S. D. Haud certe iniuria de te conqueri possem, qui repente ex amico ardentissimo factus es admodum subcalidus. Quid nam est, quod in me desyderas? Quid tam venerandum vinculum rupit? Quis huius tam iniusti divortii author? Quis tam scelestus, tam nepharius tamque impius? Quae lingua tam virulenta ac lȩtifera? Disperdat dominus universa labia dolosa! Quid non impia lingua potes? Quid, oro, neglectum ais? Queso, si quid est, quod alienum ab animo tuo geritur, indica et ne velis quorumvis insanis clamoribus et undique consarcinatis mendatiis fidem dare. Novisti in hunc usque diem malos demonas, invidos homines ac pugnaces amicitiae invidere. Si quid desyderas in me, age, praesto sum, en veterem habes amicum et plus quam veterem Volcatium, imo Anium veterem, neque enim Polymnestoris in me animum reperies. Arsocomas ille e plebe Schytarum plebeus homo coram Leucanore rege Bospori de magnis divitiis disputaturus: «Nec plaustra», ait, «possideo nec armenta, verum sunt mihi amici duo honesti probique, quales alii Schytarum nemini». Putabat hic Macentam et Lonchatem. Ipsius vero rei eventus docebat, quantum virium habebat duorum vera amicitia. Adeo potens in rebus omnibus amicitia vera, ut regiam potentiam superet, maximas divitias vincat. Hanc ergo non minorem inter nos mutuam fuisse constat. Abeat Amizoce et Dandamidis, recedat Blitte et Blasthenes; quid ergo non conquererer de subito infortunio? Putabat Nisus Vergilianus se vitam amisisse occiso Eurialo; et ego altero meo Eurialo abalienato secure me vivere posse crediderim? Parva omnia Ciceronis, Valerii et Luciani sunt nostrae collata! - Sed quorsum me rapit dolor longe alia meditantem, si fortassis deo propitio redintegrari, restaurari ac resuscitari possent antiquatae amicitiae cineres seu scintillulae! Et ni deum parum habeam propitium, si non cuiusvis veram amicitiam, tuam imprimis, sacrosanctam apud me suspitiam. Scio, ventilantur hinc inde varie de me meisque opiniones, forte si ad lucem producerentur mendatia magis quam opiniones, conciliantes mihi invidiam magis quam amicitiam, dissidium magis quam pacem, non nisi a sceleratissimis hominibus conficta, quibus magis cordi est diabolus quam Christus. Extitit enim ille semper et homicidii et mendatii author ut hic veritatis et pacis. Velim omnino eos eo praeditos esse animo, quo ipsos donatos optaverim. Atque ut ex me meum agnoscas institutum, paucis tecum agam, quo meam agnoscas innocentiam simul et iniustum tuum in me odium. Persuasum autem habeo, si pristinum illum genium, Hercule mitem, iudicem constitueris, mihi non refragaturum. Ceterum si meliora ille noverit, obsecro et obtestor per christianam charitatem, baptizmi symbolon et si quid usquam veteris restat amicitiae, praeceptoris ille vices gerat; quamquam hoc interim certo mihi persuadeo neminem vel sapientem vel bonum virum meis reluctaturum coeptis. Hactenus bonam aetatis partem in decretis illis ac decretalibus, summistis (ut voeant) et sententionistis trivimus, non cum minimo labore et postremo etiam (si phas est dicere) tedio maximo, eo quod alter alterius insectaretur placitum alterque alterius rescinderet decretum. Hesimus sepiuscule, omnium excussimus sententias, pugnantia invenimus, illis adducentibus Innocentium, his Nicolaum. Hic ego haud impiger animum ad primores illos et ecclesie proceres transtuli, legi, pensitavi et neque hos concordes inveni, hoc illo determinante, illo alio quopiam decernente. Abundantissimum testimonium prebebit Eusebii lectio et Epiphanii, in quibus omnibus exorbitatum sit, necessum est vel parte altera. Arma horum vidi esse scripturam, metham scripturam, scopum scripturam. Cyprianus, ille inter Graecos et Latinos eminentissimus scriptor Carthaginensis et episcopus et martyr, omnia ad scripturas regulari vult. Extant eius rei testimonia etiamdum in 1. epist[olarum] lib[ro] episto[la] 8, ad hunc modum: «Adulterum est, impium est, sacrilegum est, quodcumque humano furore instituitur, ut dispositio divina violetur.» «Nemo vos, fratres, errare a domini via faciat, nemo vos Christianos ab evangelio Christi rapiat» etc. Et lib. 2, epistola 3: «Ab eo», inquit, «quod Christus magister et praecepit et gessit, humana et novella institutione» discedendum non est. «Ab evangelicis praeceptis omnino recedendum non est; et eadem, quae magister et docuit et fecit discipulos quoque observare et facere debere, constantius et fortius alio in loco beatus apostolus docet, dicens: «Miror, quod sic tam cito transmutamini ab eo, qui vos vocavit in gratiam» etc. [Gal 1,6]. «Et quod Christus debeat solus audiri, pater etiam de coelo contestatur dicens: «Hic est filius meus dilectissimus, in quo bene sensi; ipsum audite» [Mt 17,5]. Quare, si solus Christus audiendus est, non debemus attendere, quid aliquis ante nos faciendum putaverit, sed quid, qui ante omnes est, Christus prior fecerit; neque enim hominis consuetudinem sequi oportet, sed dei veritatem, cum per Isaiam prophetam deus loquatur et dicat: «Sine caussa autem colunt me, mandata ad doctrinas hominum docentes» [Jes 29,13]. Et idem dominus in evangelio repetat et dicat: «Reiicitis mandatum dei, ut traditionem vestram statuatis» [Mt 15,6; Mk 7,9]; sed et in alio loco ponit et dicit: «Qui solverit unum ex mandatis istis minimis et sic docuerit homines, minimus vocabitur in regno dei» [Mt 5,19]. «Iam si sacerdotes dei et Christi sumus, non invenio, quem magis sequi quam deum et Christum debeamus, cum ipse in evangelio maxime dicat: «Ego sum lumen mundi; qui me sequtus fuerit, non ambulabit in tenebris, sed habebit lumen vitae». Ne ergo in tenebris ambulemus, Christum sequi et praecepta eius observare debemus, quia et ipse alio in loco mittens apostolos dixit: «Data est mihi potestas omnis in coelo et in terra» etc. [Mt 28,18]. «Religioni igitur nostrae convenit et timori, ut dominicae traditionis veritatem custodiamus, ut cum in claritate sua et maiestate coelesti venire coeperit, inveniat nos tenere quod monuit, observare quod docuit, facere quod fecit.» Praetermitto epistolam ad Pompeyum adversus Stephani epistolam conscriptam, in qua solas scripturas audiri vult et exemplo canalis docet in fine epistolae, quomodo agere debeant reipub[licae] Christ[ianae] episcopi. Augustinus, non minimus ecclesie doctor, sibi plane credi non vult, nisi scripturas adferat; patribus quantumvis doctis sanctisque assentire non vult, nisi scripturas adferant. Cuius aperta testimonia sunt ad D. Hieronymum epistola, Casulanum, Fortunatum et Vincentium, sicut etiam author decreti Gratianus nonnulla vestigia recenset, Dist. 9. Hieronymus, et disertissimus et (ut ita loquar) linguacissimus, Graece, Hebraicae et Romanae egregie doctus, fere nihil adserit in optimo opere suo Commenta[rio]. Commentarios scribit, quis autem nescit, quid commentarius sonet? Hilarius Pictaviensis episcopus sensum e scripturis referre vult, non ad scripturas. Io[annes] Gerson Parisiensis cancellarius: «Eadem», inquit, «facilitate contemnitur, qua probatur, quod ex scripturis authoritatem non habet». Et tempus me prius defitiat quam Chrysostomum in medium producam, Cyrillum, Gregorium Nazianzenum, Athanasium et Origenem Graecos, Ambrosium et Tertullianum Latinos. Haec, inquam, pugnantia, haec illorum scripturarum tractatio, horum exemplum et imitatio me movit, ut ab illis quoque vela obverterem ad fontem sacrarum litterarum; quippe qui me ad illas etiam relegarent, nonne ipsi sua etiam omnia obfirmant scripturis scripturisque revellunt? Quanto vero melius, iuxta Bernardi nostri vocem ex fontibus ipsis bibere quam ex rivulis? - Arbitror in hac caussa ita me hactenus defendisse, ut non multum in meo instituto inveneris impii. Pergo. Pergenti ad scripturas mirum quanta delectatio occuparit animum meum, omnia mellita, omnia ambrosiam redolentia, nullum contra tedium, ita ut plane in me completam arbitrarer Christi vocem 4. et 7. Ioan. cap. et haud mora invenio conformia [4,14; 7,38] meo negotio et patribus: pseudoprophetas plane non recipiendos, eos nempe, qui domini verbum non adferunt, Deutero. 13 [1-5]. Est enim pseudopropheta, qui verbum domini non adfert - Ioan. 10 [1]: «Qui non intrat per ostium, is fur est et latro»; Hiere. 23 [21]: «Non mittebam eos, et ipsi currebant» - sicut ii prophetae sunt, missi et apostoli, qui verbum adierunt. Math. 10 [41]: «Qui recipit prophetam nomine prophetae» etc.c; Roma. 10[15]: «Quomodo autem praedicabunt, nisi missi fuerint?» - Rursus verbo dei nihil humani somnii adiiciendum, Deutero. 4 [2] et 12 [32], Proverb. 30 [6] in verbis domini solis consistendum, Iosue 1 [7-8] et Psalmo 1 [2]; solum verbum audiendum, Hiere. 7 [23] et 23 [16ff]; suffitiens hoc ipsum et plane nihil imutandum, Ezechie. 34 [ 11 ff]. - Quid multis? Pergo, ad novum testamentum venio. Hic Christus omnia scripturis antiquis probat, ex solis scripturis cognosci vult, Ioan. 5 [39ff]; sui eum ex scripturis agnoscunt, Ioan. 12 [16]. Apostoli sua scripturis confirmant, ut liquet in Actis; secundum scripturas omnia regulantur Actu. 15 [14-21]. Paulus, «vas electionis» [Apg 9,15], semper scripturas profert. - Hic consarcino: si dei filius, qui sapientia est patris [1Kor 1, 24], nihil sine scripturis agit, quid dubitamus adhuc omnia ad scripturas regulare? Breviter: invenio novum testamentum aliud non esse quam veteris interpraetationem nisi quod illud promittit, hoc exhibitum docet; illud obtectius, hoc apertius, illud involucris et figuris, hoc manifestis inditiis et reipsa sua agit. Iuxta quod ait apud Ioannem [19,30] dominus: «Consumatum est», et D. Paulus Roma. 1[1-2]: «Paulus servus Iesu Christi, vocatus ad munus apostolicum, segregatus in euangelion dei, quod ante promiserat per prophetas» etc. Et Christus ipse a mortuis excitatus aliud non quam scripturas exponit discipulis abeuntibus Emaus, Luce 24 [27]. An obscurum est apostolos solumodo ex scripturis loqutos, posteaquam a spiritu etiam sancto illuminatu sunt? Accipe epistolam ad Romanos Pauli, methodum totius scripturae, et invenies in pugillum ipsam compressam, tamen si quid a scripturis alienum inveneris, mentiar. Idem Paulus disputationi huic finem imponens vult omnia probari ad Thessalo. [5,21], quod bonum est, teneri; vetat, ne recipiantur humane doctrinae, 1.Timoth. 6 [3-5.11], Titum I[13-14]; vetat, ne quid ultra suam predicationem adiiciatur, Galath. 1[8]. De scripturis hoc statuit 2. Timothe. 3 [16-17]: «Omnis scriptura divinitus inspirata» etc. Sic inibi apud solam scripturam Timotheum paulo ante [3,14-15] manere vult, quae quidem vere eruditum posset reddere quasque imbibisset a cunis. Porro hic cogitabam: fortassis non omnia chartis commendata sunt. Ceterum hanc opinionem falsam extorsit epistola Romanis dicata, in qua nostra salus comprehensa exactissime: lex, euangelion, peccatum, punicio, gratia, fides, iustitia, Christus, deus, bona opera, charitas, spes, afflictio, iusti, peccatores, firmi, infirmi, quomodo tractandi amici, quomodo inimici. Extorsit veteris testamenti sufficientia, cuius finis et interpraes Christus, Roma. 10 [4], et cum cernerem novum testamentum aliud non esse quam veteris interpretationem. Quo item modo fierit, ut nostrorum temporum dogmata aliquot Pauli forent oretenus prodita ac nobis veluti per manus tradita, cum sibi ipsi constet Paulus, haec vero cum scriptis suis pugnent? - Iam ego quoque nihil amodo requirebam, cum proceres ecclesiasticos iis, quos habemus, bibliae libris contentos viderem et si quid diversum ab iis praeciperetur, adulterinum foret. Vide tu Athanasium Graecum de utriusque testamenti codicibus, Ruffini item Symbolen scriptoris latini et Hieronymi galeatum sive Prologum in libros Regum. Libri canonici recepti sunt, hoc est eis credi coepit, non adprobati, et quamquam a nativis patres aliquot apocrypha resecuerint, non tamen ex eo alii germanae scripturae libri probati, sed partim iam ante probati perveteris instrumenti libros, partim a spiritu sancto et deo ipso. Quales sunt veteris instrumenti libri? Excute, quo iuditio de eis vel Hieronymus iuclicet, non ex sui capitis somnio. Accedebat mee sententiae Tertullianus quoque De praescriptionibus haereticorum ita disserens: «Nobis vero nihil ex nostro arbitrio indulgere licet, sed nec eligere, quod aliquis de suo arbitrio induxerit, Apostolos domini habemus authores, qui nec ipsi quicquam ex suo arbitrio, quod inducerent, elegerunt, sed acceptam a Christo disciplinam fideliter nationibus adsignaverunt. «Itaque etiam si angelus de coelo aliter evangelizaret, anathema dicetur a nobis» [Gal 1,8]. Et rursus: «Solent dicere non omnia apostolos scisse, eadem agitati dementia, qua rursus convertuntur, omnia quidem apostolos scisse, sed non omnia omnibus tradidisse, in utroque Christum reprehentioni injicientes, quia ut minus instructos aut parum simplices miserit apostolos. Quis enim integrae mentis credere potest aliquid eos ignorasse, quos magistros dominus dedit, individuos habitos in comitatu, in discipulatu, in convictu, quibus obscura queque seorsum disserebat, illis dicens datum esse cognoscere» etc. [Mt 13,11]? «Dixerat plane aliquando: Multa habeo adhuc vobis loqui, tamen adiiciens: Cum venerit ille spiritus veritatis etc. [Joh 16,12f]; et utique implevit promissum probantibus Actis apostolorum» [2,1 ff]. «Dominus palam edixit, sine ulla significatione alicuius taciti sacramenti, et praeceperat, ut, si quid in tenebris et in abscondito audissent etc. [Mt 10, 27]. Haec apostoli aut neglexerunt, si non impleverunt, abscondentes aliquid de lumine, id est dei verbo» etc. Continuo ego; hic veluti palmarum fructu reperto exultabam gaudio, quod laboribus tam facile superatis (per patres) veluti per gradus quospiam in rerum summam transcenderam, et vidi ex testimonio scripturae et patrum solam scripturam et unicam esse sufficientem et quae humano ingenio, ut sarciatur, minime indigeat. Pede igitur fixo tenui solam scripturam esse sequendam, utpote suffitientem, absque ulla adiectione humana. Si nunc mihi irasci vellet genius tuus, age, irascatur scripturae et sanctis patribus, qui huc etiam quasi nolentem detrusere. Ceterum et hic inter saxum et sacrum herebam. Occurrit ilico: tibi soli fides? Scriptura multis est obvelata misteriis, ex patribus accipies scripturae sensum. Ac rursum ex adversa parte fortior mihi aries haec concutit hoc fragrore: eundem nimirum habet spiritum scriptura, quem a sui principio, licet igitur solis iis nos quoque operam collocare. Hoc enim constat primitivam ecclesiam non legisse Thomam, non Scotum, non Anthoninum, non Augustinum. Augustinum vero suam probasse intelligentiam ex scripturis iuxta verbum suum: Nullus est locus in scriptura tam obscurus, quin in alio loco explicetur. Et quoties invicem pugnant patres, ad scripturas concurrunt, certe ceu ad lucem; nam debent ignotiora per notiora demonstrari. Si vero tam obscura foret scriptura, ut sine Augustino intelligi non posset, obtectior esset Augustini scriptis. «Hoc autem admisso concedendum sanctos patres commentariis suis aliud non fecisse quam, dum sua probant scripturis, notiora probarint per ignotiora»; sed «quis ita insaniat»? An noluit spiritus sanctus intelligi et iis solum illabi, qui sapientes sunt et rabbini? Verum hic clamat Christus: «Gratias ago tibi, pater, domine coeli et terrae, quod absconderis haec a sapientibus et prudentibus, et revelaveris ea parvulis.» Et Tertullianus ait: «Ea est materia sapientiae secularis, temeraria interpraes divinae naturae dispositionis. Ipse denique haereses a phylosophia subornantur». «Fuerat Athenis» apostolus [Apg 17,16ff] et cetera. Et utinam tibi omnia ea adscribere possem! Est ergo verissima prophetae sententia: «Declaratio, ostium seu apertum verborum tuorum illuminat et intellectum dat parvulis» [Ps 119,130]. Lege hic Psalmum alphabeticum 118 et mira de hac re invenies. Rursus I. Ioan. 2 [27] scribitur: «Et non necesse habetis, ut quisquam doceat vos, sed sicut ipsa unctio docet vos de omnibus, et verax est et non mendatium, et sicut docuit vos, manete in ea.» Ubi audis spiritui dari intelligentiam, id, quod etiam promissum est Hieremie 31 [33-34], cui adsentitur Christus Ioan. 6 [43]: «Erunt omnes docti a deo.» Ita et Paulus: «Nos vero non spiritum mundi accepimus, sed spiritum, qui ex deo est, ut sciamus quae a Christo donata sint nobis. Quae et loquimur non sermonibus, quos docet humana sapientia, sed quos docet spiritus sanctus, spiritualibus spiritualia comparantes» [1Kor 2,12-13] etc. At quis audet spiritum detrahere credentibus? Id namque Christum esset mendatii arguere: Math. 7[7ff], Marci 11[24ff]. Ideo scriptura proprio sensu est interpraetanda, hoc est eo sensu, quo scripta est, consentientibus etiam decretis vestris. Si enim hoc non licet, Augustino cur licuit interim nullo alio privilegio dotato et in uno baptizmate nobiscum baptizato unoque nobiscum spiritu potato? Si vero Augustino licuit, quis tam audax, qui prophetari nos singulos nolit, interim cum Paulus omnes loqui velit, ita ut apud sedentes iuditium sit [1Kor 14,29]? Novisti ipse neminem scripturas rectius interpraetari quam spiritum ipsum, qui easdem edidit. Tu ne ergo diffidis deo promittenti spiritum? At quae haec diffidentia? Ubi christianus animus, ubi promissiones, ubi lavacrum regenerationis? - Ego cum Augustino dico in Ioannem tracta. 16, quoties difficilior locus incidit: «Accipite, charissimi, quid hic sentiam sine praeiuditio, si vos melius aliquid senseritis. Magistrum enim unum omnes habemus et in una schola condiscipuli sumus.» Et iterum tracta. 18: «Pro modulo meo capio, quod vobis adpono; ubi adperitur, pascor vobiscum, ubi clauditur, pulso vobiscum». His ego nixus mihi nihil fido, patribus non fido, utpote qui sibi praeter scripturas credi noluerunt. Nihil autem adiicio, nihil demo; solam scripturam tracto, scripturis scripturam interpretans. I nunc, et non mihi, sed Christo sive Augustino irascere! Sed heus tu, scio quid animo volvas. Si - inquis - veteres tanta diligentia scripturas tractarunt, quid ergo impii reclamatis? Cur non creditis? Quid contra nitimini perpetuo? Augustinum negatis, Hieronymum repudiatis, Ambrosium audire non vultis? - Fateor, scripturas diligenter tractarunt, et utinam eorum studium ad nostra usque tempora durasset, vere iam nunc non tantis agitaremur procellis. Credimus illis, quatenus scripturas proponunt, prudenter declinamus et eorum iussu, cum non proponunt. Errasse se fatetur Augustinus et, ut cetera sileam, nonne de se loqupletissimus est testis in libris Retractationum 98? Quoties scholae non sine delectu patres recipiunt, Augustinus eis aliquoties excessive loqutus est, Hieronymus durior est, Origenes caute legendus. Quoties paleas vocant patrum sententias iurisperiti! Tum ipse Augustinus: «Noli», inquit, «meis scriptis ut canonicis deservire». Intellexerunt sancti scripturas, attamen errarunt sepissime. Imo si satisfacit Augustini, Hieronymi et aliorum interpraetatio et si illis addicti sumus, cur Thomam, Bernardum, Durandum et Scotum amplectimur, qui aliquoties patrum veterum dicta revellunt? Qui nobis ergo non liceret, quod illis licuit? Porro si non licuit, cur fecerunt? Nonne nobis quoque spiritus promissus? Nonne nos quoque scripturas habemus? De consiliis quid dicam? Errarunt sepissime. Nonne Mileventanum consilium de libero arb[itrio], de gratia, peccato et merito cum nostrorum temporum novo (ut vocant) dogmate consentit? Nonne Aphricana synodus de primatu Petri Lutheranum (ut aiunt) dogma tuetur? Quid hic dicemus? Pugnant ne cum reliquis hae? Si pugnant, necesse est alteram errasse; si conveniunt, unde nobis dissidium? Aut quomodo hic finietur questio? Unde error dinoscetur? Ex episcopis? Ex doctoribus? Sed num et illi falli potuerunt? Anastasius et Liberius Romani pontifices Arriani extiterunt. Vide etiam, quid de haereticis rebaptizandis cum suis episcopis Ciprianus Carthagini constituerit. Quin si ex illis toti pendemus, sacras litteras reiicimus? At quid tum incertius christianismo? Sed veterum consiliorum episcopi scripturis pugnarunt. Expende et Nicena synodo ubi spiritus fuerit, cum de coelibatu praesbyterorum ageretur uno Paphnutio reclamante (Distinctio 31. cano. Nicena.), ubi, cum Caesar libellos exureret! Neque hoc postremum inter prima consilia penditur, ergo de aliis quid dicam? - Iam quid vanius consuetudine, item et multitudine? Consuetudine eidololatria denuo inter nos erigi poterat, multitudine Christus mendatii corripi, Helias et Micheas vinci [1Kön 19,10; 22,13ff], apostoli contemni [Apg 2,13]. Ergo, cum decreta patribus fere niterentur, patres vero inter se dissiderent, ad scripturas relegarent et nollent nec sibi nec suis credi interpraetationibus, «continuo» ego cum Paulo: «non aquievi carni et sanguini» [Gal 1,16], spiritum a domino petii, animum mutavi et scripturas adii. Eas iam nunc verso, eas in vulgum edico, interim cum magno quorundam odio, quamquam cum Paulo dicam: «Si hominibus adhuc placerem, Christi servus non essem» [Gal 1,10]. Tu interim habes me nolle carni et sanguini aquiescere, nolle haereses, hoc est sectas, seminare, nolle novas doctrinas introducere, sed spiritui me credere, concordiae studere, veterem doctrinam evangelicam et apostolicam revocare; habes quid me in hoc negotium attraxerit, habes duces mei instituti patres sanctissimos, habes animum meum non nisi Christum et populi commodum sitientem, et hic mihi meae conscientiae testem advoco Iesum Christum iustum. Nunc tu in nomine Christi accingere, iuditium nobis edice. Eadem aetas, idem studium aliquando ambos habuit, utrum iam sapientius agere putas; tu decretis inheres, ego vero scripturas cito. Non quod decreta penitus abiuraverim, nisi quatenus scripturae non consonant. Id, quod adeo pertinaciter in praesentiarum non proposui, ut institutum meliora doctus a te vel ab alio mutare nolim; omnia potest vetus amicitia! Precipe, iube, manda, doce, exhortare, confuta, revelle; amicus es, amicus manebis. Saltem, si male sentio, id nobis indica et ne ulterius tende odiis; porro si haec mei ingenii varietas seu imutatio dissidium parit, ipse volve animo, quantum spatii intersit inter divina et humana, ipse vide et perpende, quae gerantur a nostris episcopis. Atque utinam nostras aedes adires, dissereremus tum pluribus de hisce et aliis rebus compluribus, quo et nihil gratius facere posses. Fortassis restitueretur tum de restauranda nostra amicitia, si modo diruta est, quo induci non possum ut credam; quamquam omnia potest venefica lingua, et ideo mentem nostram christiano (ut speramus) homine dignam longioribus verbis explicuimus, ne quorumvis spurcissima labia apud te invidiam cumulent. Restat iam, ut recedentem te non mea, sed Christi vox alloquatur, sonans: «Qui credit in me, non credit in me, sed in eum, qui misit me, et qui videt me, videt eum, qui misit me. Ego lux in mundum veni, ut omnis, qui credit in me, in tenebris non maneat. Et si quis audierit verba mea et non crediderit, ego non iudico eum; non enim veni ut iudicem mundum, sed ut servem mundum. Qui reiicit me nec accipit verba mea, habet qui iudicet ipsum; sermo, quem loqutus sum, ille iudicabit eum in extremo die, quia ego ex me ipso non sum loqutus, sed qui misit me, pater, ipse mihi mandatum dedit, quid dicam et quid loquar, et scio, quod mandatum eius vita aeterna est. Quae ergo ego loquor, sicut dixit mihi pater, sic loquor.» Vale in Christo Iesu ac regem illum pacificum comunibus votis precemur, charitatem nobis inspiret, pacem veram largiatur et ipse caussae iustae tutator sit. Ex coenobio nostro Cappell, pridie calendarum decembrium anno ab orbe redempto 1523.
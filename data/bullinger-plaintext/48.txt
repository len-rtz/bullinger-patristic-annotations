S. Magnas tibi, optime et doctissime vir, et meo et senatus nomine gratias ago de nuperis, imo proxime ad me scriptis literis, in quibus illud longe gratissimum fuit, quod de concordia pagorum monebas. Ea enim salva et avitam nobis libertatem salvam fore bona in dominum spe confidimus. Augustae frequentes et sumptuosae commessationes peraguntur. Dormitur die, noctu luditur et saltatur. Interim supplicium sumitur de multis, qui proditi sunt, velut Gallo faveant. In quorum numero nuper capite plexus est insignis tribunus Sebastianus Vogelsperger, domi suae apud Magonciam captus et Augustam deductus. Paria et, ut vere dicam, in Galliis peraguntur. Octavianus enim ille, pro quo senatus vester amplissimus et Bernas et noster adeo sancte et sollicite intercessit, e Lugduno in mensis ianuarii fine ad Babylonem illam errorum et superstitionum, hoc est ad urbem Parisiorum, adductus. Ipsis calendis februarii ustus potius quam combustus est. Lento enim igne tostus animam mire constantem et solida in fide perseverantem exhalavit! Adiudicata sunt fisco bona eius (dives enim fuit), sed a nobilibus quibusdam emendicata dirreptaque ferunt. Nec dubitatur, quin literae nostrÄ™ suppressae sint ab iis, quibus vel nomen urbium suspectum est. His ornamentis decoratur hodie veritas! Sed dominus, qui praedixit, vindex erit coronabitque suos vitae dono immarcescibili. Vale. Sangalli, 20. die februarii, anno 1548. Ioachimus Vadianus. Domino Henrych Bullingero, sanctae ecclesiae Tigurinae episcopo, domino suo colendissimo.
Magistro Heinricho Bullingero suo S. D. P. Donum a munificentia tua multis nominibus gratissimum accepimus, doctissime vir, pro quo non, quas deberemus gratias, referimus, sed, quas possumus, habemus. Vitus propter suam in scolis negligentiam et extra seolas intemperantiam conditione sua privatus est. Ad festum Pentecostes loco cedet et, si in illis vitiis perrexerit, citius abiicietur; indigi igitur opis vestrae erimus. Praefecti scolarum, nempe D. Iohannes Traversius cum caeteris mihi iniunxerunt, ut ad te scriberem, quatenus nobis aliquem moribus et eruditione praeditum atque ad hoc officium ydoneum exquireres; et si talem nacti fuerint, stypendio centum florenorum et habitacione com(m)oda sustentabunt, per singulos scilicet annos. Pontasellam libenter acceptarent; sed propheta non caret honore nisi in patria sua. Tu diligentiam solitam nostri caussa adhibeas ac usque ad festum Pascae nobis responsum dare digneris. Preterea rogat dominus Traversius, ut lucubrationes tuas in Matheum et Iohannem simul in unum codicem colligatas praeparari facias, et ego per aliquem Curiensem huc vehi curabo et summam pecuniae, ad me cum scripseris, illico mittam. Vale. Ex. Rhetiae Curia, 24. Martii 1544. Omnibus fratribus salutem nostro nomine dicas. Iohannes Comander tuus. Eruditione et pietate clarissimo viro magistro Heinricho Bullingero, Tigurinae ecclesiae ministro vigilantissimo, amico suo praecipuo.
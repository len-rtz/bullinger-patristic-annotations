Gnad und frid mitt allem guͦtem durch Christum von gott zuͦvoran, furgeliepter, sonders vertrauwter, getruwester bruͦder. Ewer zway schreyben hab ich zuͦ sonderm danck empfangen, dann sy voller truw und liebe sind. Der herr seye ewer lon ewigklich. Sovyl ewer getruw, christelich warnung betrifft, könnend myne herren sölichs alles wol erkennen; und wann sy der sach möchtend ober sein, were in das allerliebst. Aber wie will oder soll man im anderst thain? Die not und fahr tribt und tringt, ehrliche und christeliche mittel ze suͦchen, und das, was ymmer müglich, furgenommen werde, on verletzung der ehren gottes und des gewissens, und darnach wyter den truwen gott walten ze lassen und den handel ze bevelchen. Ewerer herren getruw mittliden nemmend die unser mitt aller danckparkait an. Der truw gott erhalt euch im frid und allem guͦtem ewigklich und lasß euch in gleyche farlichait nymmer gerathen! Des anderen halber, davon ir schreibt, ob man dem k[aiser] von unseretwegen schreiben sollte, wert ir hiemitt beschaid von meynem l[ieben] vetter empfachen, den es noch zuͦ fruͤ bedunckt; wellt lieber, das es allso  noch gespart wurde, byß der bischoff ouch drengen wirt. Und bedunckt mich warlich, wol von ime bedacht sein. Sonst fröwt uns warlich hertzlich und treffelich wol und mehr dann wol, das wir usß ewerm schreiben vernemmend, das ettlich guͦt herren der eweren sölich getrüwe gedancken unserthalb habend, und diß genaigten willens sind, uns furderlich ze sein, dann wir danebend hoffend, sy solltend von den anderen folg haben. So bedanck ich mich uff das allerhochst und getrulichst mir möglich ewers gantz christelichen empietens und bruͤderlichen begebens des underschloffs halber, welchs ich billich fuͤr ain höchste guͦtthat erkennen soll (wills ouch allso bey euch bevorhaben,, dann nieman waist, wie sich die sachen noch zuͦtragen mögend), wiewol ich by mir entschlossen byn, myn lyb und leben by den meynen mitt bistand der gnaden gottes, wie billich, ze lassen, es were dann, das ich oder die meynen sonderlich gemaint und gesuͦcht, und allso von den unseren selbs ze weychen gebetten wurden. Der truw vatter im himel wells alles dermassen anschicken, das wir under dem schatten siner flugel noch lenger schuͦtz und schirm habind und unß desselbigen zuͦ sinem lob gebruchind. Der guͦt, fromm Lętus ist hie. Hat von deren von Augspurg wegen mitt dem Schärtle ze handlen. Bevilcht mir, euch vyl, vyl dienst, ouch alles liebs und guͦts ze schreiben von seinen wegen. Sagt gar nichts newes von Augspurg, dann das der könig auch an seye kommen und man gar bald des concilij halber schliessen werde, wa und wie dasselbig ze halten seye. Ach gott, da wirt erst angst, not, verfolgung und bluͦtvergiessen angericht werden wider alle diejhenigen, die sich hierinn gehorsam nitt erzögen und bewyesen wellend! Gott erbarm sich seiner kirchen. Ich will euch yetz in höchster yl abschriben die schrifft, so auff gestert von klain und grossen räthen gantz ainhelligklich dem von Landouw zuͦzeschicken bewilliget worden. Man ist, gott hab lob, gantz ainig. Und fuͤr daß best angesechen, man articuliere und dinge nichts ausß in der aussönung, dann, was wider gott und ehr, dinget sich selbs uß, und wa es hernach uns sollte zuͦgemuͦtet werden, ist man yetz nochmals des willens, darinn kainswegs zuͦgehellen, und hat mans darnach gegen mengklichem dest baß zuͦ verantwurten. Gott gebe gnad! Den bittend hertzlich und mitt allen truwen fuͤr uns, das wir nienen anstossind, sonder allweg uff richtigem weg durch seinen hailigen gaist gefurt und gelait werdind. Ich hab meinem lieben v[etter] Conraten Z[wick] ewer schreiben selbs nitt lesen lassen, dann ich besorgt, er möchte ain argwon fassen, ir maintend vyllicht inn mitt dem, so ir schreibend, es mochten vyllicht by unß  syn, die vyllicht besser kaiserisch seyen, etc.; daran im aber treffelich unrecht beschech, dann köndt er, wais ich wol, er sturbe, die libertatem patrię und ir wolfart zuͦ erretten! Er wollt mir bevolchen haben, euch ze schreiben dasjhenig, so er schribt, dann er beschwardt sich des schreybens etwas, sonderlich diewyl ettliche seine schreiben vormals ouch nitt habind wellen recht verstanden werden, wie ers gemaindt. Aber ich hab inn doch ze schriben bewegt. Es fröwt in sonderlich, das ir euch nitt allain mir, sonder ouch den mynen underschlof ze geben empieten, dann er hat dise kunfftige fäll all vor langem bedacht, und wie er seine sachen schicken wellt im fal, das es sich hie nitt, wie es söllte, zuͦ tragen wurd. Hab allweg vernomen, das syn hertz und gemuͤt zuͦ euch und gen Bern gestanden, und er sich dahein ze ziechen begert, wann sein fuͦg nitt mehr sein wurde, hie ze beleyben, wie er dann warlich mehr fahr dann sonst nieman hie zuͦ bestohn hat, sollt es naiswan ain ruchen, harten weg hiruß wellen. Ich hab vom Lęto gestert under andern worten wol gemerckt, das er naiswas ouch von des vetters sach und kriegskunst wissens tragt und willens, mitt ime darausß ze reden. Nitt waiß ich von wesß wegen oder waher er mitt kompt. Will erst baß hinach fragen. Ich beger hertzlich, das diß sach nieman dann dem vatterland oder ainer Aidgnoschafft oder ettwarn derselbigen im fal der not zuͦ guͦtem keme. Waiß ouch, das er sölichs ouch sunst nieman baß gondte. Die schrifft, so ich euch abschriben wellen, ist von mir onversechens widerum gefordert, und mir zuͦ kurtz worden. Der vetter aber ist mittenzuͦ by mir gewesen und gesagt, ich soll michs nitt lassen irren: Er welle euch selbs ain summarium davon zuͦ schreiben. Datum in yl, den 28. octobris 1547. Yetz hab ich schriben von Augspurg, aber gar nichts news, dann das der könig auch ankommen ist und der kaiser des hertzog Mauritzen prediger das predigen propter immodicam παρρησίαν nidergelegt  hat. Sed sequentur atrociora.
S. Catalogum librorum ex nundinis Francofordiensibus advectorum volebam mittere; sed cum perlustrarem omnia bibliopolia, nullum bonum librum inveni, qui dignus fuisset in catalogum referri, excepta medicina. Oporinus catalogum suorum librorum iam disponit, quem, si excusus fuerit, habebis. Quod autem Cochlęo, crasso et terrestri animali, respondeas, facis absque dubio propter ecclesiam; alias tam stupidum animal indignum fuisset ulla responsione, eo quod tam crasse de divinis rebus loquatur ac sic versipelli animo veterum scripta adducat. Libellum de orandi modo apud veteres usitato edidit, sed Germanice, quem legam, et si te aut ecclesias nostras in hoc perstringit, te certiorem brevi faciam. Fama apud nos spargitur sed incerto autore Helvetios nostros acie decertasse cum Angli[s]; nostros superiores fuisse non sine maxima clade; quidam, nostros esse fusos ac dispalantes oberarre, nescio quo in loco. Verum quid hac in re credam, ignoro. Hispani hęc spargunt, quibus nihil credendum, quia non interfuerunt iis. Hoc autem dolet maxime, quod Hispani et Itali optimos adolescentes, etiam quosdam ex stipendi[ariis] nostris secum abducunt, quibus multa pollicentur, iam aureos montes pr[o]mittunt, donec superantur Alpes; tum scient, qualem fidem Hisp[ani] servent, aut illos vendent etc. Vale in domino cum omni[bus] tuis diu felix et sanus corpore et anima. Basileę, 1. nov[embris] 1544. Tuus Gastius ex animo. Novum Pasquillum edidit Oporinus noster, sed non novum, sed multis in locis auctum additis quibusdam pasquillis valde ridiculis. Tale[s] libellos mundus amat et emit, ut habeat aliquid, quo tempus fall[at]. Vale iterum atque iterum. Eruditione et pietate insigni viro d. Heinrycho Bullingero, fratri suo charissimo. Zurich.
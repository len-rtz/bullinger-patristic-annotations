Salus et pax Christi. Adhuc quiescunt omnia, nec scitur, quid concessurus sit cęsar. Quidam optare videntur Nurenbergensem conventum freti bona spe capi posse quosdam isto colloquio. Quod ut fiat, nos quoque optamus nichil tamen minus credentes; negamus enim rhete evangelicum esse illas scandalis plenas concordantias, quando scilicet non fidei reddenda ratio, sed discutiendu[m], quibus rationibus cum furibus et latronibus ineas amicitiam. Interim de nobis vix sumus tam solliciti quam de vobis vestrisque ecclesiis; veremur enim, ne vestrum aliquot ad hoc quoque negotium rapiantur vel alliciantur. Hoc vero si communibus votis fieret, minus esset periculi; sed si cum nova scissio[ne] fiat, timendum est, ne ex uno malo nascant[ur] multa, quod dominus avertat. Proxim[o] tabellione addam alia forte; hęrent enim adhuc omnia. Interim vale, amantissime in domino, nosque semper ama. Cuͦnradus frater et symmystę omnes salutant te studiosissime. Uxorem tuam, matrem et puellas omniaque tua salva iubeo. Ex Constantia, 24. maii 1539. Tuus Io. Zvick. Iacobum illum, qui ex Turgoya iniuste pulsus nunc apud vos est, commendo tibi; nam vere bonus est et magnam iniuriam pertulit. Domino Hainricho Bullingero, Tigurino episcopo insigniter pio, fratri meo charissimo.
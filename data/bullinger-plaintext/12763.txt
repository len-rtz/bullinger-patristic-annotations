16. tag decembris. Der librey und guͦten buͤcher halber hab ich euch kain antwurt schreiben koͤnnen, dann ich des weder gwalt noch bevelch hab. Und diewyl ich gewisst, das die fruntschafft uff hütt herin gen Costentz kommen soͤllen, meines lieben schwagers seligen kind zuͦ bevogten, hab ichs bedachtlich daher sparen wellen, damitt ich mitt ettlichen davon reden moͤchte, wie ich dann gethon hab. Diewyl aber nieman von Hansen von Ulms wegen gelt ussgibt dann sin bruͦder, und man aber an demselbigen wol spuͤrt, das er  nitt lustig ist hinußzegeben, sonder maint, er thuͤe gleich vyl, das er im allso die blossen underhaltung gibt, so kan man Hansen yetz zuͦ Zuͤrich nitt bessers raten, dann das er sich uff den Wychenechttag oder sontag darnach selbs gen Tüffen verfuͤge, dann man wirt allsdann rechnung da halten. Daselbst moͤchte er dann den bruͦder vyllicht selb vermoͤgen, das er hierinn das best thaͤte, und kondten die anderen all darzuͦ reden, das etwas erlangt wurd. Bedanck mich uff das freuntlichest, das ir euch der knaben alls getrulich annemmend und sorg fuͤr sy tragend. Aber ir vermainen vyllicht, der knab habe etwas oder sein vatter selig habe im etwas vermachet. Das ist aber nitt. Er hat gleich gar nichts, dann was ime der bruͦder gibt. Der ist aber (im vertrauwen gegen euch gereddt) nitt gewillet vyl hinußzegeben. Und muͤsste man inn gar kluͦglich hindergohn, wellte man ime etwas abziechen und sonderlich so vyl ains mals über die gemainen verlegung, dann er yetzund ouch gar nitt by barschafft ist. Man kan nichts von den pauren einziechen. Wann dann die selbigen nichts geben, so hat er nichts. Aber der guͦt jung mag sein hail, wie obgemeldt, uff Wychenechten versuͦchen. Vyllicht gibt gott und gundt im etwas. Ich furder, so vyl ich kan. Des Curionis schuld halber zoͤgt er mir an mitt warhait (dann sin liebe hausfrauw soͤlichs ouch bekennt), daß er diß gellt, wie ouch die nechsten sechs guldin, seinem schwager Fridle zuͦ Bischofzell entlechnet und  sich fur inn verschriben habe. Sin schwager werde ouch das gellt redlich zalen, wie ouch das ander. Aber die guͦt frauw irre sich selb gar, dann das zyl gar kainswegs uff Martini, sonder uff Mathię seye. Dann zur selbigen zyt hab sy das gellt gelichen und gar nitt uff Martini. Werden sy sich selbs wol erinneren moͤgen, wann sy im recht nachtracht. Sin schwager ist yetzund sonst in ain lasscht kommen aines unnützen menschen halber, das er ob 100 fl. geben muͦß. Sonst, sagt Curio, wurde im nichts dran ligen, das er ir glich yetz das gellt gebe. Wirts aber Mathię redlich zalen. Darum sagt der frauwen, das sy mittlerzyt geduldt habe. Ich hab den biglegten brieff hutt geschriben und nichts von disem botten gewisst. Der kompt ainsmals und will uff sin. Nitt waiß ich, waß die mehr seind. Ich bin sonst warlich und gewisß nitt unfleyssig, wie ir mich verdencken wellt. Aber yetz ettlich tag her hab ich warlich nichts gewisses nienen her gehört dann mancherlay gassengschray, das der kaiser tod seye und dergleichen. So hab ich nichts gewisses by minen herren ouch funden. Darum wellen mich kains wegs verdencken der farlesikait halb. Ewer schribenn schick ich uff morn gen Augspurg. Hab gestert und hutt kain bottschafft gehapt. Ulm hellt sich parteyisch; practiciert um ain friden. Ander sind ubel daran, dann soͤlichs wider die pundtnuß ist. Augspurg hellt sich treffelich  wol. Hat denen von Ulm geschriben, wann es mitt gott und guͦtem gwissen sein köndt, sy wellten glich so wol und so mitt guͦten conditionen ain friden moͤgen haben alls sy; aber sy könnend dahinein nitt kommen. Gott verlich vyl gnad und guͦts! Man acht, der landtgrauff, diewyl er bym Frantzosen ist, halte er an, das derselb sich des handels mitt gwalt annem, damitt delphin konig werd. Ich kan glich nichts dermaß, wie ich gern wellt, schriben. Vyllicht schriben mine herren den eweren davon. Gott halt mitt gnaden ob unß und verlasß uns nitt! Das wirt er ouch thain, so wir inn ouch nitt verlassen. Ich schick euch die epistolas widerum mitt grossem danck. Habs alles gern gelesen. Schickt mir des Lęti brieff widerum und lassts nitt bitten und betten hertzlich und inbrunstig fur unß. Ich waiß nichts mehr dann allain die hilff des herren ausß lauteren gnaden. Kaiser nympt all geurlobt knecht widerum an. Nitt waiß ich, wie er tod ist! Hertzog Ulrichs volck, das er haim gelassen, hat yetz ouch ainsmals widerum uff sin muͤssen. Ich trauw im gentzlich, er gang in kainen faulen friden. Gott mitt euch! In yl, den 16. decembris. Dem Hans Schoͤner von Augspurg gebend bigelegt 2 brief und sagt im, ich konne dißmal warlich nitt schriben. Es ist naisman ain liedlin. Ghoͤrt  im. Ist mir noch nitt worden. Bitt euch, erlegt im 10 fl. Will ich euch by aller nechster bottschafft widerum schicken. Hab yetz warlich nitt zeyt noch vil ze zellen und inzemachen. Der bott will uff sin. Datum in yl, 16. decembris.
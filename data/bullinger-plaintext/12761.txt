S. Scripsi ad Frechtum, id quod nuper me facturum significaram, et pro mea virili sum hominem consolatus adhortatusque, ne non suorum animos erigeret, et ne facile ab his, quibuscum foedus tam celebre inierunt, avelli se aut distrahi paterentur. Quanta potui diligentia admonui. Rescripsit ipse satis candide et literis quidem minime ineptis, quas ad te mittere libuit, ne de iis rebus, quarum nos admonuit, non fieres et ipse certior. Eas literas, ubi legeris, remitte. Constans fama est, in contrahendo auro et sumptibus parandis iam caesaris animum angi et sollicitari, nec certum esse admodum, quibus in locis ad verna proxime bellum sit redintegraturus, etiamsi coniectura est, non una a parte illum suo obiter conscripto milite nociturum. Dominus illius animum frangat et sensu meliore donet aut, si id in fatis non sit, profligatum Enceladaeis antris subditum igni urat iugi. Amen. Sunt omnia quidem et certo etiam in manu domini; sed adhibenda ratio erit nec levis nec lenta, qua Germanicae veteri libertati succurratur, ne sua illa avita gloria in universum destituatur. Tu, si quid habebis me dignum, fac scribas. Mire laudatur RuÍ¦dolphi nostri Gvaltheri liber nuper de Antichristo aeditus et emitur quidem raptim et passim, quem ut videam et legam, a nostro Froschouero dari ad me percupio. Velim autem ipsi meo nomine gratias ageres de tertio illo operis chronici Tigurini libro, quem pridie abs se missum accepi. Deum immortalem, quam eleganter confertum copiosumque opus est et quanti Stumphii nostri labores, quibus res tantas tam latis e fontibus petit et conscribit! Dominus et ipsum nobis servet. Vale. Sangalli, 11. die decembris, anno domini 1546. Vadianus tuus. Praestantissimo viro d. Heinricho Bullingero, clarissimae urbis Tigurinae episcopo, domino suo longe amantissimo.
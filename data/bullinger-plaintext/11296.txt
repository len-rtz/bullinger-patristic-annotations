Gratiam et vitae innocentiam a domino. Expostulares mecum, si tanto tempore nihil ad te dedissem litterarum, Myconi charissime, quanto nunc tuis careo. Aut offenderim te aut non recte valeas necesse est. Mallem autem id libere exponeres quam sileres perpetuo. Miseram ad te et Grynaeum exemplar lib[ri De] Orig[ine] erroris. Petieram vestrum iuditium, sed nemo vel verbum respondet. Forte nondum licuit percurrere. Et de rebus vestris nihil scribitis. A Roma scribit amicus quidam hisce diebus captum esse Florentiae quendam, qui dicat fateaturque missum se a pontifice, ut duci venenum propinaret, quo Aloysium suum Florentinis obtrudere liceret. Idem scribit Turcam maxima instructum classe Siciliae minitari. Scribit legatos quosdam Germanicos Romae foederis cuiusdam contra evangelicos consecrandi gratia affuisse; nescire vero, quid actum sit etc. Putat is praeterea Anglo bellum parari, quo eiiciatur regno et surrogetur ei delphinas. Id ubi factum fuerit, separabitur authoritate summi pontificis ab eo uxor pontificio creta sanguine, iungetur autem illi coniugio Maria, Catharinae Hispanae repudiatae ab Anglo filia etc. Haec et alia truculenta et proditoria a Roma scribit, qui Romanensium practicarum non omnino inscius est. Ego illa tibi communicare volui; si forte et alia huius generis tibi innotuerint, significes. Oremus dominum, ut fuso antichristo ipse in ecclesia sua regnet ac triumphet. Vale una cum d. Grynaeo et caeteris. Commendatum tibi habebis Gvalterum meum. 12. aprilis 1539. H. Bullingerus tuus. Domino Osvaldo Myconio, fratri charissimo.
S.D. Non erat opus tam accurata commendatione in re tam levi, praesertim cum non ignoret dominus Hopperus me omnia, quae ad illum pertinent, diligenter esse curaturum. Periisse primum libellum doleo, si tamen periit. Causam, quare putem male curatum esse rem, scribo eidem Hoppero. Si ad me missus fuisset, non solum Antverpiam, sed etiam in Angliam perferri curassem. Posteriorem istum, quem accepi, misi Antverpiam, sicut scripsit, quo puto brevi et tuto esse perventurum. Nam eodem itinere ego hactenus misi fasciculos multos neque adhuc sensi quicquam periisse. De scripto Anglico libenter audivi tuum iudicium, quanquam alioqui mihi erat persuasum nihil ab eo edi oportere, quod non esset eruditum et probatum. De rebus publicis nihil audeo dicere. Parturire video mundum monstrum informe, quod sine aborsu non videtur in lucem edi posse, quod secum trahet ingentem totius reipublicae ruinam. De rebus privatis minus audeo dicere, ne tibi molestiam adferam rebus molestissimis. Erramus, ut inquit ille, acti fatis maria omnia circum. Ego hic non possum secure vivere neque video locum tutum in tota hac Europa nobis nota. Proinde ad muselmanos iter institui, unde certis argumentis spem maximam exoriri video instaurandae verae religionis. Ibi novam urbem condemus, ubi liceat recoligere atque instaurare reliquias exulantis Europae. Plura scribam ante meam profectionem ad te et dominum Theodorum et reliquos fratres, quibus gratulor otium in literis et tranquillitatem deumque precor, ut eam velit esse perpetuam. Bene vale. Basileae, primo februarii 1548. Tuus totus Franciscus Dryander. Clarissimo viro domino Henrico Bullingero, verbi dei ministro fidelissimo. Tiguri.
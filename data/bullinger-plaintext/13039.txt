Mein willigenn dienst unnd alles gut zuͦvor. Günstiger, lieber herre, ir hapt one zweifel wol vernomen, wie der römisch könig mit den Böhamen also jämerlichen umbgeet, auß ainem freyen königreich ain aigenthumb macht. Es solten alle potentatenn unnd erbare hertzenn darzu thun! Der kaiser ligt zu Augspurg im holtz. Unnd wurdet gar nichtzit gehandelt, bis der könig auß Böham auch hierbei komen wurdet. Der wurdet gantz glumpfig ding machen, wie sein brauch ist. Sie beharren, noch alle östereichische erbland in den pundt zu bringenn. In Neapoli ist grösser aufrur dann hievor, ursach der viceroi daselbst mit bewilligung ka[iserlicher] ma[jesta]t ain vertrag uffgericht und abgerett hat, aber denselben nit laut der abred beschribenn. Unnd von 3 den fürnemsten personen, die er in das castell beschiden, gewölt underschribenn unnd versigelt habenn (welche sichs gewidert, sol er geantwurt haben, sie miessens thon oder sterbenn), die 2 haben willfaret, der ain geantwurt, ehe wölle er sterben. Darauf man ime zu essenn geben; alsbald ist er haim gangen und gestorbenn. Das ist ursach noch ainer vil grössern uffrur, dann hievor gewest ist. Kaiser[liche] ma[jesta]t sol 100 stuck büchsen uff rädern hinein in Italiam schickenn. Der krieg sol von den Seestetten und dem von Mansfeld widerumb angeen. Was kaiser vorhin eingenomen, nemen sie widerumb ein. Die von Premen haben irem bischoff lannd und leut eingenomen. Alsobald he[rz]og Herrich von Braunschwaig widerumb in sein land komen, hat er abermals sein alt wesenn angefangen gegen den genachpartenn stetten, damit sie verursachet, das sie ine nit werdenn einkomen lassenn. Es steen alle sachen noch irrig, derhalb ir Eydgnossen vast wol und recht thund, das ir ainig seyt, bleibt, unnd mit andern potentaten uch vergleichet. Dann werrende han[d] ist goldes wert. Das wölt den hern burgermaistern neben erpietung meines willigenn dienstes auch mittailen. Datum Constantz, den 14. tag augusti anno 154[7]. Beigelegte brief bitt ich, an ir ort zuͦ verordnen. S. Schertlin von Burtenpach, ritter, subscripsit.
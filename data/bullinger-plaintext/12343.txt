Salus in Christo Iesu, dilectissime frater. Rem mihi faecisti gratissimam, quod Hallerum nobis commendavisti. Quin etsi propter eruditionem pietatemque suavi et singulari in eiusmodi et pios et bonos viros amore mihi ipse eum commendatum semper velim, tamen propter tuam commendationem mihi est maxime commendatus. Et experietur te non frustra illi de me multa pollicitum; quemque meis, ut admones, iuvabo consiliis, patrocinioque meo tueri non cessabo. Vix etiam credi potest, quam adolescens ille, comes suus, divini Zvinglii filius, cuius liniamenta omnino refert, mihi fuerit acceptissimus; cui non eam, quam velim impartiri, possum impartiri benevolentiam. Nam eo vesperi eius diei, qua datę sunt hę litere, et ipse adolenscens et suus comes migrationem a nobis constituerunt. Ego ex legatione reipublicę domum redii et aliam ad conventum religionis nostrę partium, [... iam] decretam, reperi; quorum propter festinationem plura ad te, ut vellem, perscribere nequivi. Habeo enim scribendi argumentum non inutile, ac ante profectionem literas scripturus sum, curaboque, ut communis noster amicus Letus primo sibi oblato tabelario has ad te mittat. Vale et precibus tuis ad creatorem nostrum me fove. Saluta omnes nostros. Datum 22. novembris anno 1545. Semper tuus Nicolaus Maier, etc. Summę eruditionis pietatisque viro domino Heinrico Bullingero, ecclesiasti Tigurino, fratri suo charissimo.
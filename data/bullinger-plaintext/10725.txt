Gracia et pax etc. Qui has ad te perfert litteras, catabaptistarum neniis aliquamdiu intricatus fuit, verum utcumque nunc resipuerit et coram ecclesia Loffensi recantaverit, mulctę tamen genus sibi iniunctum non habet unde dissolvat, quum praeter uxorem ac liberos nichil possideat omnino. Rogavit igitur, ut ego apud te, tu vero apud dominum a Kiburg, cui charum te esse omnes novimus, intercederes, quod sibi hac in re misericordia exhiberetur, qua maxime opus habet. Fac igitur, mi frater, ut miser ille operam tuam sentiat impensam. Ceterum nos cum Martino Linggio bis iam contulimus, semel de iuramento praesentibus quibusdam senatoribus ad hoc ordinatis, secundo vero de vanis, praesertim tamen de baptisma parvulorum, et quamvis versipellis sit homo, egregius scripturarum obnubilator, sophistarum argutiis non omnino ignarus, attamen maxima laude veritatis maximoque cum fructu omnium, qui interfuerunt, secum contulimus. Nam in secundo congressu liberum fuit omnibus, qui vellent, interesse. Praeterea 20. novembris iudicio imperii stetit Linggius. Quod sententiam in eum ferre noluit, nisi prius iudices certi essent, cuius sentencie senatus magnus esset et an opem ferre vellent pro extirpanda hac zizania. Heri igitur convocatus est senatus magnus, qui subsidium egregie pollicitus est, et decreverunt simul, ut catabaptistarum lues penitus eradicetur. Quapropter senatum severius in catabaptistas animadversurum speramus, siquidem lenitate non tolluntur, sed stabiliuntur potius. Vereor Linggium vix vita posse elabi. Vale. 25. novembris 1535. Erasmus Ritter, ex animo tuus. Dem wolgelerten herren Meister Heinrich Bullingeren, praedicanten zuͦ Zürich, minem lieben herren und guͦten freundt.
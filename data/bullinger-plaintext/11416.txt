Gratia Christi tecum. Caussam pueri illius, quem misistis, quanta potui fide et diligentia apud Mangoldum nostrum egi. Fovebit hunc secum tantisper, dum de ratione aliqua dispiciat, unde melius sibi consulatur. Existimat Gregorius adeoque nos etiam plus satis severiter cum misello actum, quem alias pęnas dare oportuerit, quam ut mox collegio exigeretur nunquam porro in illud recipiendus. Multa quotidie id genus ab ista ętate admittuntur, quę facile tamen educatione et recta institutione emendantur. Sed feret tamen, puto, Mangoldus, quod mutare non potest, modo alii quoque, qui non minus puero debent, officium faciant. De episcopo, quę scribis, ita habent. Astutissima est vulpecula domini vineę supra, quam credi possit, incommodatura, inprimis autem nostrę urbi, et consolatur tamen nos, quod facile est domino totam mundi istius sapientiam semel perdere, id quod faciet etiam, si nos a se uno suisque consiliis pendeamus, quod tuis quoque purissimis precationibus impetratum ab illo cupimus. Ah, mi Bullingere, cave, unquam cesses interpellare pro nobis Christum, ut nostris dignos se animos addat, ne quid indignum constantia sua Constantienses turpiter aut serviliter designent. In magnis versamur periculis et acriter nos tentat satan, ut velut triticum cribret. Utinam vero non desinat nostra fides! Bene vale in servatore Christo, mi frater et decus meum, nec dubita me sic te amare, suspicere et venerari ut vix quemquam, quandoquidem ita in te eminent divinę dotes et indefatigabile studium iuvandi ecclesias Christi. De me autem ita es meritus, ut nunquam putem me tuę illi insigni benevolentię et cumulatissimis beneficiis, quibus me et meos exornas subinde, debitas gratias referre posse. Coelestis pater, qui omnis copię plenum est cornu, meam hic vicem impleat et omnibus suis bonis benignissime te ditet! Iterum vale. Salutant te vicissim omnes, quos salvere iussisti. Salveant vicissim uxor, liberi, fratres et amici nostri omnes. Constantię, 15. martii anno 1540 Tuus Ambr. Bl. Eximia pietate clarissimaque eruditione viro domino Heinricho Bullingero, Tiguricensis ecclesię antistiti felicissimo, domino et fratri observando atque charissimo.
Gratiam et pacem a domino. Litere tue, vir ornatissime, summa voluptate me affecerunt, partim quod mutuum inter nos scribendi offitium hactenus nulla rei male vel suspitione saltem, sed integra firmaque amicicia intermissum repetis, partim quod ecclesias apud vos bene habere certior factus sum. Gaudeo gratulorque et tibi, qui meum columen existis, et ecclesiis tranquillitate et pace perpetua ad cacumen proficiscentibus. Nec aliter de nostris eadem tranquillitate, gratia dei, preditis sentias. Vehementer etiam letor nubeculam Berne obortam ilico foelici et serenatore borea discussam et sedatam. Miror autem, ecquis hasce turbas moverit, fratrumne quispiam aut alius? Literarum Lutheri ad nos quoque exemplar perlatum est, sententiamque earum probe tenemus, quod quam simplicissime coene verba interpretari cupit, ac summam inter ecclesias concordiam fore nobis certo persuademus. Ita nobis lucubrationes tue doctissime de baptismo et alie, que nobis et doctissimo viro, patri meo Martino Frechto, Ulmensi, ac optimis quibusque mirum in modum placent et probantur, coniecturam prebent te in coene negotio non fore difficilem. Perge itaque, doctissime Bullingere, in libris tuis, quos nunquam non maximo desiderio expectamus, Christi ecclesiam promovere et nos simul ad eiusdem utilitatem gnaviter instituere. Et si quid scrupuli restat, queso, et ob Christi et nostri amorem te facilem exhibeas. Ceterum illum, qui tuas ad me pertulit literas, tui causa, qua potui diligentia et studio consulendo et consulem accedendo et alias lubenti animo adiuvi. Et ne vicissitudo literarum inter nos, ut hactenus, cesset, precor. Gasparem Megandrum, fratrem et dominum meum observandissimum, Millerosque, consanguineos meos, meis verbis quam potes officiosissime salutabis. Bene vale. Biberaci, 20. marcii 1538. Tuus Bartholomeus Myllius, ecclesiastes Biberacensis. Celeberrimo doctissimoque viro domino Henricho Bullingero, Tiguri pastori ac concionatori, fratri et patri in Christo charissimo.
S. Vides in literis, quibus postremis tuis respondeo, quam inops sim tabellionum. Nescio, qui fiat: Nemo venit ad me intra tantum temporis, qui Tigurum ire voluerit. Timebam nonnihil, ne forsitan incideret, dum ego tacerem, aliquid tibi de me sinistri; verum protinus excutiebam cogitans dilectionem non facile suspicari. Stulticia mea, quę libenter magnos viros pro amicis haberet, verbum istud ad Blaurerum extruserat, non considerans nihil in me esse, quod eos queat adlicere. Nam illud crede: Mox, ubi idipsum subcurrit, contrahere me incipio, et paenitet, si quid effutivi imprudentius. Sed evolat irrevocabile verbum, quamobrem stulticię parcendum est; cautior ero deinceps. Obitum Eccii descriptum misissem, nisi Gastius iussisset, ut literas meis adnexas darem integras, sub remittendi tamen conditione. Videtur mihi piis cum iudicio expendendum severiore. Ex literis Buceri hisce diebus redditis haec sunt: „Iam Andernaci praedicat Erasmus Sarcerius, vir gravis et prudentis zeli. Sunt et apud regulos aliquot et Lincii, qui Christum item fideliter prędicant. Paschate eucharistia petentibus et doctis hoc mysterium dabitur iussu reverendissimi iuxta institutum domini. Interim autem Coloniensis schola et clerus extrema contra optimum senem moliuntur. Violatę religionis ac iurisiurandi eum accusant eo, quod me adhibeat in sua dioecesi sacris concionibus, qui sim de protestantibus, bigamus, primarius Lutheranus, Argentoratensis, et reipublicae Coloniensi consilium dederim contra clerum. Senex autem mira constantia perstat. Senatus Coloniensis cum clero facere dicitur, quanquam maior pars populi et senatorum verbo dei faveat.“ Hactenus ille. De bello nil nisi hoc scribit ad Sturmium, Iuliacensem non habere aures ad consilia. Nuper non potuerunt impetrari inducię nisi octo dierum, cum interim tamen minimum sit instructus. Contra Brabanti exercitum habent et magnum et paratum. Cęterum de banno camerę ego quidem ne verbum novi. Siquid habes igitur, gratum facies, si communicaveris. Primates nostri tanto nos prosequuntur odio, ut malum prius quam sua communicarent consilia. Pedellus universitatis nudius quartus est ductus in carcerem propter adulterium; hic, quia in pago episcopali concionatorem egit nec missus nec examinatus, adeo nos gravat, ut dicere nequeam. Ita dicunt: „Die schantlichen, lasterlichen pfaffen könnend nüt dann uff uns schlachen und zur stadt uß jagen, und was sy uns werrend, das thuͦnd sy selb“ etc. Ego nihil aliud nisi hoc: „Non fuit predicant, non fuit gsell, non communicavit nobiscum, non audivit nos, imo odio me prosequutus est et dominum Grynęum extremo; sed pedellus fuit academię vestrę. Quid igitur ad nos, quod designavit? Abite simul, quo digni estis; non est enim rectus animus vester, id quod dominus olim ostensurus est non sine damno vestro gravissimo.“ Et hanc calamitatem nostram te scire volui; urgeor, non possum plura. Vale in Christo cum tuis et cum Theodoro, cui dicas me post tot divexationes carere Alcorano. Oporinus non ausus est vendere hic; responderat enim requirenti mihi: „Non acciperem totam civitatem“, ignorans, si civitas ipsius fuisset, et dominium civitatis ipsius fuisse. Vale iterum. Basileę, 6. martii anno 1543. Os. Myconius tuus. Domino Heinricho Bullingero suo.
S. Accipio, diem esse praescriptum Tigurum, ubi de responso Immontanis pagis dando Tetrapolis illa vestra sit deliberatura. Gratissimum mihi isthoc consilium est, et confido domini gratiam aspiraturam, ut illud tandem sanum et pium et Christi cultoribus dignum futurum sit. Ibi, te sancte rogo, id agere velis, ne sociorum negligatur ratio neve res ita geratur, ceu seclusi divisive videamur. Societ charitas, quos iunxit Christus et unctim etiam non uno tentationis genere probavit. Sedulo agere neque quicquam fidelis officii intermittere tuae fuerit integritatis, de qua spectata mihi et comperta nihil mihi non polliceor. Mitto Georgii Laeti literas, quas reddi tibi sum[m]opere postulavit. Quid velit, intelliges; si quicquam rescripturus es, ad me remittas, ut et tuas certo aliquo nuncio, et brevi quidem, recipiat. Vale et, quae nostra referre putaris, pro tua in me fide significa. Sangalli, Nonis Novembris, celerrime, anno MDXLVIII. Ioachimus Vadianus. Domino Henrycho Bullingero, suo. Tiguri.
Meine herren haben ain vertrauwten mann zuͦ dem könig Ferd[inand] abgefertiget; ist yetzund mehr dann acht wochen ausß; nitt waiß ich, wann er kompt oder was er ausrichten wurt; achten, es seye von der Turcken stür und der anderen anlag halber, die abzetragen. So habend sich mine herren entschlossen, nachdem sy ernstlich erfordert worden, disen ausgeschribnen reychstag zuͦ Wurmbs zuͦ besuͦchen, und minen lieben vetter Conrat Zwicken darauff verordnet, dem die sach uss vyl ursachen treffelich schwär ist; dann man acht, es werde ain gantz treffelicher und spytziger reichstag. Darum bitten gott von hertzen, das er alles zuͤm besten gnedigklich schicken welle. Die Ainungsverwandten werden zuͦ Wurmbs etwas fruͤer zuͦsamen kommen, dann der rychstag angat, und ettlicher sachen halber ain aignen tag halten. Der herr lass es alles zuͦ seiner glory und ehre gerathen; es sind alls schwer, sorglich löff, das wir billich ze leben verdruss sollten haben und unß fröwen an dem vatterland. Ich vernym von ettlichen, der kaiser seye vorhabens, etwas wider die aidgnossen fuͤrzenemen. Habe ouch darum dem fiscal dermassen schreiben lassen, damitt er ansprach finde; und, die wyl abschlegige antwurt gefallen, seye er willens, uff kunfftigem rychstag den stenden sölichs furzehalten und ain gemaine reychsach daruß zemachen mitt beger ainer hilff vom reych wider die aidgnossen alls die ungehorsamen, und die ir pflichtig schuld nitt laisten wellind. Man sorget ouch, das reych werde im die hilff erkennen, wie nechermal mitt dem Frantzosen ouch beschechen, do der kaiser ausß der privat sach ain gmaine sach gemacht hat. Beschicht es dann, so ist der weg schon gemacht zuͦ ewerm und unserm verderben, menschlich davon ze reden. Aber gott ist stercker dann alle; der welle gnedigklich alls ain vatter auff unser seyten sein. Menschlich diente wol zur sach, das man die rücken dapfer zuͦsamen thäte. Werden kaiser und Frankreich zewol ains, würt sin der dritt man nitt gelachen. So sorget der kaiser, er mög nitt herr werden in Tütschland, die aidgnossen seyen dann vor ingethon; dann er muͦß förchten, die statt und aidgnossen hencken sich anainander. Darum würt er die sach allso angreyffen, das die stett und ander stend selbs helffen, die aidgnossen gehorsam zemachen. Damitt machen sy inen ain ruͦten uber iren aignen hindern; dann nachmals so dem kaiser wider die aidgnossen gelingen sollt, wurde er on sonder müh das ander alles behopten. Sed dominus dissipat consilia principum. Er wirt weyß und starck gnuͦg sein, die sach zuͦ erhalten. Ach, das ain lobliche aidgnoschafft ainig were in des gloubens sachen! Wievyl treffelicher leut und stend wurden willen zuͦ inen haben! O gott fuͤgs! Yetzund, so ich diß geschriben hab, kompt der gesandt, so von miner herren wegen zuͦ Wien gewesen ist, widerum. Vernym ich sovyl, das sich der könig gantz gnedigklich erzögt hat etc. Ouch dem General inziecher der anlag, desgleichen dem fiscal zuͦgeschriben, mit allen processen stillzestehn, byß uff wyter kai. mt. beschaid. Was das bedeute, kan ich nitt gedencken. Gott behuͤt unß vor zuͦ vyl gnad by der wellt, das wir nitt in sein ungnad dardurch gerathind! Diß behalten bey euch selbs; es wissen wenig leut davon. Es sagt diser gesandter ouch, das er vernemme, es solle etwas wider die aidgnossen fuͤrgenomen werden; und seye gewisß, das der kaiser kainen leuten find etc.; es werde ouch der Frantzoß stillsitzen etc. Ich will mitt allem fleyß wachen und, bald ich etwas recht grundtlichs erfar, euch on verzug wissen lassen. Die erbland daniden haben bewilligt, wann der Turckenzug angang, wellen sy die 22 tunnen gold erlegen. So geht ain schlechter mensch zuͦ Wien um in der statt; der ruͤfft fuͤr und fuͤr, gott well die statt dem Turcken geben; aber man achtet sin nichts wie ouch zuͦ Rom. Der konig fert schier all tag im schlitten um mitt der kunigin und den jungen fröwlin, seinen tochteren; lasst vögelin sorgen. Die ob der Ens halten fuͤr und fuͤr an by dem konig um gottes wort; mögend aber nichts erlangen.
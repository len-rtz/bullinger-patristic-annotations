S. Nunquam hactenus ita de vobis desperavi, ut nunc despero, amantissime mi Bullingere, postquam tam pie petentibus sic occursum est. Mendax spiritus in istis versatur et superbus, unde responsio ista fluxit. Causam video: Impietatis numerus augetur subinde in praesidentibus plebi. Timeo verum esse, quod ex Salodorensibus nuper quidam: Prope est, ut haeresis illa tota pereat; restant duae civitates, Berna et Basilaea - nam Tigurum Pagis se dedidit -, quas sine labore superabimus etc. An suspitione de istis carere possum, dum audio, quid egerint modo? Non expendam verba singilatim, in genere dico: Nihil boni, nihil pii video in toto responso. Pios aliud decebat. Si non est, quod vos propter illos offendit, cur renuitis diligentiam reconciliationis? Scio, timetis Pagos. Non vultis, ut dicant: In amicitiam redierunt cum illis, qui tam crudeliter eos in summis necessitatibus dereliquerunt. Convenit vobis de Pagis, qui vestros occiderunt, qui bona abstulerunt, qui nomini Tigurino perpetuam inusserunt ignominiam. Quid? Non conveniet cum fratribus, qui, tametsi laeserunt, nunc reconciliari petunt? Subest non, quod in superioribus literis scripsisti, sed quod res mutari praesentes cupiant. Pater ille noster de vobis testatur bonum semen adhuc esse inter vos in urbe, melius in agro, prout Laveterus [!] narrarit. Caeterum vidisse quaedam se, propter quae doleat. Qua de re nihil ego in praesentiarum, sed de his modo, quae ex literis tuis intelligo. Sunt ea relata ad senatum per Rodulphum, ex legatis alterum. Nam ex pede laborans aedes non exit consul. Bone deus, quae de vobis desperatio suborta est! Quae spes item papistis! Videbimus, inquiunt, quae bona deus ille optimus cum sanctis suis agat et acturus sit per Pagos, viros optimos et christianos. Quidquid tentant, obtinent - num sine dei auxilio? Quodsi hic auxiliatur, non possunt non eius esse. Tigurinis nihil deest, nisi ut occasionem adipiscantur redeundi ad ecclesiam. Timent nonnihil adhuc plebem, nam senatus lucrifactus est, sed propediem dabitur, ut et illa mutetur. Quam mihi dolet haec audire, pientissime Bullingere, de tuis! Crede mihi, dolor impedit, ut scribere nesciam. Vides perplexitatem enim. Quid dicam? En, capite morbus est. Cura, quod in te est, ut sanetur. Deum in adiutorium invocato sine intermissione, quaere consilia et noli confidere quibusdam, de quibus hactenus nimis candide sensisti. Dies et noctes tecum et cum aliis consyderabis de remedio ad caput sanandum. Quod si non inveneris, actum esse video. Raptim haec. Dum opportunum fuerit, pluribus ero tecum. Vale cum tuis, cum Utingero, Leone, Pellicano, Theodoro, omnibus. Basilaeae, octava die ianuarii anno 1534. Os. Myconius tuus. Domino Heinricho Bullingero, pastori Tigurinorum primo, fratri perquam charo suo.
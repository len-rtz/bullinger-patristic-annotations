Der herr gott erhalt unß hie und dört. Amen. Im ist, wie ir schreibend: Es ist angst und not. Stamus inter sacrum et saxum. Der gott, aller herren oberster, zöge das recht usskommen und lasß unß seines willens nitt fälen, damitt wir doch in jhener wellt die seinen blybend, es gang hie, wie es well und mög. Můß es doch bald ain end haben! Die gesandten werden ir instruction und gemessnen bevelch haben. Werden nichts beschwerlichs on hindersichbringen bewilligen. Um mittgetailt zeytung sag ich euch grossen danck. Ich wart nunmehr widerum zeytung von Augspurg. Was des papsts werbung seye, wellt mich berichten, so euch das vertollmetscht Latin zů handen kompt. Ewer brieff, hoff ich, werde dem Vadiano uff hinacht uberantwurt. Mitt Parma ist seltzam zů vernemen uss vyl ursachen. Sollt der konig allso ain fůß in Italiam setzen, wurde dem caesar nitt gefallen. Das Möttelis sach dermassen ussgeschlagen, ist hoch zů verwunderen. Sorgen ubel ubel, es werde ain böß alter nemmen. Dann solich ungerechtigkait mag in die harr gewisslich nit bestohn. Man verdenckt vyl leut ubel, etc. Aber davon nitt ze schriben, etc. Es ist ainem fürnemen mann ain schreiben von Nürenberg kommen, das noch ettlich Seestett sich treffelich rüstind. Der Moscoviter konig hat leut hieussen, die nemmend prediger, schůlmaister, ouch ettlich handtwercksleut an mitt gantz gůten conditionen und schickends hinin. Der Bruschius, so schůlmaister ze Lyndauw yetz gewesen, hat sich ouch lassen bestellen uff vier jar. Dem gibt man underhaltung sampt seinem gesind und uber dasselbig alle jar druhundert taler. Darnach, so es im gefellig, soll man inn widerum heruß auch kostfrey halten, etc. Der conditionen sind vyl und gůt. Ach, bittend und bettend mitt allen frommen für unser statt! Dann usserhalb gottes bistand sytzend wir doch warlich gantz und gar bloß und stond in mehr dann grosser fahrlichait. Noch ist der herr der allt gott und wirt die seinen nitt verlassen, wann wir unß nun von hertzen zů ime bekarten, das er unß für die seinen erkante. Es ist nichts dann angst und not in aller diser wellt. Der herr der wellt hellff unß bald mitt gnaden uss der wellt. Grutz ewer erbaren, lieben husfrauwen und gesind. Praestantissimo viro d. Heinricho Bullingero, venerando suo charissimoque in Christo frat[ri.] Ti[guri].
Gratia et pax a deo patre nostro et domino Iesu Christo. Amen. Clarissimum virum d. Max[imilianum Martinengum] ex turbulentissimo hoc migrasse saeculo gaudemus, eo quod credimus illum *multis liberatum malis nunc demum iis frui apud dominum et salvatorem nostrum gaudiis quae nos speramus. Dolemus autem ex animo vos interim fideli destitutos esse pastore, dominumque oramus sedulo ut is alium substituat eumque vobis det qui sit secundum cor dei, denique qui et absque insigni aliarum ecclesiarum detrimento vobis dari possit Equidem amplissimum virum d. Petrum Martyrem, dominum et fratrem nostrum colendissimum charissimumque, vixdum Argentorato venientem excepimus: quomodo vero derepente illum iterum a nobis nunc ablegaremus, praesertim cuius opera nullo modo carere potest fidelis apud nos ecclesia? Scit charitas vestra, semper facilius fuisse pastorem alicui ecclesiae invenire quam pluribus ecclesiis prophetam, sanctarum inquam scripturarum interpretem, et non pubis quidem sed destinatorum sacro ministerio formatorem. Habet quidem d. Martyr collegam doctum fidelem pium et exercitatum clarissimum virum d. Theodorum Bibliandrum, sed iam gravibus diutinis immoderatisque fractum laboribus, adeoque sibi propemodum nobisque (proh dolor) inutilem. Nisi ergo scholam nostram ecclesiasticam dissipari et aliis quoque irrecuperabilibus damnis nostram ecclesiam affici voluimus, d. Martyrem retinere coacti sumus. Sunt enim multae aliae quoque graves causae ob quas in vocationem vestram non potuimus consentire. Ego quidem, sicuti postulabatis, privatim cum quibusdam contuli viris authoritate et virtute suspiciendis, sed nullum reperiebam qui non indigne ferret d. Martyris discessum. Vocavi praeterea in coetum fratres et symmystas omnes *quibus proposita est d. Martyris vocatio una cum causis suis. Caeterum inter omnes, ne unus quidem erat, qui non bene esse cuperet vobis omnibus, sed interim sana conscientia dimittere posset d. Martyrem. Necessitati itaque, non ulli aliae causae tribuite quod hac in re gratificari vobis non potuimus. Si nostrae ecclesiae ratio vobis perinde ut nobis esset perspecta, nihil dubitamus vos daturum nobis d. Martyrem postulantibus, tantum abest ut abstrahere pergatis a renitentibus. Et cum haec revera sic habeant, obsecramus vestram charitatem nihilomins ut boni consulatis quod vestrae postulationi non acquievimus. Denique iubemus ut vobis polliceamini de nobis perpetuo quod de fratribus fidelibus vestrique amantibus. Deus est qui ecclesiae suae pastores dat: pleni ergo spe bona supplicamini deo misericordi et omnipotenti spirituumque domino, ne deserat vos, sed pastorem det ad gloriam nominis sui et salutem animarum vestrarum, neque hic nostro quoque deerimus officio. Bene valete in Christo, domini ac fratres colendissimi et charissimi. Salutant vos in Christo servatore symmystae et fratres omnes precantes vobis a domino benedictionem. Tiguri 10. septembris anno 1557. Vestri observantissimus H[einrychus] Bullingerus, Tigurinae minister ecclesiae. Sanctae Italorum Genevae in Christo collectae ecclesiae mihi perpetuo observandissimae et charissimae.
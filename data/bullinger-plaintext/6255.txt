S. D. Misi tibi, chare frater, cogitationes meas de foedere Gallico conscriptas. Hoc a me boni consulas, oro. Scio quidem diversas esse rationes vestrorum et nostrorum. Apud nos nunquam potuit hactenus obtineri, ut connecterent se foedere. Hoc si retinere possem, existimarem me praeclaram navasse operam; si non possem, cogerer et ipse alia capere consilia, quae minus pernitiosa crederem. Tu vero apud eos versaris, qui semper connexi fuerunt regi. Difficile adeoque impossibile fuerit contrarium eis persuadere. Proinde non misi meas illas cogitationes, ut docerem, quid faceres in tua gente, sed ut intelligeres meum hac de re iudicium. Urget vehementissime foedus legatio Gallica, quae cras hic expectatur. Summum meum desiderium est hinc migrare et videre in coeli regia dominum et versari cum omnibus san[c]tis. Tiguri, septembris 1., anno 1564.
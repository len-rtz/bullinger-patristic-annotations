S. Sum hac nocte apud d. Franciscum Dryandrum caenatus, qui recta Memingam ad Hieronymum Saylerum contendit quicquam apud ipsum privatorum sumptuum nomine expediturus, qui, ubi primum ad nos redierit (redibit autem brevi), Tigurum se iturum, quo amicos invisat, dixit. Afferet ille haud dubie novi aliquid, forte tale, quod minime laetum, sed gratum tamen esse queat, ne quid vigilando intermittatur. Caeterum, ubi tibi mittendas priores literas meas iam obsignassem, certiorem me fecit quidam ex intimis amicis civitatis nostrae caesarem de restituendo SabaudiÄ™ duce in animum induxisse. Mire enim caesarem ab hoc coli et vicissim mire a caesare amari ferunt. Dabit autem operam, ut agrum Pedemontanum primum recipiat cum Taurino et aliis iuxta sitis oppidis, deinde iugis Alpinis superatis reliquum, quod eius ditionis est, occupet. Quod si Helvetii vel Gallum iuvent vel vi ablata tuituri sint, repente et his invasurus sit et omnibus a finibus ita torsurus militum copiis, ut magnam hominum vim contrahere nullo loco detur. Adiecit alius certo iam ab electoribus maximo de foedere statuum imperii tractari, quod, quamquam inviti, ineant fere omnes. Ita tamen urgeri omnes caesaris et authoritate et voluntate, ut eius rei deliberationem detrectare non liceat. De hoc foedere sollicitum esse caesarem certum est, de bellorum ratione non ita certum, nisi quod multa fide passim in amicorum literis nostris significatur fieri vix posse, ut, si caesar illo tendat armis suis, quo constituit, non una et tota Helvetia bello, ac diuturno quidem, implicetur. Sed utinam insperatus aliquis et faustus tamen casus omnia vana et frivola efficiat! Cupio te valere. Sangalli, 16. die novembris anno 1547. Ioachimus Vadianus. Domino Henrycho Bullingero, Tigurinorum longe pientissimo episcopo, domino et amico singulari. Tiguri.
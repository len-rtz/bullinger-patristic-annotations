D. Henrico Bulingero seniori, Tigurinae ecclesiae ministro, patri meo observando S. P. D. Cum tot tantaque beneficia, quae in nos contulisti (observande pater) in memoriam revoco, me, ne tanti beneficii immemor videar, ad gratias immortales tibi agendas compellunt ac te alterum parentem agnoscendum cogunt. Nos dei gratia Heidelbergam 4. die iulii venimus ac eadem literas tuas d. Errasto dedimus, quibus perlectis nos nomine tuo apud se convictores accepit, quod alias non fecisset; multos enim prius recusaverat. Sed cum pro nobis apud se nullum hipocaustum haberet, curavit, ut non longe a suis aedibus unum reperiremus. Nos imbribus fere continuis in nostra navigatione aspersi fuimus, et nisi adfuissent nobis mercatores Tigurini, qui tuo nomine multis nos demeruerunt beneficiis, male nobiscum actum fuisset. Hic dei gratia florent literae, magnamque copiam doctorum virorum habemus, a quibus nos magnum fructum reportaturos deo auxiliante speramus. Bene vale. Veritatem et Thoratheam saluto. Heidelbergae 8. die septembris 1565. Tuus obsequentissimus filius Antonius de Cougnees. D. Henrico Bulingero, ecclesiae Tigurinae vigilantissimo pastori et patri mihi plurimum observando. Tiguri.
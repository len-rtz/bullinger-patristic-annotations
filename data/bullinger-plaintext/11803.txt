Salve, mi suavissime terque mihi venerande Bullingere. Mittere ad te ista per adulescentulum huncce vestratem visum est, quantumvis parum suavia. Valde miseror communem christianorum sortem, qui in tantis omnium rerum periculis tanta securitate stertunt et in utramque dormiunt aurem aut, si mavis, tanta confidentia alii in aliorum crines involant, quasi nihil prorsus a communi christianę pietatis hoste praesentium adeoque atrocissimorum malorum impendeat. Verum ita in spem aut desperationem potius quamprimum venitur fore propediem, ut minutatim iam diu ab istoc adversario discerpti semel miserandum in modum devoremur. Quo magis nobis urgenda matura erga deum resipiscentia, si forte sint, ut erant certe semper aliqui, quos sua benignitate dominus eripiat. Ora pro nobis, mi venerande frater, ut ne unquam officio meo desim, sed eam usque et fructum domino meo adferam et fructus meus maneat. Is te quoque glorię nominis sui pariter et nobis quam diutissime florentem ac omnibus numeris sospitem servet! Saluta totam tuam domum cum optimis amicis et fratribus. Vale. 27. iunii anno 1543. Tuus Ambros. Blaurerus. D. Heinricho Bullingero suo plusquam fratri. Tiguri.
Gnad und fried von Christo Iesu, unserm herrn, erlöser und heyland zuvor mit wünschung allzeyt mehrung des reichs Christi, gesuntheyt beydes der seelen und des leybes. Achtbar, wirdiger, lyber herr und gelybter bruder in Christo, das ich ytzund unvorsehens zum ersten euer acht[bar] w[ysheit] mit brieff ersuche, kompt mirs gleiche on alles vorsehenn. Sintemal ich zu Görlitz von der Zittaw ander ursachen halbenn bin gezogenn, unnd yn dem mir zufellig botschafft keyn Franckfurdt ist fürkommen, kan ich unnd weys es nicht zu unterlassenn von wegen der freundschafftt, so wir miteynander haben aus schrifften, so unser herr stadschreyber Osvaldus Pergnerus, und e[uer] a[chtbar] w[ysheit] ym widerumb geschryben habett, unnd schreib euch als meynem lyben herrn und preceptori der lehr halben, so ich aus euren büchern entpfangen, gantz freundlicher wolmeynung, yn hoffnung, meyn geringes schreiben wird euch nicht entgegen seyn und von euch yn freundschafft angenommen werdenn. Unnd so ich, aber all euer gutte freund erfaren möchtenn euer glückseligen zustand, aber euerer mithelffern ym wortt, nemlich des herrn Conradi Pellicani, Leon[is] Jud, Theodori Biblia[ndri], das ist uns allzeit eyn hertzlich und sehr grosse freud zu erfarenn. Verhoff auch, so es got aber schicken wil, ich wil mich dazu so stellenn, das ich eyns mals euch wil besuchenn und alldo mündlich hören, was ich langst von euern schrifften eyngnommen habenn und auch langst begertt habe. Got, der allmechtig, schaff es nach seynem gotlichen willenn. Ich an stadt meyner herrn und freund grüsse euch freundlichen von aller wegen, des gleichen alle obgenantte herrn und euer mithelffer. Bitt, wollet meyn eylend schreybenn gantz freundlich annehmenn und yn keynem argen wendenn. Domit frist euch der allmechtig got euer leben yn langwyriger gsuntheytt, domit yhr dy herd Christi mit gottes wortt weyden möchtet etc. Datum freytag vor Reminiscere anno domini 1539. Celestinus Hennigk, burger zur Zittaw yn der marggraffschafft Oberlusatzen. Dem achtbaren, wyrdigen herrn Heynricho Bullingero, predigern des worttes gottes zu Zürich ym Schweytz, meynem grosgünstigen lyben herrn, freund unnd bruder in Christo.
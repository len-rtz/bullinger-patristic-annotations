S. in domino. Bene valeo, domino sit laus. Quod autem raro scribo, in causa est, quod nullum argumentum habeam te dignum, et timeo perpetuo, ne studium tuum et laborem in respondendo Neopapae interturbem. Probe facitis, quod Lutheri supercilium scripturis sanctis deprimatis. Et dominus id medii dedit, quo tandem agnoscatur ab omnibus, quod sit homo et quod errare possit. Habet spiritum superbum, qui hominem indies singulos arrogantiorem reddit. Quod autem Oecolampadium, pręceptorem meum, defendere simul cum Zvinglio conamini, vehementissime probo. Nam nostros ecclesiae proceres allocutus sum hac de re, an velint saltem epistolam edere, qua ecclesiae nostrę doctrinam defenderent contra Lutheri insanias. Responderunt sibi nihil esse cum Luthero negotii, libellum esse fanaticum et furiosum. Tacui ad hęc verba apud me cogitans nescio quid de iis, quibus ecclesiae negotium demandatum est. Psalmos quosdam editurus sum hac ęstate, quibus fortassis epistolam affigam Oecolampadii doctrinam in negotio eucharistię, si fratribus consultum videtur, defendentem, ne omnino muti videamur. Utinam tacuisset Lutherus et ecclesiae nostrę tranquilliores essent! Neque dubito, quin vos per omnia sitis responsuri, ut amplius non sit opus cum ista bestia decertare, quum nullum velit amplius responsum dare et ne legere illas literas a nostris missas. Audio, quod me alacrem reddit, ducem plusquam mille exemplaria Witembergę - nescio, cuius fuerit consilium - suppressisse, quod Luthero dolet. Augustae libelli proscripti sunt Lutheranici; o quam probe egerunt prudentes viri! Argentinę quidam impressoris famulus coemit saccum frumenti et incepit per plateas civitatis discurrere et seminare frumentum dicens: „Das ich jetz bin seyen, das wirt hernach der Turck meyen“, idque alta voce clamavit. Captus est ac in vincula coniectus, tandem proscriptus et vix dimidium miliare a civitate venit ac subitanea morte occubuit in agro. Vide, quid dominus instituat cum nostris istis hominibus! Vale. 9. februarii 1545. Salutato d. Theodorum et Pellicanum cum Frisio. Caesarem aiunt esse Wormacię. Principes advolant. Triumphum habuisse Turcam Constantinopoli cum omnibus suis principibus constanter affirmant mer[ca]tores, et quid illic instituat, divinare possumus. An denn eerwürdigen und wolgelerten hernn meister Heynrich Bullinger, pfarhernn zuͦ Zurich, meynem lieben, gunstigen herren. Zurich.
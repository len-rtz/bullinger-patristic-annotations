Die gnad gottes mitt unns allen. Amen. Gelieptter herr und bruͦder, dess handels der schencky halb herr Rösten etc. hatt min her Docter von Wadt truwlich ghandlett, namlich aim burger 1 gulden geben, der den nächsten zuͦ her Jörg von Hewen ritte, welchen guldin er für in, mich och üch, dargebenden. Der bott ist zuͦ dem von Hewen komen. Der hat ylentz dem hertzogen ain aignen botten gschickt. Der hertzog ist zuͦ Urach funden, und am fritag wider uff Stuͦtgarten zuͦ wellen. Der hertzog hat geantwort, er söll her Jorgen sagen, er well dess schribens nitt vergessen. Der bott achtet, im wurde etwas gen Zurich komen, und so es durch Schaffhusen für wildprät, wurd es wol us prätt. Nit wais ich, ob etwas sid gen Zurich komen ist. Der von Hewen, sagt der bott, hab och selb zwen tag gejagt; hette gern her Rösten für sich etwas geschickt, aber dieselben tag nie kain grät gfangen etc. Witer hab ich Petern Weber dess Zürichbergs halb anzaigt und befelt, was er an minem hern Rösten finden, oder sunst hoffnung. Dann ich hofte Petter Weber als bald, da ich wär, so ver es sin fuͦg wäre. Gruͤtzend uns üwer lieb husfrowen, kind, vatter im Zürychberg etc. Actum S. G[allen], sontag vor Michahely anno 34. U[wer] w[illiger] Hans Vogler. An min gliepttenn hernn und gunner M. Hainrichen Bulligernn, prediger zuͦ Zurych.
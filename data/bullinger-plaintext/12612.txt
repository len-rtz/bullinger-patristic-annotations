S. D. Commodum nactus nuncium, Leonarde charissime, non potui committere, quin paucula haec ad tuas responderem. Plura enim in praesenti non potui. Accepi a te binas literas, et priores quidem datas 5. augusti. In iis nihil est, ad quod magnopere referat respondere. Commendavi te Hallero, ac spero te brevi literas ab ipso habiturum, nisi meae illi non sint redditae. Somnium fictum a te recepi et probatur mihi vehementer. Pro eo remitto tibi Antichristum, descriptum a symmista, imo filio meo, quem aeducavi. Frechtum et Piscatorium amicissime salutabis. Nova, quae his mihi literis scribebas, legi libenter. Oro autem dominum, ut nostris concedat victoriam, aut si aliud ipsi visum est, nobis omnibus conferat patientiam et constantiam in fide. Posteriores datae erant 25. augusti. Miraris, quod primis non responderim. Non potui per negotia. Haec aestate absolvi 9 libros commentariorum in evangelium secundum Lucam. Typis excusa vulgata sunt 26. augusti. Inscripsi hos d. Welsero, consuli Augustano. Duo illi cives nostri incolumes domum redierunt ex Bavaria. Arbitror alterum rursus excurrisse in militiam. Alterum in hisce turbis non arbitror descensurum in Moraviam. Supplicationem instituit pro vobis, imo pro nobis quoque et communi caussa ecclesia nostra. Plus enim spei et praesidii est in precibus quam in armis. Anglus, qui mihi has postremas attulit, Argentoratum concessit. Redierunt hisce tribus diebus Helvetiorum propemodum 1000, qui abierant adiuturi partes nostras, sed in itinere audierunt, neminem porro recipi. Redierunt itaque quamquam impatientes satis. Maluissent enim vobis suam operam contra caesarem collocare. Hoc certum est, Helvetios eos, quibus in precio est evangelium, vos et caussam vestram ex animo iuvare et fovere. Oremus dominum, ut is vobis faveat et vos protegat. Nisi hic vigilarit et custodierit civitatem, frustra vigilat, qui custodit eam. Vale cum omnibus bonis. 4. septembris, Tiguri, 1546. Bullingerus tuus. Docto et pio viro d. Leonhardo Soerino Ulmae agenti, fratri longe charissimo. Ulm.
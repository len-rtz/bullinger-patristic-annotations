S. D. Reddita est mihi, doctissime Coeli, epistola illa tua per d. Hieronymum Massarium, qua tantopere contendis ut te expurgem apud d. Gvaltherum, et fratrem et affinem meum longe carissimum. Et quidem quum huius nihil unquam audivissem ab ipso, mirabar primum quum tuas legissem, nec potui interquiescere donec ipsi tuas communicassem fideliter literas. Mirabatur et ille nec aliud respondebat quam se nunquam illa vidisse carmina, neque novisse qua de re sint scripta: tantum abesse ut in te reiecerit autorem. Haec nolui ignorares tranquilliorique esses animo. Vive et vale. Festinanter 9. aprilis anno 1554. Clarissimo viro d. Coelio Secundo Curioni doctissimo professori scholae Basiliensis domino colendo et fratri meo carissimo. Basel.
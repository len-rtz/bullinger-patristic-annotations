Früntlicher gruͦtz, williger dienst unnd was ich üch eeren, liebs und guͦtz vermöchte etc. Fürgeliepter herr und bruͦder, wie ich üch nächstmols zuͦgeschriben, wie der herr vonn Safoy sin bottschafft ze Bernn gehept und wie die Berner die iro abgemandt, hatt sich mitthinzuͦ zuͦgetragen volgende warhaffte historia, die ich hab uß den botten vonn Baden: Es sind die Genffer ußbrochen und habend den Safoyern by 16 hüser verbrent, geschlagen, geroupt und inn die statt hynyn gefuͤrt, was sy ankummen. Darüber sich die Safoyer gerüst. Nun aber hatt vil guͦthertziger Berner der trang der Genffern wee gethon, und sind heymlich hinder der oberhand uffgeprochenn redlich, guthertzig lüt vonn Nüwenburg, Nydow, Biel etc., sind durch unwäg hynyn uff Genff zogen, habend sich besamlet und sind iro biß inn die 500 worden, habend houptlüt und fuͤrrer erwöllt. Denen sind nachgesandt junckher Ludwig vonn Dießbach und seckelmeister Nägelins bruͦder. Wie sy nun hynyn kummen gen Nüws, ist ein traulicher sturmm uff die 500 man gangen, und habend sich die Safoyer wider sy biß inn die 2000 und 2500 starck gesamlet, die 500 umbgäben und sy nitt alein understanden von Genff abzewenden, sunder ouch ze erschlahen. Der vonn Dießbach hatt die groß gfaar gesähen und mitt anxt begärt, mitt einen [!] castellan deß hertzogen, der ouch ylends darkummen, umb frydens willen zuͦ dem züg ze ryten und sy ze beyder syt abmanen; dann inn beduncke es wölle ein schlahens gaben. Hatt aber der castellan verzogen (zebesorgen, daß er gehofft, der starck, wol gerüst züg deß hertzogen werde das armm hüfflin umbkeeren). Der castellan hatt vorhin wöllen ässenn. Wie sy aber geässen, ist das geschrey kummen, sy schlahind, also sind sy noch zuͦ der flucht kummen. Und habend die Safoyer den syg verloren und das klein hüfflin hatt gesyget, also daß jetzund die botten deß hertzogen ze Baden nitt one thrächnen angeruͤfft die eydgnossen, man sölle hälffen und radten, das best reden und fryden; dann das armm volck sye inn grosser angst und forcht. Sy habind ann der schlacht by 200 redlicher man verloren etc. Inn summa: Nitt vil botten habend iämerlicher anruͤffen vor den eydgnossen gehört. So sind ouch die 7 ort in 4 jaren nit früntlicher und schnitzyger gewäsen. Der bannyten ist wol halb vergässen. Also weist gott den sinen lufft zmachen. Gott sye unß wyter genädig! Datum Zürych, 22. octob[ris] 1535. H. Bulling[erus] tuus. Doctori Ioachimo Vadiano, domino suo plurimum observando.
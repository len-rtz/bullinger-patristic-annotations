S.P.D. Ego tibi, vir optime et doctissime, caussam parochi a Romisshorn, qui has meas perfert, ex animo commendo. Misere ipsum tractat et valde contemptim Antronius. Nec potest in praesentem usque diem caussas tantae indignationis extorquere praefectus DurgaviÄ™ Holtzhalmus. Nec ita pridem, quum homo optimus apud me Sangalli ageret, de eo capiendo Antronius decrevit dispositis passim armatis et mire praeclusis itineribus, ne elabi ullo modo posset. Quod ubi rescivimus, ridiculo, sed vafro tamen stratagemate ita consilium Antronii et grassatorum elusimus, ut ipsis ad multam noctem excubantibus parochus interim (sed longiore tamen itinere) incolumis ad suos crastino die pervenerit. Proinde nullus ei locus intra illius ditionem tutus est. Consultissimum esset meo iudicio, ut Itelianus noster d. Holtzhalmi patrocinio adiutus diem diceret Antronio ad Thermas vel proxima in comitia vel mox inde futura. Videtur enim hic rem omnem in alius praefecti adventum dilaturus. Dabis igitur operam, uti per tuos pro virili adiuvetur, ne demum calumniis obrutus solum vertere non sine gravi suorum offensione cogatur. Amo ego hominem non tam ob morum facilitatem, quam ob eximiam constantiam, qua sanae nostrae religioni addictissimus est. De missis ad me chartis tui epitomati longe maximas ago gratias petoque, ut reliquas itidem ad me mittendas cures. Neque meo opus est iudicio, quod sane mire in illo adquiescit. Sed iudicabunt doctissimi dignum esse ipsum [librum, ut] omnes, qui apostoli lectione delectantur, manibus terant. Cuperem et K[esslero no]stro exemplum transmitti. Nam et ipse iudex est minime proletarius. Oro autem, meo nomine appellare d. Bibliandrum velis, ne et sua me lucubratione carere sinat. Vale. Sangalli, postridie calendarum martii, anno domini 1548. Ioachimus Vadianus. Praestantissimo viro d. Heinrycho Bullingero, clarissimo urbis Tigurinae episcopo, domino et amico colendissimo.
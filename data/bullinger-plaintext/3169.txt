Clarissime vir ac frater colendissime. Cum brevi tecum futurus sim onustus non modo Prutenicis, Lituanicis ac Polonicis, sed etiam Germanicis negotiis, non est opus, ut onerem te legendis meis nunc; sed coram faciam. Interim vale. Salvere iubeo domum, scholam ecclesiam. Oro, voca ad te duos fratres Polonos, pientissimae matris filios; dic me propediem affuturum, ac ut ita se gerant, ut possim matri bonum testimonium dare. Si quid rerum Italicarum novi habes, oro, scribe cum hoc meo famulo. Vale et salve, H. Bullingere. Tubingae kalendis maii 1557. Vergerius. Clarissimo viro domino Henrico Bullingero, fratri et domino honorando. Tiguri.
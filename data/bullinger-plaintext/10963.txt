Salus et pax illa vera Christi sit vobiscum. Utcumque sciam absentiam nostram quosdam iniquius tulisse, de vestra tamen erga nos aequanimitate nihil dubitamus. Quod bene inter vos convenerit Basileae, perplacet. Nihil enim aeque timui quam scisma inter nos ipsos. Hic autem semper resistite tentationibus malis idque magno studio et multis suspiriis ad deum. Utcumque enim conveniat inter vos, audio tamen et scio iactari Sangallenses et Basilienses paratos ad concordiae pręsentem rationem, reliquos non item. Non autem ignoratis satanę ingenium, qui totus in hoc est, ut inter fratres et ecclesias dissidia excitet. Estote ergo prudentes et exhortamini vos invicem amice et christianice. Es kan üch got grössere plag nit anthain, dann das er uch lasse trent werden, und das facht an ainem klainen unwillen an, bis das man ain anderen gar dem tufel gyt. Hęc nullo pacto ideo dixerim, quod concordias cum aliis damnem, sed ne pro concordia aliorum vendatis ecclesiarum vestrarum pacem. Unum hoc est, cuius semper monitos vos velim. Deinde intuemini causam hanc concordiae diligenter, non solum propter amicitiam inter vos servandam, quod iam dixi, verum etiam, ne quid committatis, quod sanctissimis praedecessoribus et praeceptoribus vestris Zvinglio et Aecolampadio reverendae memoriae inglorium videri et esse possit. De caussis mortis nihil hic ad rem. Scitis autem, quanta bona dominus per illos praestiterit terrae vestrae. Vigilate itaque vel hac ratione et orate. Responsionem nostram etiam Sangallum misimus, item Lindavium. Omnibus placet. Solus Leo monuit unius et alterius loci, eoque acceptior nobis est illius responsio quam aliorum omnium. Habemus gratias tibi, Leo, charissime frater. Sed, quod nuperis literis idem nunc, quoque testor, studio quodam nos fuisse obscuros, amore concordię. Sed quid dicam, charissimi fratres? Cum parati essemus dare Luthero responsum, quod vidistis, ecce literę veniunt ad totum senatum nostrum a Capitone, Bucero, Hedione et Zellio, quibus conantur illum ad subscribendos articulos urgere. Fecerunt autem istud talibus argumentis, ut nullis aliis potuissent efficatius a subscriptione avocare. Scribunt ad senatum, ut, si quid (forte illo inscio) per secretiores hactenus factum sit, iam omnem rem ex ipsorum literis audiant. Sed gratia domino nihil unquam actum, cuius non totus senatus fuerit conscius. Deinde explicant causam concordiae, praecipue de eucharistia, sed sic, ut vix potuerit unus aut alter intelligere. Amant enim aperta, et omnino persuasum est illis coenę institutionem non talem esse, quae credenda, non intelligenda etiam. Porro petunt, ne quid detur vel scribatur ad Lutherum a nobis, quod ipsi antea non viderint. Minantur etiam gravia nos manere nisi articulos, recipiamus. Testantur eadem esse verba easdemque sententias confessionis Augustanae et articulorum Wittenbergensium. Negant omnem concordiam, nisi conceptos articulos simpliciter et sine conditione subscribamus. Et quod omnium est gravissimum, Thomam nostrum, Ambrosii fratrem, nominatim traducunt tanquam autorem negatę hactenus subscriptionis, et perdita esse omnia, quod ad nostram ecclesiam attinet, si quicquam ex illius ingenio scribatur Luthero. Was sy mit dem schriben guͦts gschaffet, das werdend sy wol erfaren mit der zyt. Ich hab fur und fur das best thon und alle ding in das best gschiben, und hond die antwurt mit grosem hertzlaid gstelt und maintend ye, wir weltend wol komen sin. Aber ich sorgen, es sye wol halb uss. So hond sy die sach vor ainem gantzen radt durch ir schriben wellen darthain und gmaint, es waere nun Thoma Blarers ding oder mins bruders, und wanns fur ain gantzen radt kaeme, so wurts glich hindurch. Aber es hat wyt gfaelt. Mala, mala sunt illa consilia, quibus paratur via ad intestinas simultates. Nos vero per gratiam Christi fortius cohęrebimus quam unquam antea. O quantis suspiriis invocandus est Christus, ne desit ecclesiae suae! Iam non addam aliud. Volui hęc in sinum vestrum effundere. Nam nemo est in orbe, quibuscum tutius possim omnia. Maneant autem apud vos ista. Et orate diligenter pro nobis. Iam dandę sunt literę tabellioni. Valete itaque, amantissimi fratres. Ultima novembris 1536. Totus vester Io. Zvick. Inconditis literis parcite.
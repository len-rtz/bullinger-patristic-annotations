S. Ut videas, quam nolint deesse nostrates domini negocio, hunc ad te mittimus nuncium (aerarii inprimis iussu et impensis, id quod te solum scire velim), quo hoc admonemus, ut quam certissime a tuis explores, quid, quibus modis actum sit in comitiis Heremitanis, qua spe tui deludantur. Quod cum exploratum habueris, ut certe poteris, hoc nuncio ad me lingua nostra depingas. Insta, age, ne negligas hoc. Nuncium hic habes, quem non mittimus, nisi ubi summa fidelitate et taciturnitate opus fuerit. Omnia illi credere licebit. Offulam illi impartias, quo minus hinc inde divexetur, id quod ego vestrati faciam quam lubentissime. Hodie a diacosiis decretum, quatenus nuncii amandentur ad Antronios. Illis palam indicabitur, cuius animi sit Ursus. Expostulabitur ab iis, quid ipsi nitantur. Atque hęc omnia omnibus uno die, ni fallar, omnium Helvetiorum partibus significabuntur. Nam a tot et toties tamque variis admonemur, ut nihil certius - praeter tamen nostram culpam - habeamus quam bellum. Scripsimus his diebus per Eckstein a quid exploratum sit per Iacobum Wagner. Alia quotidie ac maiora ad nos deferuntur. Ubi vos pacem nostro incommodo speraveritis, quemadmodum non confidimus, nihil minus vobis eveniet. Scimus eos nobis infensiores quam vobis, eo quod, ut aiunt, laverint sibi manus suas in sanguine vestro. Nostrum sitiunt. Quem cum partim hauserint, tunc futuram pacem promittunt. Id quod profugus Lucernas ex Wägge mihi retulit. Agite ergo, ut communia sint consilia nostra. Totus ager consensit in ho[c]paucissimis exceptis, ut non solum animas pro nobis, sed et fratribus ac confederatis religionis nostrę consortibus exponere sint parati. Cura, ut per hunc nuncium omnia percipiamus, quae in comitiis acta et adhuc apud vos aguntur. Id a te exigimus, quem in Christo fratrem et non minus Bernatem quam Tigurinum agnoscimus, tametsi tibi nihil benefaciat Berna, tamen, cum benefacere velis. Nec revertetur, sed apud vos expectabit, donec quae peto, amplissime renunciare poteris. Caeterum describe etiam, quomodo se habeat senatus vester, tam minor quam diacosiorum. Timemus enim, et sic[?] fama apud nos habet, utrumque esse maxime divisum, nusquam tutam esse fidem, multas prae manibus esse practicas. Quid itaque in hac parte fidendum aut cogitandum sit, subindica. Es duret uns gar übel ab dem schlächten schriben der dinen zuͦ unß, uss dem wir nütt anders ermessend, dann daß ir üwers dingli wellind machen, und so ir verfridet, unserm unfriden dest baß mögind zuͦsähen; dann ze besorgen, sy üch darum beguͤtigen wellind, und wäri langest bschähen, wo sich Bern üwer nitt hett angenummen. Lieber bruͦder Heinrich, hest du mir je gschriben, iam scribe. O quam vellem hoc nuncio mitteres commentationes tuas in Ioannem. Ich bin schleckerhafftig. Ego in mense remitterem. Scio te denuo collegisse. Et utinam videres, quam certatim tuam in Romanos explicationem parochi coemerent! Nihil te laboris pęniteret. Hodie ex 7 Vallibus habui, qui omnia, quae hactenus edita sunt, emit et emet, quae unquam edideris. Obsecro ad omnia semel, responde et satisfac. Homo meus rursum mitior factus. Utinam sincaere! Synceritate enim plus nihil desidero. Indica, qui assessores, quis iudex, qui arbitri. Gallum quendam heri suscepimus a vobis commendatum. Qui cum a Pellicano literas attulerit, alias illi respondebo. Vale. Rem, non verba curabis. Ah min bruͦder, utinam scires, quo animo et e quorum animis ad te scribo. 2. aprilis, hora 2. postmeridiana. Tuus quem nosti intus et in cute. Heinrico Bullingero, antistiti Tigurino, suo fratri tanquam germano semper charissimo.
S. Literae tuae, quibus lotionem tuam aliquot diebus Urdorffii et per absentiam negotiorum cumulationem, tum etiam revocationem fratris Halleri, etc., in patriam significas, fuerunt mihi per omnia gratę, excepta tamen revocatione, quę ut nunc temporis intempestiva ita quoque mihi offensionis caussa esse videtur. Quis enim in tanta hominum frequentia et in his motibus, dum omnia sinistre pręsertim contra magistratus accipiuntur, facile crędet Halleri revocationem ita esse integram, ut est, quin potius maior pars suspicabitur senatum nostrum occasionem revocationi dedisse? Qua ex suspitione evangelio Christi magna offensio facile oriri possit! Propterea spero optimum senatum Tigurinum in preces nostri magistratus condescensurum. Quod, ut tu etiam satagas, obtestor. Nulla bonis illis viris inferetur aut vis aut iniuria. Sed quamprimum senserimus locum illis amplius non patere, prospitiemus ipsis in tempore. Laetus autem videat, quomodo ex istis laqueis sese extricet! Raro longo hucusque tempore tibi scripsi. Id oro temporum iniurię et periculis inde manantibus adscribas. Ego tuus sum atque manebo totus, nec extat in terris homo, qui maiorem mei partem possideat ac tu solus, mi  venerande Bullingere, nec me hęc vel atrocior intempestas a te, multo minus a veritate, quę deus ipse est, unquam avulsura est. Sed Laetum audies et videbis esse et fore constantem usque ad extremum halitum et in ęternam beatitudinem, quam dominus tibi atque nobis perpetuo fruendam largiturus est! Vale. Rumor hincinde spargitur bellum esse movendum contra Helvetios, quod etsi non crędam, tamen haud inscius sum, quam titillantes animos insperatę et nimię faciant victorię, adeo ut etiam fortunę abundantia aliquando seipsam vincat. Inter cęsarem et principem Saxonię electorem certo pactum est. Quibus autem condicionibus, nescitur apud nos. Crędo autem ducem Mauritium electoratum adepturum. Langrafius cum duce Henrico Brunsvicensi iam sunt in castris cęsaris bonis conditionibus, ut fertur, gratiam impetraturi. Pudet me plura! Vale iterum atque iterum. Dic salutem dominis consulibus, meo Gvalthero atque toti collegio optimorum virorum. 1. iunii 1547. Tuus G. Laetus, etc. Herren Hennrichen Bullinger, etc., Zurch. Mynem insonnders gunnstigem herren ze hannden. Zurch.
Gnäd und frid duͦrch Christum Jhesum, unsernn herenn. Amen. Würdiger, wol und höchgelerter her maister Hainrich, min schriben nit sunders, dann ich hab üwer schriben empfangen und getrüw gemütt vernommen, und kan gedencken, das im also ist, wie ier schribend. Dann es laider hür zuͦ jar schier allenthalb die mainüg hät, und der mangel ist, wie ier schribend. Gott, der well es duͦrch sin hilff und gnäd bald besserenn. Nüt dest weniger sag ich uich früntlichen flissigen danck üwers günstigen, genaigten und guͦtten willens mit begär, semlichs zuͦ verdienen. Damit sind demm trüwen gott zuͦ gnaden befolhen. In yl, uff 14. iunii 1546. Uwer williger diener Felix Schmid. Dem würdigen, wolgelertten heren maister Hainrich Bullinger, predicant Zürich, minem gnädigen herenn zuͦ handen. Zürich.
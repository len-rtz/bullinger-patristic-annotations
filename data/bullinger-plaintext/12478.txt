Gratiam et pacem. Gratissimum vero mihi, colendissime mi Myconi, quod intelligo meas tibi esse gratissimas. Proficiscitur hoc ex amore erga me singulari. Dominus Iesus adaugeat in nobis dilectionem suam veram. Caesar blanditiis nostros tantisper demulcebit, donec iustam indeptus saeviendi occasionem explere, quod libuit diu, liceat tandem. Verum est omnino, quod scribis, caesarem gravissimis mandatis divexare Coloniensem. Hodie enim a canonico quodam Coloniensi et Bonnensi, viro docto, exemplum transsumpti, ut vocant, impressum accipio una cum literis amici declarantibus caesarem exacerbatissimo esse animo tum in Coloniensem, tum in evangelicos omnes. Equidem testibus opus non habet, cum facta eius extent satis immania. Dux Wirtenbergensis properantem Ratisbonam honorificentissime excepit. Diu colloquti sunt. De quibus rebus, dubitatur. Totus in hoc est caesar, ut Schmalkaldiense foedus vel impediat vel artibus dissipet. Atque utinam non nutent hodie ordines sive urbes aliquot illius foederis; sed de his nihil iam amplius. Werdam ubi venit ad Danubium, amicissime exceptus est. Profecti eo fuerant Augustani aliquot senatores praeeuntibus consulibus Welsero et Herbroto salutatum maiestatem eius. Excepit eos miro cum affe[c]tu caesar, ut est versutissimus, dimisitque eos verbis mellitissimis. Illi ipsum invitarunt Augustam. Respondit se absolutis comitiis, si res eius ullo modo ferant, adventurum nihil non pollicens. Postridie exegit sacramentum a civibus Werdae ac caussantibus iis religionem caesar de forma nihil litigavit, sed hanc exegit for[m]am: „Das mir gott also haͤlff und das heilig euangelion.“ Ita discessit. Expectamus, quid effecturus sit; nam conatur magna. Nolim autem, mi Myconi, ut protinus mea omnia, quae tibi credo, communices senatoribus certas ob caussas. Recte iudicas Italicam linguam Fuggero placere. Utinam aliquando placeat et evangelium, quod lingua praedicatur! Mercatores deum tutelarem Mercurium habent, quem et colunt et imitantur. Intelligis, quid velim. Der Walchen halb meinen ichs also, das ir das untrüw faech und die boͤsen buͦben nitt alle zyt und alle zuͦ üch lassind, damitt üch von inen nitt ettwan ein schmach beschaͤch. Sy sind voller dücken. Praeterita septimana venerunt ad nos praepositus Transsylvanus, reginae Ungariae, viduae regis Ioannis, a consiliis, una cum Portegalensi quodam, ac contulerunt cum Pellicano et mecum multis de eucharistia. Contendunt Tridentum. Dicebant se etiam Basileae fuisse et invisisse doctos, ac praedicabant vestram humanitatem. Festinandum mihi fuit. Paucula ergo haec boni consule. Vive et va[l]e. Ego his diebus praedicando ita sum defatigatus, ut prorsus langueam. Nec unquam, quoad Tiguri fui, frequentiorem vidi ecclesiam et in precibus concionibusque et in coena domini atque nunc. Vale iterum. Tiguri, 26. aprilis ad 4. pomeridianam 1546. Bullingerus tuus. Praestantissimo viro d. Osvaldo Myconio, Basiliensis ecclesiae fidelissimo antistiti, suo in domino semper colendo fratri et domino. Basel.
S. Felix ac faustus sit vobis novus hic annus. Amen. Fratres charissimi, unis vos literis salutare libuit, quod tempus defuit, quo singulos possem. Vesperi significatum est Walderum ad vos abiturum, ut postridie post prandium ad iter se vellet accingere. Cogito sępe felicitatem ecclesię vestrę, quia, qui praesunt, adeo fovent concordiam, ut ne in leviculis sit aliqua species dissidii. Ex quo tota ecclesia sic retinetur in statu felici, ut hunc perturbare vel impiorum vis et multitudo nequeat. Quę hinc commoda, quę piarum mentium tranquillitas, qui fructus pietatis, qui literarum proventus, ausim dicere me his temporibus melius nosse quam vos, qui commodis illis fruimini. In causa est, quod equidem non ita pridem in simili statu positus nunc contrarium pati cogor, unde, quę fuerit tunc suavitas vitę et totius fortunę meę et ecclesię, in praesens cognosco melius. Unde nil nisi dolor, gemitus, querimonię, nulla iucunditas vitę, nulla studiorum, nulla doctrinę, adeo dissidium initio parvulum omnia vastavit. Dicam vobis ut intimis meis quidnam. Flagitia corripere scitis quam res sit in ecclesia, ubi boni et mali, necessaria. Idem officii dum voluimus, ut par erat, uni ex nobis imponere, sic restitit, ut clamaret se nolle doceri a nobis. Deinceps igitur tam diligenter, quod renuit, prosequutus est, quam est natura pronus ad auram populi venandam. Illud itaque mox adsequutus est, ut boni, mitis, placidi nomen apud omnes obtineret, ego contra immitis, crudelis et tantum non tumultuosi, ut cui nihil rectum, nihil planum esset. Hoc pacto divisus est populus haud aliter, quam solent pueri scholares, dum hic blandum, alius virgis utentem libentius sequitur praeceptorem. Iam ubi sensit symmista favorem, concursum, laudem ex concionum suarum dulcedine paratam, adeo blanditur, ut crederes iurasse placentia se deinceps dicturum. Hoc quidem initium; quanta vero mala deinde sint exorta, brevibus dici non potest. Partem nosti tu, mi Bullingere, ex me, sed ita, ut nescias; partem scitis omnes ex d. Grynęo. Verum rem totam adhuc scio vos ignorare, nisi ex abbate Wettingensi vetere, quę acta sunt inter nos et universitatem, acceperitis; nam audio quendam hinc ad eum misisse omnia, etiam quę nos etiamnum ignoramus. Interim tamen et ea nescitis, quę subverterunt ecclesiam, nescitis ecclesię speciem, nescitis, quod quidam verbum libenter al ligarent, qua de re coram mallem libentius colloqui, si possem, quam per literas. Ex uno fonte isthęc omnia, et quęcunque mihi displicent, habent illum pro defensore. Exemplum: Ego superioribus diebus discrimen dixi inter potestatem ecclesiasticam et potestatem sęcularem. Hic inter alia exposui non licere, ut officia commisceantur; alioqui futurum, quod vidimus in papatu quodque tentarunt catabaptistę. Ille protinus pro suggestu clamat licere senatui praescribere sacerdotibus; nam et reges Iuda praescripserint etiam suis sacerdotibus, non animadvertens illos non praescripsisse, sed commendasse, ut agerent secundum legem domini, qualiter nostri magistratus commendant, ut praedicemus evangelium etc. Ex hoc ungue leonem. Quia vero, quę dicit, ad consilium pertinent senatus, ego succumbo et me-cum mei omnes. Inde mutatio synodi, praescriptio excommunicationis et omnium, quę publico decreto adversum nos sunt edita. Frater Io[annes] minorita de his ad Pellicanum scripsit. Videtis malorum fontem, quem libentius indicavi, ut videatis exemplo, quę iam olim abunde cognovistis. Intelligentes itaque, quam simus miseri, dominum orabitis pro nobis, quęso, et literas Vulcano dedicetis. Valete in domino cum uxoribus et liberis vestris. Basileę, raptim, kalendis ianuarii anno 40. Os. Myconius vester. Domino Heinricho Bullingero et d. Theodoro Bibliandro, suis in domino.
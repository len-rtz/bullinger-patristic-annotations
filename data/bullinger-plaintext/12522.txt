Durchlüchtiger, hochgeborner, christenlicher fürst unnd herr, gnediger her, min underthenig, willig dienst sampt allem guͦtem sye u[wer] f[ürstlichen] g[naden] von mir alle zyt bevoran bereit. U.f.g. christenlich getrüw zuͦschriben hab ich empfangen unnd sines ynhalts verstanden. Unnd hatt mich hertzlich beduret unnd trefflich befroͤmbdet, das u.f.g. von unns hie Zürich soͤmliche ding fürgebracht sind, deren wir unns von den gnaden gottes unschuldig wüssend. Unnd damit u.f.g. dess alles so vil besseren grund unnd sicherheit haͤtte, hab ich u.f.g. schriben einem eersammen radt, minen gnedigen herren, ouch dem gantzen collegio der predigeren unnd laͤseren, minen lieben bruͤdern, fürgebracht mit begaͤr, sich diser sachen ze eroffnen unnd u.f.g. ze schriben, welchs beschaͤhen lut der brieffen hier bygelegt. Dann u.f.g. ich von hertzen bereit bin ze dienen unnd vorab einigkeit der kyrchen ze fürderen, bitt, u.f.g. woͤlle disen minen dienst imm besten uffnemmen. U.f.g. zedel belangend minen günstigen herren burgermeistern Johanns Ruͦdolphen Lavatar hab ich im ouch gezeigt. Was er gar guͦtwillig. Befalch mir ouch trüwlich u.f.g. sin willige dienst alle zyt ungespart anzezeigen. Diewyl dann ietzund sich wider die waren religion ein groß rüsten erhept unnd sich grosse gfaren zuͦtragend, bittend wir den allmechtigen, das er u.f.g. verstand, wyssheit, sterck, macht, guͦten faal unnd glück verlihe. Die sach ist an ir selb uffrecht. So verlast der warhaffte gott die sinen nit, ob er sy glichwol in grosse gfar ynfuͤrt. Sterben getroͤst in eeren umb gottes willen ist die groͤste eer unnd das recht laͤben. Laͤben in abgottery, in valscher leer unnd under der tyranny der rotten kyrchen (bapst, cardinal unnd iren anhang verstan ich) ist die grusammest dienstbarkeit unnd der schantlichest tod. U.f.g. ruͤffe zuͦ gott, ergaͤbe sich an gott unnd sye vest. Gott woͤlle u.f.g. langwirig unnd sighafft zuͦ guͦtem siner kyrchen erhallten. Datum Zurich, 27. iunii anno 1546. U.f.g. gantz williger diener Heinrych Bullinger, diener der kyrch Zürich. Dem durchlüchtigen, hochgebornen fürsten unnd herren, herr Philippen Landtgrafen zuͦ Hessen, graven zuͦ Catzenelnbogen, etc., sinem gnedigen herren.
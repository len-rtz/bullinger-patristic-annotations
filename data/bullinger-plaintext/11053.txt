Gnad von got, unsermm v[ater]. Mins huses halb, von dem ich uch zum nechsten geschriben, sag ich wie vor: Mag das m[inen] g[nedigen] herren wol gewilfaren, das syes verkouffind oder spitalmeister darin setzind, doch vor und ee nyt, dann bis ich ein anders hab, das mir glegen und der pfründ im spital kumlich sye. Des schülmeisters hus an der kylhgassen und der glichen schüren kan ich für waar nyt an nemen. Ir köndind mir ouch nit raadten zu dem, ouch nit, das ich min hus blunder us minem hus in eyn anders thüge, das ich nyt für das ander an nemen kan nach darinn ze wonen mich begeben mag. Dann ich weis wol, wie es nachwerdt gaadt. M. g. herrenn hand vyl ze schaffen, und wurde min sach also uff den langen banck gleydt. Dem vor ze syn, wyl ich in minem hus blyben, bis mir eyn kumlich anders geben oder mir zü gesagdt, weliches hus har nach ledig und mir gefellig, das sölle mir werden. Und so m.g. herrnn mir das wilfaren wellent, so verschaffend, das sy mir das zü schribynd; so wyl denn lügen, wo hin ich mit minem hus blunder köme, wie wol ich vyl lieber wölte, man lies mich in disem blyben, bis eynes gefiele. Dann ich gedenck wol, ih werde eheyn kumen, dann selbs noch ye gemeyndt habe. Das giesfaskäsplin in der stuben hab ich selbs lassen machen; wird es widerum darus nemen, man kouffe es mir dann ab mit sempt dem hand becky, das darin gehört. Es ist nutz dann das blos ler leer hus; das uberig ist alles mir. Das hab ich uch güter meinung wellen zu schriben und tütsch, darmit irs an zeigen könnind. Land mir eur antwurdt by herr Peter von Cappel werden und geschrifftlich von m. g. herren, wie obstat. Heinrich Symler, her Peters brüder, ist gestorben. Nit mer, dann gott sye alwegen mit uns. Zü Bern, am 26. tag brachmo[nats] im 37. Caspar Gros[mann] u[wer] w[illiger]. Sinen gaar lieben herrenn und brüdernn Bullinger und Lowen zü Zurich.
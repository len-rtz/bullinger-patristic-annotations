S. in domino. Conquereris de mea in scribendo raritate et negligentia. Verum cum argumentum nullum sit dignum tuis studiis ac nostrę amicitię, satius duco tacere quam tibi negotiis aliis adobruto facessere negotium. Gilbertus habet ad me missas literas, quas fratri suo perferendas dedi. De caesaris consiliis tu melius nosti quam nos. Molitur aliquid contra Helvetiam. Nam misit aliquot equites Bisontium ac conscribit ingentem exercitum, famaque est communis et vulgaris caesarem velle Helvetios sub iugum mittere aut turpiter ab negotio incepto infeliciter desistere. Tentabit fortunę aleam absque dubio, etsi omnes arioli extrema mala ei divinent. Peccata nostra flagellum grave, sed paternum speramus. Iam olim pati debebant, saepe vocati ad resipiscentiam. Sed frustra laborarunt pii prophetę, qui etiam sanguine suo effuso testati sunt, nos toto cęlo errare deumque iram suam effusurum contra impęnitentes. Noster senatus arma civium futura hebdomada inspicere instituit propter novos cives, quorum magnus est numerus. Melanchthon Witebergę iterum praelegit tristi animo colligens scholam dispersam. Multi ex doctis Mauritio inservire nolunt atque operam suam locare in erigenda schola recusant. Magdenburgum in excommunicatione caesaris est ac parat se ad resistendum. Ducem habent baronem de Aldenburg, qui exutus omnibus paternis bonis exulat propter evangelium. Mauricius dux, ne quid durius dicam, parat exercitum contra Madenburgenses, cui adiunget se Brunsvicensis incendiarius; dignum patellum ollę. Duces Saxonię, capti ducis filii, in Winmarckt habitant cum matre. Ditio est non procul ab Ertfordia. Saxoniam, natale solum, coacti reliquere sicque expectant anxio corde patris liberationem, de qua certi nihil audimus. Concilium Tridentinum evangelii sparsum semen omnino suffocabit, si domini potentia non restiterit. Vale. Brevi plura et certiora. Basileę, 1548, 25. ianuarii. Tuus Gastius. D. Bucerus vocatus a caesare ad novum colloquium in religione. Veniet etiam Melanchthon cum Brentio. Videbimus mira. Bucerus abiit die martis 24. ianuarii. Rogo etiam te, ut articulum hunc de leprosis dirimendis, quem in consistorio matrimoniali observatis, ad me descriptam mittas. Quid actum obsecro in Steckboren cum adolescentibus? Hęc erunt initia belli Helvetici absque dubio! An meyster Heynrich Bullinger zů Zürich, mynem lieben gunner. Zurich.
Gratia dei tecum. Mitto tibi, charissime frater, litteras Capitonis et Buceri, quos in angustia animi mei et tentatione non modica consulueram. Respondent amice, et vix dici potest, quam me quietum reddiderint illorum litterę plenę charitate et spiritu. De ecclesia ergo et puerorum baptismo scrupulus magna parte exemptus est. Alter restat, maior fortasse et periculosior, de quo Schwenkfäldius olim ad me scripserat. Cuius argumenta partim dilueram, partim incommoda, que hinc nasci poterant, obieceram argumentis adiectis, que mihi tum fortia videbantur. Quibus iam respondens conatur infirmare omnia. Adparet homo gloriae dei esse admodum studiosus et zelum habere synceriorem et ardentem. Quae igitur hic scribit, volui tibi mittere obsecrans te, charissime frater, ne fastidio dedigneris legere. Ego enim omnino puto nullius scripta esse contemnenda, quę non manifeste contra Christum pugnant. In meam gratiam leges spero, que alias non esses lecturus, ut pro gratia tibi donata et hunc scrupum mihi eximas et argumenta diluas. Pacienter et aequo animo feras, mi Heinrice, infirmitatem meam, et pro tua firmitate mihi manum praebe. Nam hęreo, neque possum quidquam contra conscientiam neque temere asseverare, quod mihi minime est compertum seu de quo dubito potius. Argumentum est de libertate praedicandi et, an magistratui in hoc negocio vel prohibere vel plectere liceat, qui ab his dissident, quos ipse praefecerit. Hoc unum rogo, ut bona fide apud te Schwenkfeldii litteras serves, ne aliis legende tradantur, quisquis tandem sit. (Bucero sordet, Capitoni gratus est.) Schwenkfeldius per me quidem nulla iniuria afficietur, nec fama eius ledetur. Mitto hoc libentius, ut videas me nihil novandis rebus studere, sed diligenter ab omnibus perquirere veritatem. Tu vale, charissime frater, et me, ut soles, ama. Leo Jud tuus. Heinricho Bullingero, fratri suo in Christo charissimo.
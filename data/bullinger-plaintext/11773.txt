Gratiam et pacem a domino. Mitto hic annotationes in C. Caesarem Rhellicani, quas Hospinianus dono tibi dat. Anatomici libri nondum sunt absoluti. Secundus liber iam ad pręlum paratur, eruntque septem libri; sub finem iunii forte absolvetur totum opus. Numismata pauca habeo, non aurea neque argentea, sed ęrea, quę fere sub Constantino imperatore excusa sunt et quę apud nos inveniuntur passim in agris. Quos si voles, libentisime mittam cum Christophoro Froschouero, si e nundinis redierit. Velim, quanti Biblia Leonis distraherentur, perquireres. Si magno pretio venderentur Tiguri, tunc possem mihi comparare et emere a Basiliensibus bibliopolis, ne tibi onus et illi, qui asportare deberet, essem. Oporinus sub prelum dabit Epiphanium Gręcum et Latinum, quem vertit Cornarius medicus. Ideo iussit, ut te admonerem, ne Valtherus frustra in vertendo laboraret, quem etiam Robertus hac ęstate excudet. Hyginium habebis post nundinas. Frobenio allatus est Gręcus Iosephus totus, quem ego vidi; quando illum sub prelum daturus est, ignoro. Parat iam omnia Athanasii opera Gręca, quę etiam a quodam theologo vertuntur Latine. Pręterea nihil novi apud nos est, quę non miserit Oporinus Frisio nostro. Catalogum autem habebis post nundinas omnium librorum tam hic quam alibi excusorum. In Leviticum d. Paulus Phrygio commentaria edidit. Vale. 6. martii 1543. Tuus Gastius ex animo. De obitu Eccii Myconius. Tribus locis insignibus Florentia die 22. decembris de cęlo fuit tacta. Primum fulmen summum maioris templi fornicem aperuit; alterum idem templum a latere dextro tantum ruinę et damni attulit, ut vix 15 milibus coronatorum resarciri possit. Tertium regiam duci[s] combussit, qua parte rem divinam facere consueverant, et quendam nobi[lem] aulicum interfecit. Cuncta hęc in meridie eiusdem diei. Sicilię 17. die decembris terręmotuum vi prostrata est arx Nicodię, atque una corruerunt 150 domus, ubi et multi homines occub[uerunt], ita ut marchio urbis atque uxor Messinam aufugerint. Cathaneę et S[yra]cusis eadem contigerunt; ideo habitatores e civitatibus migrarunt. Len[tini], Calathagyrone, Melitelli et pleraque alia loca sunt diruta. In Scorti[s?] domina urbis et vir una cum filiis et maxima famulorum turba hoc casu occubuerunt. Plerisque villis, oppidis et civitatibus eadem contigerunt; sed n[ulla] urbs magis laesa est, imo prostrata, atque Cathanea, praeter Augustam, quę u[rbs?] maxima ex parte in mare submersa est, quod multis mortalibus ex[itium] attulit. Ista sunt d. Petro Martyri nuper scripta ex Italia. D. Henricho Bullingero, theologo summo, praeceptori suo charissimo. Zürich.
Gnad und frid von gott durch unsern herren Christum, mitt erbietung unsers früntlichen gruͦsses, aller eeren, früntschafft und diensten, die wir vermöchtend, bevor an. Frommen, vesten, ersammen, fürsichtigen und wysen, günstigen, lieben herren, üwer träffenliche dancksagung, uns gschrifftlich zuͦgesandt, habend wir empfangen und verläsen, und unsern dienst und arbeit nie so hoch geschetzt, alls aber irs verrächnet, ye doch werdent wir durch üwer vilfaltig danckbarckeit darzuͦ bewegt, das wir ye länger ye me begärend üch zuͦ dienen, wiewol wir üch bißhar ouch willig und gern gedient habend. Wir bittend ouch gott, das er üch alle zyt dappffern bestand in allem guͦten verlyhen wölle. Was wir üch dann ouch zuͦ aller dappffergkeit und beständiger, einfalter warheyt hälffen und üch gedienen könnend, wöllend wir alle zyt gantz willig sin. Es kummend jetzund zuͦ üch h[err] Michael Schlatter, üwer p[re]dicant, und Johans Lüpoldt Fry, üwer schuͦlmeister, unsere lieben bruͤder, die empfälhend wir üwer trüw und lieb zum aller trüwlichisten. Sy habend sich under und by uns gar eerlich, unsträfflich, fridlich, flyssig und trüwlich gehallten, das wir nitt zwyfflend, sy werdint ouch by üch aller gepür nach christlich und trüwlich nach üwerm und aller erbargheit gefallen sich hallten. Gott aller eeren, trüw und liebe wölle üwere kylchen, üch und üwere diener in sinen göttlichen gnaden krefftencklich und vätterlich erhallten. Amen. Datum Zürych, des 3. tags imm aprellen anno 1542. Uwer gantz willige diener imm wort gottes der kylchen Zürych. Den frommen, fürsichtigen und wysen meyern und radt der statt Biel, iren insonders günstigen, fürgeliepten herrenn.
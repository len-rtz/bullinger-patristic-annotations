Salutem et pacem per Christum. Quam grata fuerit salutatio illa tua mihi, quae per Utingerum est nunciata, vel hinc licebit cognoscas, quod hasce literas quantumvis breves excitavit. Aliter enim non ausus fuissem ad te scribere nisi per grandem aliquam occasionem. Quia vero vel sic me per humanitatem tuam antevortisti, gaudio elatus non potui non te resalutare, interea quoque significare, quod mihi est inprimis curae, postquam docendi Christum munus suscepi, quam opus foret ecclesiis mutua consolatione et hac quam frequentissima temporibus his calamitosissimis. Non dici potest, quantum ea carnis imbecillitatem adiutet. Et quamvis hac in re spiritus officium non ignorem, nihilominus tamen video, quid per apostolos, quid per sanctos viros olim ultro citroque sit factum. Qui per carnis amicitiam coniuncti sunt, quam sint in tali re frequentes, nemo nescit, imo non parum amori decessisse iudicant, si quis aliter fecerit. Quanto magis putas sic agendum iis, quorum amicitia in domino est? Quamobrem ita silere, tanquam inter nos non noverimus, videtur non negociorum excusationem vel aliquid simile posse recipere, sed oblivionis fratrum indicare culpam. Caveamus, te quaeso per dominum, hanc notam, ne tandem nobis ipsis coscientiae istam exprobremus iudicio, tum vero sequatur, quod vehementius nos gravet. Equidem in hoc sum totus, ut, quidquid est mihi gratiae (sentio, quam ea sit mediocris), destinarim impartiri fratribus et ecclesiis quibuscumque. Ita velim a vobis, qui abundatis per dominum, similiter factum iri. Hoc pacto et charitatis vinculum stringeretur tandem arctius, fieremus alacriores in obeundo negotio domini et facilius resisteremus malo. Fac ergo, Bullingere mi, ut videam te nihil ab hoc adfectu meo, cum sit honestus, abhorrere. Caeterum legimus 12. maii, quae scripsisti contra Fabrum. Ea sic placuerunt bonis viris, ut contenderent esse, qui posset eius modi bestiis expugnandis obponi. Perge, sicut coepisti, pro domino laborare, nec unquam auxilio ipsius destitueris. Vale per dominum cum tuis omnibus. Fratres nomine meo salutabis omnes in domino. Basileae, 13. die maii anno 1532. Osvaldus Myconius tuus. Domino Heinricho Bullingero, apud Tigurinos praeconi verbi domini.
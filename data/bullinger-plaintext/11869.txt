S. Hic est, quem nuper tibi commendaram, iuvenis, filius inquam Alexandri de Rischach. Ab initio dedit operam literis; impensę gravantes patrem impulerunt, ut doceret artem sarctoriam. Hanc dum probe didicisset, dimisit Argentinam, ut laboraret. Ubi dum aliquandiu fuisset, oculi laborem ad lumen renuerunt; nam sicut pater oculos habet lusciosos et hac ratione rediit ad literas, quas nunquam reliquisset, si non coactus fuisset patris sequi consilium. Tu, quęso, quod in te est, iuvenem habeas commendatum. Dixi d. de Rischach, quo animo hac in re ipsi inservieris; agebat et nunc agit tibi gratias quęrens, ut intelligas aliquando, quanti te tuumque favorem faciat. Transeunt Confoederati per Alsatiam, mirum quod tam temere, cum non audiam pacem esse factam inter cęsarem et Gallum. Est vir nobilis circa Basileam, qui supra modum vexatur melancholia, quod cęsar ante nativitatem domini non est factus rex Gallię. Vale per Christum cum tuis. Basileę, raptim, ante lucem, 4. decembris anno 1543. Os. Myconius tuus. D. Heinricho Bullingero doctissimo, in domino venerando suo. Z[ürich].
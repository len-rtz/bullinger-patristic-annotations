Minn früntlich gruͦs und wilig diennst sinnd üch altzit faran [!] bereit, lieber her. Es ist mir geschriben von her Kuͦnraten, uinserem bredikanten, so by üch zuͦ Zürich gefangen lit, und mich also ermant, zuͦ verschalen, das tie gmeind im ein man ader [!] zwen von ir aler wägen zuͦ mienen heren schiken, da ze biten, das min heren im das best weiten tun. Und uf semlichs hab ich den weibel beschikt und im die meinung antzeigt. Des er guͦtwilig was unnd hat darumm die unndertanen beruͦft. Aber es hat nüt mögen verfahen, da sich der merteil der sach nüt welen beladen und etlich die antwurt gen, der keler im kloster hör ouch derzuͦ, hinder dem nüt zuͦ handlen, und aber er sich der sach nüt welen beladen. Und aber damit ir nüt möchten dengken, wie es zuͦgieng, das semlichs nüt möcht verfahen, hat es die gestalt, das mich die sach also anset, das teren nach als fil sinnd, die sich abtretinnd von wägen, da sy nüt unwilen wider das kloster empfahind; darf nüt jehen die münch. Und ist aber deren, so an die gmeind hören, wenig, und gand dan etlich näbend umm oich an die bieye, die nüt zuͦ der gmeind hören, die sich der sach ouch nüt können beladen. Und darum so mögend ir etwan ein guͦten man des ratz berichten, das tenn guͦten heren gescheyden möcht werden. Dan ich besorg, es sy inn drülich dartan, was geret hab, dan es nüt jederman so scharpf dücht, als er aber flucht engelten muͦs. Wie warlich niemand in sin sagen nüt gret wil han. Der almechtig got well üch und unns alli vor üblem behuͦten. Datum zuͦ Rüti, fritag, was Filip und Jakoby inn 34. jar. Von mir, Hanns Kilchrat, üwer altzit willigen d[iener]. Dem ersamen und erwirdigen heren, her Heinrichen Bulli, vorsteher und bredikant zumm großen müster Zürich.
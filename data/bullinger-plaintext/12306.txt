S. et pacem. Heldum ut nunquam antea vidi, ita nec nomen audivi. Per occasionem huc venit ad quendam divertens mihi notum; qui ipse tamen incolam agit ad tempus. Illi ergo, quid inter se, nescio. Me vocant, ut sim conviva. Invitus paro. Advenientem Heldus salutat satis aulice. Ego, meo more respondens, ad mensam adducor. Considemus, confabulamur, ut fit. Tum is, inter alia Schwencfeldii memor, se discipulum eius libere confitetur. Horrui, fateor, nam id nominis odi ab aliquot iam annis. Pergit ille, qualiter coeperat. Auscultavi, donec veniret ad mentionem de colloquio; qua de re sic loquebatur, tanquam bona spes esset, si inter vos invicem audiretis coram, futuram concordiam ecclesię maxime profuturam. „Hoc unum“, inquit, „in praesens deest, quod neminem habeo, qui a Vadiano et Tigurinis colloquium impetrare conetur. Quid si tu, quem amatorem pacis et concordię non semel esse audivi, hanc provinciolam susciperes?“ Hic ego paucis: „Non is sum, cuius persuasionibus magni viri permoveantur; quamobrem non intercedere, sed animum tuum illis indicare me posse non gravate suscipio, quicquid illi tandem respondeant. Persuasus sum enim meam hic operam illos boni consulturos.“ His auditis vir ille sibi gratulari videbatur, quod invenisset, qui se tam praebuisset facilem. „Hactenus enim non repertum, qui tantillum istud, indicare nempe, subire sustineret. Quid in indicando peccati esset, dum perspicere non possem, perrexi, ac praestiti, quod promiseram, sed adeo tepide, qualiter literę meę, quas tu habes, non ego, probant, ut inde facile queas animum meum cognoscere, modo libeat. Addidi consilium, quę mihi viderentur in consultatione dispicienda, priusquam ad colloquium admitteretur: rem ipsam, personam erroneam et Helvetię periculum (ubi quidem, ut clare dicam, respexi ad Denckium anabaptistam, ad Carolstadium, ad Huttenum, ad decanum Pataviensem, credo, non prorsus imprudenter) - quibus omnibus nihil aliud volui quam sententiam meam de homine ad colloquium non recipiendo (ni vobis secus videretur) cognosci ac praevenire de me malam suspicionem.[“] Veruntamen quid sim adsequutus, patet ex literis vestris. Timetis mihi, non ne sim, sed ne fiam Schwencfeldianus. Bone deus! Quam sum in scribendo infelix, qui omnibus, quę scripsi, praevenire non potui, quin de me male suspicemini circa dogma istud tam inauditum! Ego fierem Schwencfeldianus, qui vix intelligo, quidnam sibi velit! Hactenus simplicia sector atque certa; quae ille scribit, quantum ego quidem novi, talia sunt, ut dicam ingenue nescire me, quid sint, et, postquam ad extremum deveni, dubito, an, quę habet in animo, queat, ut intelligantur, recte proloqui. Tanto etiam tempore nomen illius exosum habui propter turbas, quas excitavit in ecclesiis nonnullis et apud simpliciores quosdam e nobilitate viros et mulieres, ut illud ipsum non tam audire quam legere in libellorum titulis sępius recusarim. De libellis ipsis taceo, quos inspicere nunquam volui vel rogatum, posteaquam audieram illud esse dogma: In morte Christum omnem humanitatem exuisse et factum deum totum. Novum etenim erat, absurdum, abominabile. Pręterea non semel audivi, quę insolentia et arrogantia sit in illis hominibus; atque idem tandem expertus sum ex literis longissimis mulieris cuiusdam nobilis ad sororem suam - quas quidem hęc legendas et examinandas, imo et ad respondendum mihi obtulerat; in qua re quidem et operam praestiti. Demum experientia quoque didici contemptum illorum contra ministerium verbi, contra coenam domini (ut quam adserunt haud esse necessariam), contra doctrinam et fidem nostram (ut quę cavenda esse plane clamant). His cognitis et multis adhuc aliis - et quidem longe gravioribus - etiamnum timetis, ne fiam Schwencfeldi discipulus! Sed iam pridem, quod sum indoctior et rerum minus peritus, coepistis me suspicionibus onerare (quam rem domino committo)! Idem igitur dum hodie facitis, tolerandum est et patientia vincendum. Ego interim loco non moveor, quia domum, uti spero, inędificavi petrę. Credo enim Iesum esse Christum filium dei vivi, verum deum et verum hominem, et talem nunc sedere ad dexteram dei patris omnipotentis ac intercedere pro nobis. Magis extollere Christum Schwencfeldius non poterit, quicquid de absorpta nugetur humanitate! Vellem itaque, ut tu et fratres tui aliquanto civilius - ne quid aliud dicam - sentiretis de me; tum enim non adeo contemptim ac imperiose scripsissetis: „Und lassind ir uns furohin sin halb unbekümmert!“ Si fui molestus significatione tantum voluntatis Schwencfeldii (cui tamen adieci consilium de eo non audiendo, imo non admittendo in Helvetiam), melius fuerit deinceps nihil indicare, nihil scribere, ne vos turbem (non enim turbator, sed conciliator hactenus deo gratia audivi), ni animus vester alius sit erga me, quam exprimunt verba. Non est enim vocum in imperio illo vestro vel una, quę non sit dicta ἐμϕατικῶς. Sed quicquid sit, equidem fero, et dico verbum tale non decere fratres erga fratrem, nihil eius commeritum. Ego, ita me dominus bene amet, sincerissimo animo scripsi. Vos hanc sinceritatem vel non intellexistis vel dissimulastis in literis ad me datis. Ut clare dicam igitur: Non placet animo meo, ut Gaspar Schwencfeldius admittatur ad colloquium in Helvetiis. Nam, tametsi scriptum est: „Omnia probate, quod bonum est, tenete“, tamen adeo videtur absurdum, quod ille proponit (quantumvis adducat multa tum ex scripturis pro se, tum ex patrib[us]), ut audiendus sit haudquaquam, praesertim autem in Helvetiis, ut quos petere videtur vir, exilio propemod[um] destinatus, ob causas sibi forsitan conducibiles, illi vero non vulgariter periculosas. Interim ego feci of[f]icium et erga vos (ut quos certiores feci meo videre simpliciter et amice de animo Schwencfeldii) et erga Heldum (qui, sic ut facerem, rogavit). Ideo igitur placent omnia, quę scripsistis usque ad imperium plus ęquo insuave et austerum amico. De reliquis in epistola tua gratias ago tibi. Placet mihi quoque Lęti humanitas in omnibus, tametsi non [no]vi nisi ex scriptis. Dum iungis duos archigrammatęos - alterum vivum, alterum defunctum -, inci[dit] de successione nescio quid; nam illud constat, Tigurum Lęto non displicere, Augustanorum autem luxum maxime. Iam ad ambas tuas, puto, respondi. Vale in Christo cum Pellicano et Theodoro et [cę]teris. Basileae, 3. octobris anno 1545. Os. Myconius tuus. D. Heinricho Bullingero, fratri in domino venerando suo.
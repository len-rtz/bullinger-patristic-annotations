Gratiam et pacem a domino. Franciscus hic Dryander, Hispanus, vir certe pius et doctus, venit ad tuam humanitatem, vir clarissime, te videndi dumtaxat gratia. Excitus enim fama nominis tui diu iam te videre desideravit. Est clara et magna in Hispaniis familia natus, est opulentus et longe doctissimus. Petit praeterea Lindaviam ad d. Hieronymum Seylerum, inde per Constantiam rediturus Basileam, ubi aliquamdiu agere instituit. Sanus et integer est in doctrina catholica et orthodoxa. Cave autem, quicquam ille intelligat, te favere Buceranae toties mutatae sententiae. Non quod non sciam, recte te sentire de coena domini, sed quod Bucerus magnifice et splendide Hispano huic praedicavit, quot et quantos in sua sententia habeat viros, inter quos te quoque numeravit. Hispanus dixit, uti mihi retulit: "Non arbitror, virum tantum aliud sentire, quam quod libris aeditis prodidit, etc." Est hic Melanchtoni charissimus, de quo mira audies; fuit apud Melanchtonem adhuc in mense iunio. Idem erit viva apud te epistola. Mitto libros meos commentariorum 9 in Lucam, hac aestate impressos simul et aeditos sive natos. Hi in caussa sunt, cur a tribus mensibus scripserim rarius. Hic iam habes totam scriptionem et excusationem iustam, opinor. Valebis, domine colendissime. Si quid habueris rerum novarum, fac sciam. Vale iterum. Tiguri, 1. septembris, anno 1546. Bullingerus tuus. Clarissimo viro d. d. Ioachimo Vadiano, Sangallensi consuli dignissiomo, domino suo colendissimo. Sangallen.
Piissime frater, non modo tibi ingentes ago et habeo (verum etiam me referre debeo) gratias pro tam frequentissimis tuis in amicorum tuorum literis  ad me perscriptis salutationibus. Unde agnosco (etsi coram nunquam communicaverimus ac ego literis, fateor, perrarum responderim) me albo amicorum tuorum te non expunxisse. Quod autem non responderim, partim occupationes meę facerent, partim tabellariorum inopia intermissum est. Quod autem nonnihil negligentię propterea non accusandus sim, negare nequeo. Nolo tamen tibi persuadeas me unquam tam occupatissimum et negligentem fuisse, ut te, fratrem meum, aboleverim; nam benevolentię tuę in me nunquam nec, dum spiritus hos regit artus, immemor ero. Proinde habes ex Halleri literis, quidnam is ad retentionem senatus nostri et revocationem sui tibi senatuique vestro respondeat. Quibus volo rogoque, ut certam fidem adhibere ac honori huius adolescentis pii doctique consulere velis. Nam nunc nos Augustani eo sumus expositi periculo, quod nec nobis ipsis aut cuiquam certo persuadere possumus nos verbum domini aut eius ministros diutius retinere posse, ac non propediem sacrificulos papisticos et factiosos hic subituros et veterem idolatriam revocaturos. Quare revocatio eius, vestri ministri, collegęque sui prudentissime a vobis instituta, ac si aliter vobis dissuasum, vestrę prudentię erit, quid in tanta tempestate constituendum respondendumque sit et quid nunc facto opus sit. Rem satis intelligis, ac cum vacaverit, de iis ad te plura. Iam propter festinationem tabularii brevitati ignosce. Vale cum fratribus et me tibi commendatum habe et amare me perge! Datum 25. maii anno 1547. Tuus Nicolaus Maierus. Piissimo doctissimoque viro Henrico Bullingero, precipuo ecclesiasti Tigurino, fratri et amico meo observandissimo.
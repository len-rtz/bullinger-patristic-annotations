Gratiam et vitae innocentiam a domino. Quo consilio mittant vobis fratres expositionem nostram de Sacramento eucharistiae, docebit huic apposita Buceri epistola. Displicuit nobis nocturnus ille congressus. Scriptis placuit rem istam transigere. Scripta porro ea hic habetis. Si quid in his est, quod in veritatis detrimentum tendere videatur, libere indicate, et gratias vobis agemus maximas. Hoc enim potissimum nomine istaec mittimus, deinde, quod in religionis negotio nihil sine vobis, charissimis fratribus nostris, agere statuimus. Vos enim membra et viscera nostra estis. Si ergo recte iudicavimus de eucharistia, album addite calculum. Addite epistolam, qua attestemini idem vos nobiscum sentire subscriptis singulorum nominibus. Cupimus autem, ut hoc e vestigio fiat, et per hunc quidem nuncium. Per quem, obsecro, et expositionem hanc una cum Buceri epistola remittite. Hoc enim expositionis exemplar Augustam una cum iis, quae vos reddideritis, nisi tantum subscribere placeat, Bucero mittemus. Quod autem vobis scribimus, idem et Bernatibus nostris scribimus. Valete in domino, fratres charissimi. Tiguri, 23. novembris 1534. Heinrychus Bullingerus nomine omnium ministrorum verbi Tigurinae ecclesiae. Domino Osvaldo Myconio caeterisque Basileiensis ecclesiae ministris. Fratribus in domino charissimis.
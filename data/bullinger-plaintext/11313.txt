Gratiam et pacem a domino. Literas tuas et coronatum a Michaeli accepi, patrone charissime. Gratias tibi ago ingentes, quod de pristina illa in me humanitate nihil intermittis. Sed quid, quęso, exacta illa nummorum supputatione opus erat? Suffecisset enim, quantum adhuc superest, scribere; non enim ignoro te in meis custodiendis non minorem quam in tuis operam impendere. Vigilium hic tibi mitto; constat 2 blapphart. Chronicam Urspurgensis mittere non ausus sum, quia, qualem velis, non satis intelligo. Impressit Argentinę Crato Milius Chronicam Germanicam a Hedione ex Urspurgensis historia translatam; addidit appendicem his historiarum usque ad annum 1539. Illam ne velis aut aliam, scribito; curabo tum, ut illico ad te perferatur. Sedulium ab Oporino datum hic habes. Novi nihil habeo, quod scribam, nisi quod hic et Gryneus et Myconius occupati sunt plurimum et de doctoratu theologiae cum aliis contendunt; Carolstadius enim tantum machinatus est, ut audio, ut etiam senatus decreverit, ut Myconius et Gryneus, et quicunque archiepiscopi aut theologiae professores sint, doctoris gradum suscipiant. Repugnant huic decreto strenue Miconius et Gryneus Basileam potius relicturi quam doctoris titulum suscepturi. Exitus adhuc in dubio est. Sed in summa: Carolstadius ist unruͤwig; muneribus etiam senatores nonnunquam demulcet, ut suis partibus faveant. Viderit ipse, quid agat. Fama est ipsum Tigurum redire percupere; ego hunc meę patrię hospitem opto minime. Salutabis nomine meo familiam omnem et fratrem imprimis. Vale, patrone humanissime, deusque te nobis diu incolumem servet. Basileę, ex aedibus d. Myconii, 12. maii 1539. Tabellarius hic servus est Adami Fry, natione Tigurinus; huic manda, quod voles; probus est omniaque diligenter curabit. Tui observantissimus Rodolphus Gvaltherus. Vere docto et pio viro d. Heinrycho Bullingero, patrono suo imprimis colendo.
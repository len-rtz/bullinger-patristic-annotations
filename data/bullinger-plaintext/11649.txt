S. Crede mihi, Bullingere colendissime, ad munus tuum me esse plane mutum, quod adtinet ad gratiarum actionem. Quid dicam enim, quo, non dico remunerationis aliquid faciam, sed animum saltem indicem, unde intelligas, quam gratum, quam magnum quamque splendidum mihi videatur et habeatur! Non adsuevi ad illiusmodi dona, ideoque maius est istud tuum, quam dicere queam. Dominus Grynęus sanctę memoriae donavit me post obitum primae uxoris numismate aureo, argenteo autem, dum redierat ex Spirae comitiis, quidam alius ex Francofordię nundinis imagine Erasmi. Nihil aliud unquam accepi ab amicis vel auri vel argenti. Tu nunc Oecolampadii, viri sancti, donas simulachro, quod satis expendere, taceo exprimere, imo magnificare non valeo. Commendatur triplici ratione, quod videlicet sit argenteum, quod imago Oecolampadii, quod a Bullingero, et hoc postremum tantum est, ut dicere non valeam. Quęso te igitur per deum, ignoscas, si nunc nihil dico nisi: ago tibi gratias immortales, et: agnosco me tibi grandem esse debitorem. Ex comitiis nihil venit adhuc. Bucero absente Dasypodius recepit se omnia perscripturum. At hactenus nihil scripsit, nisi quod postremis meis nunciavi. Ex viro nobili Ioanne Uͦtenheimio intelleximus Metim cum toto agro suo recepisse evangelium. Limpergius, concionator Francofordiensis, idem scribit de civitate, cuius nomen prorsus excidit, ut ad quam vocatus ipse, quo eam erudiret. Rumor est item ducem Bavarię in foedus concessisse Smalchaldense. Tandem aiunt cęsaris veredarium non longe a Spira spoliatum et occisum. Venerunt his diebus milites Germani ex Italia nunciantes: Postquam cęsar vendiderit pontifici civitatem Senensem (Hohensên) et cives id ęgre ferrent, papam Germanis, qui fuerint Florentię, usque ad 200, per proditionem irrupisse in civitatem et eam occupasse non sine sanguine. Hęc communia sint cum Theodoro tibi, quę vix per ocium scribere licuit. Adde Munsterum persuasum, ut praelegere velit. Hic ego aliquid conatus sum, donec factus sum animi compos. In annum differetur titulus. Quid tum fiat, nescio. Vale cum tuis per Iesum Christum. Amen. Basileae, 22. februarii anno 42. Os. Myconius tuus. Domino Heinricho Bullingero doctissimo, fratri in domino colendissimo suo.
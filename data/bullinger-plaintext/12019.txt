Gratiam et vitae innocentiam a domino. Literas tuas longe gratissimas 6. augusti datas prima septembris accepi et magno quidem animo gaudio accepi. Ergo quod tu operosius praefaris et veniam petis, adeo sine necessitate facis, vir piissime, ut magis tibi gratias agam immortales, quod tam familiariter ad me scripseris. Nimium, profecto nimium te deiicis, nimium rursus me meamque eruditionem extollis. Non is sum, Alberte doctissime, quem esse putas. Studiosus sum divinarum literarum, verbi minister et servus Iesu Christi, utinam fidelis et prudens. Quae in sacras scripsi literas, per exercitationem scripsi. Ea demum extorserunt mihi amici et fratres. At gratias ago domino meo Christo, qui exercitationi meae sic benedixit, ut optimis fere probetur. Ea res demum excitavit meum spiritum, ut et in evangelicam auderem scribere historiam. Simplicitati et perspicuitati ubique studeo, eruditiora et reconditiora inveniuntur apud alios. Nam ut pietatem et synceritatem doctrinae apostolicae in meis disci posse spero, ita erudita et reconditiora quaedam mysteria non inveniri scio. Nec illa unquam pollicitus sum nec didici unquam. Libenter ergo fateor nostram simplicitatem. Alia, quae mihi tribuuntur, non agnosco. Oro autem dominum Iesum, ut me in simplicitate et puritate verbi crucis coram mundo stolidi semper retineat. Libentissime vero operam meam tibi ad praeces dilecti illius mei Iosephi impendi ac abbati tuo scripsi. Utinam ille nostra multo cum fructu legat! Certe magno desiderio illius responsionem expecto. Vellem et meas ad abbatem legisses, adeo non succenseo tibi, quod clarissimo viro d. Ioanni a Lasco inscriptas legeris resignatas, maxime cum intelligam ita inter vos convenisse. Amicus et frater est d. a Lasco; amici et fratres sunt, quotquot Lascani mei amici et fratres sunt. Nec minus te quam illum amo, cum in utroque eadem sit dilectionis caussa, fides et pietas in deum. Age vero, diligamus nos mutuo, ut medius inter nos sit ipse dei filius, appellatus ab apostolis amor et charitas [1Jo 4, 8. 16] ut, inquam, in hoc saeculo indissolubili charitatis vinculo cohaerente inter nos mutuo. Tandem ubi hinc solverimus, summo illi capiti nostro et amantissimo bono coniungamur et in gloria una omnes vivamus in saecula. Vix autem dixero, quam mihi feceris rem gratam, iucundam et suavem historica illa tua descriptione, qua exposuisti, quomodo coalueris cum d. a Lasco, quae tibi cum eo intercesserit familiaritas, quam iucunde cum viro et piissimo et omnium horarum homine vixeris; quae feceris, imo quae per tuum ministerium fecerit dominus Lovaniae, quid passus sis a theologis, quomodo liberarit te dominus e persequentium manibus cruentis, quinimo quomodo virtus Christi te ex cuculla, ex hypocrisi et pharisaismo, ex Aegypto, inquam, officina et voluptatis et impietatis, monachismo, extraxerit. Pro quibus omnibus ego et fratres symmistae, quotquot legerunt, maximas deo gratias egimus, orantes interim ut ecclesiam per te fundatam in Brabantia protegat et consoletur in gravibus illis persequtionibus, et quod semel in te coepit, confirmet et perducat usque in finem. Non ignoramus enim, quibus et quantis arietibus concutiatur animus tuus. Verum memineris in his omnibus fidelissimi servi dei Mosis, de quo Paulus dixit: „Per fidem Moses iam grandis renuit vocari filius filiae Pharaonis, potius eligens simul malis affici cum populo dei, quam temporariis peccati commodis frui, maiores arbitratus divitias probrum Christi quam Aegyptiorum thesauros“ [Hebr 11, 24-26]. Respectum enim habebat remunerationis. Quantam vero remunerationem tibi pollicitus est, qui cum esset aequali in gloria cum patre pro te tamen pauper factus est, ut tu per illius ditesceres paupertatem. Optime ergo fecisti, qui monachicis delitiis et abominationibus renunciaveris. Rursus prudenter et pie facis, qui omnem tuam operam polliceris d. abbati. Modo ipse quoque monachismum abiiciat et ecclesias Christi reformare ad verbum viventis dei pergat. Dominus praestet utrique, quod vobis et ecclesiis Frisiae salutare est. Nec valde improbo, quod adeo abhorres a vita aulica, utpote dissoluta et iam olim a salvatore nostro propter luxum et splendorem immodicum taxata in evangelio. Interim tamen suadere non possem, si Coloniensis princeps offerret tibi in aula sua locum honestum, in quo regnum Christi promovere posses, ut contemneres, praesertim cum audiam principem pietatis et probitatis esse studiosissimum. Inde enim consequutus est anniti illum ex inpellente fide, ut minus sit luxus, plus sobrietatis, temperantiae et iustitiae in aula sua. Non abhorruit ab aula Ezechiae Isaias, non ab impiissimi Achabi famulitio Abdias, et profuerunt suo ministerio sanctis plurimum. Caeterum ut perpetuo in mundo curatur virtus post nummos, imo ne post nummos quidem, ita in nullis comitiis virtutem et pietatem ullum locum iustum habiturum metuo. Quid enim aliud sunt comitia, sicuti hodie celebrantur, quam mundi colluvies? Ex his ergo aliquid puritatis et synceritatis expectare, est ex cloaca aliqua (des veniam, oro, parabolae parum mundae) expectare vivam et limpidam aquam, cum urinam, oletum et nescio quas sordes profundat. Imo experti sunt multi boni viri maxima rerum temporariarum iactura, iactura item temporis, res religionis non posse ullis promoveri consiliis et comitiis. Evangelica praedicatione ad ritum et morem apostolicum annunciata plantatur, conservatur, provehitur et ampliatur regnum dei et sanctorum. Sed de his iam non est dicendi locus. Fratres vero ac symmistae omnes, quos tu videre et salutare cupis coramque affari, d. Gaspar Megander, Rodolphus Gvaltherus, Pellicanus, Bibliander ac reliqui ministri ecclesiae ac professores, te iam ex literis ad me missis cognoscere coeperunt neque aliud magis cupiunt, quam te Tiguri videre, dextram dextrae iungere et mutuo colloquio voluptatem et gaudium in domino percipere. Veni ergo ad nos, vir clarissime et frater honorande ac dilectissime. Veni, inquam, si ullo modo res tuae ita ferunt atque permittunt. Ego meas edes tibi offero. Offerunt et alii suas. Libenter audiemus te disserentem de quibusdam, ut ais, dogmatibus, atque iis, quae animum tuum angunt. Non ignoramus, vir doctissime et sanctissime, quid Lutherus et nonnulli alii de nobis iudicent. Verum id commisimus deo iudici et ecclesiae eius sanctae, maxime vero posteris et sequenti saeculo. Nam multorum iuditia hodie propter studia partium depravata esse, quis est, qui nesciat? Pergimus nos interim in nostra mediocritate et simplicitate, multas ferentes atque dissimulantes iniurias. Oramus item dominum, ut nostri misertus, servet nos a malo servetque ecclesias sanctas propter nomen sanctum eius. Iam si verum porro es acturus literis, quaeso abstineas ab illis ceremoniis et extenuationibus - meminerim mihi rem non esse semper cum doctis, veniam dem tuae inscitiae - et id genus aliis formulis plus quam aulicis. Non opus erit illis. Nihil moror Ciceronianum stilum. Non curo omnigenam et absolutissimam eruditionem et scientiam, quam, nisi quidam assequuti sint, nullo in loco se in ecclesiam habendos putant. Perspicuum habes et evidentem stilum. Ac in pietate et sacris literis doctum te esse intelligo. Vivis autem vitam haud dubie sanctam et piam. Cupis prodesse omnibus. Bene est. Utinam orbis huiusmodi eloquentes et doctos habeat multos, paucissimos autem, de quibus vulgo iactari non vane solet „ye gelerter, ye verkerter“! Videmus enim quosdam nostro saeculo inflate doctos ita in rebus divinis planis et apertis implicitos sese amplius intricare, ut tandem ubi sint aut quid agant quemve finem inveniant, ignorent. Dominus Iesus illuminet nos omnes spiritu suo, ut ea quae prosunt, cogitemus. Ergo omissis illis formulis, si me amas et pro fratre habes, libere et ruditer, quod habes, in sinum fratris effunde, et utere me ut fratre. Vides enim quam familiariter et inculte scribam ipse. Non enim leno-ciniis et eloquentia me tibi et fratribus commendare cupio, sed ipsa humanitate, pietatis studio et charitate vera. Ago autem tuae humanitati gratias, quod adolescentes Tigurinos tam amice acceperis et consilio tuo instruxeris. Revocamus illos nunc domum, idque certas ob causas et magnas. Georgium Cassandrum et Cornelium Galtherum, viros piissimos et doctissimos, meis verbis saluta quam officiosissime. Nimii et illi sunt in praedicanda nostra humanitate. Studium quidem est nobis ingens benefaciendi hospitibus et fratribus, sed desunt nobis multa, desunt facultates, deest et prudens consilium etc. Quod in miserum et calamitosum contulisti caecum, ipsi praestitisti Christo, qui tibi in die illo rependet haud dubie. Optime vero et expeditissime tuas potui legere. Nam non male pingis. Perge ergo, et plura scribito. Non abiicio illa, sed asseruo ut charissima et a fratre selectissimo profecta. Ama tu me in Christo vicissim, et scribe me in album amicorum. Totus chorus fratrum te officiosissime salutat. Salutabis nobis hospitem tuum et alios fratres. Orate pro nobis Christum. Vive et vale. Tiguri, 5. septembris anno domini 1544. H. Bullingerus tuus. Praestantissimo viro d. Alberto Hardenbergio Frisio, nunc in aedibus d. B[uceri] Argento[rati agen]ti, fra[tri observando et cha]rissimo [?].
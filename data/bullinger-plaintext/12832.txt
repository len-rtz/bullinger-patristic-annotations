S. D. Post Oporini profectionem accepimus Augustanos composuisse cum imperatore pacem, si tamen erit appellanda pax, quae parum aequis conditionibus videtur conciliata. Promisit imperator se in religione nihil mutaturum usque ad proximum concilium nationale, liberum et iustum, quod in Germania celebrare instituit. Vereor autem, ne id sero contingat et, si quando accidat, ne sit iniustum aut tristi servitute oppressum. Promisit item se conservaturum esse integra urbis privilegia. Illud vero ab eo impetrari non potuit, ne copias in urbem introduceret. Si quid ego de istis conditionibus iudicare possum, arbitror eum blandis verbis possessionem urbis velle obtinere, ut, cum semel factus erit potentior, sua libidine abutatur, vel certe reveritus potentiam Turcorum et Gallorum, qui proxime instare videntur, se ad defensionem statuit comparare. Sed haec omnia intelliges multo luculentius a domino Bernardino Ochino, qui inter alias conditiones fuit ab imperatore nominatim postulatus. Civitas autem cupiens illius saluti probe consultum dimisit eum cum honesto comitatu. Nunc Basileam proficiscitur comitatus ministro publico istius civitatis. Euoniam arbitramur ad securitatem hominis pertinere, ut ministro aliquo publico vestrae civitatis Basileam usque deducatur, te oramus omnes, ut ei tale sodalicium adiungas, quale iudicabis ad ipsius incolumitatem fore necessarium, quod facile a fratribus omnibus vestroque magistratu impetrari posse putamus. Hieronymus Sailerus te salutat officiose teque valde orat, ut, si quid rerum novarum alicunde acceperis, ei velis communicare. Nominatim cupit scire, quid in causa Gvalteri sit factum, de quo est valde sollicitus; significabis autem pro tua humanitate, quod sine damno cuiusquam communicari posse putabis. Bene vale. Sangalli, 31. ianuarii 1547. Tuus Franciscus Dryander. Salutabis meis verbis dominum Bibliandrum et reliquos fratres, quos deo volente brevi videbo. Clarississimo viro domino Henrico Bullingero, ecclesiae Tigurinae episcopo vigilantissimo. Tiguri.
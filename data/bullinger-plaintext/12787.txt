Gnad und frid. Ye laͤnger ich schryb, ye boͤser es wirt. Gott bessers! Die von Ulm, die ellenden Schwaben, habend sich ergaͤben an des keyssers gnad! Und ist ein friden zwüschen inen beredt und beschlossen. Sy  soͤllend blyben by irem glouben biß uff ein consilium. Hoc est negare fidem et nebulonibus subiicere iudicandam, imo conculcandam. Sy soͤllend gar kein püntnus machen nimmerme on erloupnus und vorwüssen eines keysers. Hoc est prodere libertatem. Das lut wider eydgnosische püntnus. Wil fürkummen, das keine mee gemachet oder sy zuͦ uns nitt fründint. Periculum, ne aliae urbes quoque sequantur. Werdent aber hernach trüwlich knistet, ubi scilicet oportunum fuerit. Sy habend dem keysser ein gaͤlltstraaff erlegt. Weiß nitt, wie vil. Ander artikel sind mee vorhanden. Weiß sy nitt eigentlich. Die oberen sind gewüß. Das ist ir evangelium! Gott erbarms und gaͤbe anderen gnad, das sy sich nitt also ergaͤbend. Jetzund ist es alles guͦt; hernach wirt es boͤß gnuͦg werden. Oremus dominum, nam sumus in tentatione gravi. Wie joch das evangelium gepredget sye, ist der buw nitt fest. Gastium beruͤffend. Gaͤbend imm das brieffli und gaͤllt. Sind 2 gl. umb die wollen. Gruͤssend mir inn und d. Dryandrum, desse brieff mir worden. Kan nitt antworten. Habend die ding mitt denen gemein. Über acht tag wirt ein tag zuͦ Baden. Was habend ir uß Franckrych und uß dem Niderland? Gott mitt üch. 2. ianuarii 1547. Festinavi. Non relegi. Bullinger. Sinem lieben herren und bruͦder, h. Oßwalden Myconien, predicanten zuͦ Basel.
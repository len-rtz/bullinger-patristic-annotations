S. Epistolam hanc, quam ad Iacobum Zornum Constantiensem conscripsi, illi ut reddi cures, te rogo. Senatus noster scribit vestro consilium conferens de stupro eius, quę cum repudiatę marito se miscuit, repudiatę vero ob adulterium commissum cum viro nunc impregnatę, primum de pena dubitans, quę hactenus nulla est constituta. Novitas autem facti quosdam videtur plus iusto irritare ad vitii alioqui etiam impunis animadversionem; deinde hęrent plerique, num fas sit eos ipsos, quorum coniuges propter unum adulterium iure sunt dimissi (cum sint innocentes et utrique cum aliis matrimonium contrahere sit liberum), nuptias meditari. Non videntur subesse vinculorum (quo minus id liceat) causę; sed offendiculum et rem pravi exempli esse clamant. Senatus vester haud dubie tuam sententiam intelliget, quapropter eius te placuit admonere. Ex aliis intelliges de testimonio, quod a vestris petimus Michaelis gratia. Vale, charissime Bullingere, cum tuis omnibus. Constantię, 16. novembris 1540. Thomas Blaurerus tuus. Domino Henricho Bullingero, evangelicę veritatis preconi apud Tigurum, fratri suo. Zurch.
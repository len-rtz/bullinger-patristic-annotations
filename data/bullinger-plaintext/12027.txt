Gratiam et pacem a deo patre nostro per Iesum Christum in spiritu sancto. Iam olim, Bulingere, summopere colende, et eruditissimis et maxime piis scriptis tuis et suspicere te et diligere cepi. Verum, cum nuncnuper gravissimas tuas consolationes ad me binis literis perscriptas perlegissem, summa observantia ac ardenti amore te complexus sum. Lucebant enim in oratione et ingenii acumen et eruditio singularis atque vera pietas, quarum virtutum coniunctione nihil pulchrius, nihil amabilius cogitari potest. Itaque vicissim abs te peto, ut benevolentia me tua complectare. Fatebor autem, quod res est, me tua oratione non solum oblectatum, sed etiam confirmatum esse in hisce ęrumnis ac ecclesię miseriis, licet non minime movear alioqui imagine, qua me de omnibus ecclesię temporibus admonere soleo, beneque intuendam mihi perpetuo in omnibus periculis propono, videlicet sathanam sibi maximas accersere clades, cum acerrime pro suo regno pugnat et atrocissime sevit. Nunquam pugnavit acrius, quam cum evertere ducem nostrum Christum ipsum conatus est, maxime autem in eo praelio succubuit, et sequuta est postea universi orbis mutacio. Maximę rerum conversiones post Pharaonis Maxentiique furores secutę sunt, qua de re et nos quantumvis in periculosissimis temporibus melius sperare decet, quo magis crescere videtur robur diaboli tum in sycophantis tum in tyrannis. Licet enim ecclesia Christi nunquam in adversarios rabiosiores et impudentiores incidisse videatur, et ruinę mutacionesque imperiorum sepe duriter quassaverint ecclesiam dei, non tamen dubitandum deum optimum maximum propter filium aliqua ecclesię hospitia servaturum esse. Interim nos nostrum officium modeste faciamus ac deo exitus commendemus, cui curę erit, ne funditus pereant ecclesię, quantumvis aliqua membra trucidentur. Et fortassis ideo in Germanicis urbibus collocavit aliquot ecclesias, quę aliquanto habent tranquilliora et moderatiora imperia quam ullę alię gentes. Sepe igitur multis modis vos beatos esse et cogito et praedico, qui et a principum negotiis plerumque insulsissimis abestis et studiis literarum sacrarum frui in illa vestrarum urbium tranquillitate potestis. Non premunt vos aulicę tyrannides, non impediunt disciplinam, non interturbant studia πανικοὶ tumultus principum. Possem alia multa recitare, quę omitto. Quid enim dicam, quod contentio illa sacramentaria vix aliquo modo sopita per quosdam de novo revocatur? Qua re nulla est alia, quę animum meum magis excruciet. Vidi enim et expertus sum dispendia huius concertationis. Profecto cohorresco toto corpore, quoties cogito hęc sacra symbola, per quę Christus dominus noster se ipsum, suum corpus et sanguinem atque omnia sua dona exhibet vere et efficaciter fidelibus atque summa dilectione conglutinat, nostro vitio fore instrumenta dissidii, schismatis. Sacramentis sacrosanctis Christus ecclesiam suam colligere et coadunare voluit; iam nostra morositate hisce ecclesia dissipatur et miserrime discerpitur. Utinam perpenderent tamen vel illud poetę: „pax optima rerum, quas homini novisse datum est, pax una triumphis innumeris potior“, si spiritum sanctum in scriptura nulla non loco ad pacem, concordiam, unitatem et veritatem inhortantem audire detrectant! Sed, quo rapit me impetus, ne dicam zelus domus domini. Utinam deus propter Christum hanc in ecclesia dissensionem tollat huicque finem semel imponat, quo pietas non solum in malis, verum etiam in piis quibusdam gravissime obleditur! Audio d. Bibliandrum modo prolegere publice Apocalypsim Ioannis, qui liber infirmitatem, scandala et ęrumnas ecclesię Christi graphice depingit atque simul in hisce pios gravissime consolatur. Quare cupiunt omnes boni et pii apud nos, ut suas meditaciones in hunc librum Bibliander ecclesię legendas publice proponat pręlo committens, quo tamen in hisce tantis malis solatium aliquod habeat, quo per spiritum sanctum se sustentare possit. Quod si omnino nolit publicare, rogo, ut meo nomine Rodolphum obsecres, quo meo sumptu describi procuret mihique per Froschouerum mittat. Adolescentes vestri eruditi et pii Martispurgum post mensis spatium reliquerunt salvique et incolumes petierunt Wittenbergam, ut audio, deo volente vos revisuros ad festum Michaelis. Hisce vale in domino Iesu quam foelicissime, clarissime Bulingere, una cum tota tua domo et ecclesia, atque rogo, nos nostramque universam ecclesiam tuis precibus deo commendare velis. Hac spe nos praecipue sustentamus. Quorum enim mentes deus excitavit ad munus evangelii et vocavit, eorum labores et certamina invocatus proculdubio etiam est adiuturus, ut vel saltem aliqua pars generis humani praestet offitia deo grata, ne totum genus humanum furenter adversetur deo et pereat. Impendio precor, ut symmistas tuos omnes, dominos ac fratres meos observandos, offitiosissime ac diligentissime salutes, Bibliandrum, Pellicanum ac reliquos, praesertim d. Rudolphum Gvaltherum, veterem amicum, quem velim admoneas etiam, ut aliquid certi de bello Gallico (dum licet per nuntium) mihi scribat; potest enim id propter vicinitatem. Literas dum vult mittere, potest facillime, dummodo habeat nuntium, qui petat Francofordiam atque ibi in domum d. Melchioris, ecclesiastę, offerat. Is quotidie potest hasce mihi offerre. Valetudinem vobis omnibus faustam ex animo precor. Aiunt a cesare rursum indictum esse conventum Wormacie in causa religionis. Quod si verum est, rursum vexabimur fucosis conciliationibus, maxime cum adversarii religionem non intelligant. Quamvis omnia conabor, ut me hisce eximam. Salutant vos aliquot ministri verbi per agrum Niddanum. Raptim, ex Francofordia, 10. septembris anno domini 1544. Iohannes Pistorius Niddanus ex animo tuus totus. Viro et eruditione et pietate claro d. Henrycho Bul[l]ingero, theologo Tigurino, domino suo plurimum colendo etc.
S. Ignosces ęgre pingenti propter insolentem capitis vertiginem. Literas illas, quas per Petrum quendam misisse te scribis, nondum accepi, id quod valde male me habet, praesertim quum Musculi epistolam adiunctam illis audiam, cuius uxor ad nos nudius quartus cum novem liberis est Lindavio advecta, et eius fortassis referret scire, quid facere se vellet maritus. Sed optimus et sanctissimus Christophorus Myllerus, Lindaugiensis archigrammateus, et de suis et pientissimae illius mulieris, adde etiam nostris rebus te iam fecit, scio, certiorem. Alia, quę praeterea apud nos feruntur nova, C[onradus] [Zviccius] schedula adnotata legenda tibi mitit ea lege, ut tu deinde omnia ad Marcellum cum literis sibi inscriptis mittenda cures. De Schönero fac sciam, num istic sit. Adulescentem hunc quam possum tibi commendo, sed ita, ut per te Anglo illi in Angliam sub calendas Septembres profecturo dilligenter commendetur cum altero quodam nostrate, qui Argentorati adhuc hęret, optimus plane adulescens. 24. Julii 1548. Ora pro nobis. Ich mag nitt baß. Bullingero suo. Tiguri.
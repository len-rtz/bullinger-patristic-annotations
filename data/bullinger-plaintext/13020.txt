S. Multa circumferuntur, illud tamen inprimis: Helvetiam obpugnatum iri. Sic scribitur, sic dicitur, sic omnia omnium externorum colloquia ferunt. „Hoc anno forsitan nihil,“ inquiunt, „fiet, sed proximo. Habet caesar milites plane exhaustos, et eos quidem paucos (numerum enim 12 millium non excedunt). Necesse est igitur, ut illos reficiat et reliqua paret de integro, quibus opus est ad expugnandam gentem hactenus propemodum invincibilem.“ Hęc cognita nostros debebant excitare, ut tandem cogitarent, qualiter hosti, tam usque hinc felici, foret in tempore occurrendum. Suevi quidam de nobis sentiunt, quales si essemus, non pręveniremur, sed praeveniremus. Nam in proximo conventu Ulmę habito, dum de foedere novo relatum esset, responderunt civitates pleraeque nihil in mandatis habere se de ullo foedere. Privatim autem ad amicos dicebant: „Si de hac re intellecturi essent Helvetii, quia rem contra se esse interpretarentur, priusquam cęsar posset nos defendere novo exercitu, periissemus. Scimus enim promptitudinem illorum; nihil morantur, ubi quid in animo est facere, pręsertim dum cavendum est periculum.“ Utinam omnes probe et fideliter expenderent illa! Qui scis, an in rem patriae communis id futurum esset? Augustam convocavit suos cęsar ad kalendas septembris, quamvis ipse illic non sit ob pestem grassari incipientem. Neoburgi et Landsbergii diversatum dicunt hactenus. Legatum Gallum aiunt venisse ad cęsarem. Quid adtulerit, nescitur. Conspecti sunt tamen vultus omnium procerum deiecti, et sermo spargi incipiebat comitia forsitan nulla futura. Heri venit Argentinensis quidam ex Constantia in aedes meas. Dixit Constantiae domus quinque incendio periisse. Ignem subiectum putant ab  hostibus. Ego mox: „Postquam incendiarius Brunsvicensis liberatus est, quid aliud expectaremus?“ Petrus Scher senior his diebus scripsit literis significatum Pragam in Boemis se dedidisse maiestati regię una cum omnibus privilegiis, tormentis, munitionibus. Hodie venit dominus Gabriel, quem nosti. Narratque milites regios aliquot signis per stragem imminutos Boemorum. Ego credo, quod placet, usquedum contrarium cognovero. Nescio quid narrent quidam de Gallo; nam obiter audivi: scripsisse Helvetiis, quod milites, quos habeat collectos ex Germania, pro ipsis collegisse. Dicito per ocium, si quid habes; et de his etiam, quę in proximis petii. De sopito Antichristo Gvaltheri mirabiliter gaudeo! Permoverat enim ea res ab initio valde vehementer animum meum. Nam praeter alia mala, si 5 Pagici perstitissent, evangelio per totam Helvetiam male fuisset consultum. Prohibeat dominus, ne quando malum illud redeat. In Anglia verbum domini magnos facit progressus, id quod heri adhuc perscriptum est huc. Apud Urios dominus Lucas Iselius, civis noster, audivit disputationem de concilio futuro, et rogatus est diligenter, ut, si quando res perveniat ad  nos, nihil recusemus. Eum vero sermonem difficulter audivit nec etiam intellexit. Nihil igitur potuit dicere aliud. Hęc ideo, si tu forsitan audieris aliquid certius ex legato, redeunte a Lagarne. Vale in Christo cum tuis. Salutabis Gvaltherum. Basileae, 30. iulii anno 1547. T[uus] O. M. Domino Heinricho Bullingero, viro doctissimo, ministro ecclesiae Tigurinae fidelissimo, fratri ac domino observando suo. Zü[rich].
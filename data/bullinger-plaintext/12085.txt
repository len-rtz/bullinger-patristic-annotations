S. Hodie de pęna militibus nostris infligendis a senatu consultum; quid autem sit conclusum, adhuc ignoro. Omnes intromissi sunt; habent consanguineos in senatu. Si quid fuerit de illis decretum, proxime scribam. Pasquillorum liber in duos tomos divisus est; habet fere 50 folia, in quo omnes pasquilli comprehensi sunt a multis annis conscr[ipti]. Pasquillus extaticus auctus, et quidam pasquilli addicti sunt. Consultabo cum Oporino hac de re. Mitto tibi contiones in Threnos Hieremię Oecolampadii nostri, quas ex ore illius descripsi. Si videro meam operam doctis placuisse, idem conabor et in prophetam Ezech[i]elem et Danielem. Plusquam centum ex Helveticis militibus spiritum apud nos efflarunt; quotidie quidam miseri misere redeunt spoliati et pauperes, in xenodochio 54 lecto affixi sunt, hęcque est insignis dei plaga. Proxime mittam Catechismum novum Myconii nostri; sed fortassis illum iam olim ab ipso autore accepisti; bonus pater non satis expendit, quę praecipua scholasticis doctrina in evangelii negotio proponenda sit. Quidam ex contionatoribus Argentoratensibus aiunt esse Gallum in Inferiori Germania a caesareanis captum propter religionem et adiudicatum igni. Hęc sunt initia dolorum; hinc apparet, quali animo caesar erga nostras ecclesias sit et quid moliatur animoque volvat. Sed dominus ecclesiae suę non deerit, si veram pęnitentiam ageremus. Vale in domino. In die Conrad[i] 1544. Raptim. D. Theodorum nomine meo salutabis cum uxore tua et liberis. Tuus Gastius ex animo. Vigilantissimo pastori Tigurinae ecclesiae d. Heinrycho Bullingero, fratri suo in domino charissimo.
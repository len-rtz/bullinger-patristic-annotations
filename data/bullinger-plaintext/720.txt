Multa sunt, mit Bullingere in Christo charissime, quae me in tui venerationem merito trahere debent; nimirum singularis eruditio atque pietas toti fere christiano orbi longe notissimae; multa et magnifica ingenii tui monumenta, quae nusquam non dei gloriam luculentissime illustrarunt. Sed illa licet maxima sint, communia tamen sunt, ac singulos minus movere solent: ista vero humanitatis tuae ratio, qua me non ita pridem prosecutus es, multo magis ac penitius animum meum perculit, quod nimirum dignatus sis me literis tuis doctissimis et libello vere gemmeo donare. Nitent enim in illo non terrestres sed coelestes gemmae; quae non hisce oculis adblandiuntur, sed animum mira delectatione adficiunt. Proinde ingentes tibi gratias ago, precorque deum optimum maximum, ut te tuique similes ecclesiae suae columnas solidissimas diutissime servet incolumes. Vale. Ex aula regis Westmonasteriensi, 22. octob. 1549. Tui studiosissimus, RIC. COX. Doctissimo ac integerrimo theologo, D. Henrico Bullingero. D. Coxus, Anglus.
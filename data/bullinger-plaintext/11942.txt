S. D. Consilium tuum, postremo mihi missum, tibi, vir ornatissime et mihi semper colendissime, a Constantiensibus missum, iam olin habuimus. Ceterum non ingrata fuit nobis tua diligentia. Delecti sunt legati Badenam ad futura comitia postridie celebranda clarissimi viri D. Ioannes Habius, consul, et D. Ioannes Rodolphus Lavaterus quaestor. Hac ipsa hora consultatur in senatu publico et frequenti, quid facto opus sit et quid commode respondeatur imperii ordinibus. Non diffido rei, non admodum exterorum minas metuo, non deerit dominus invocantibus nomen eius; resipiscentia tamen vera, fide solida et ardenti bus opus esse video precibus. D. Aescherus, affinis ille tuus, vir certe bonus et nostri amans, poterit tibi consilium nostrorum explicare. Idem adiiciet, quid scripserint nostris Basilienses de urbium quoque consensu etc. Ich hab uß vertruwter luten schryben, das die statt mitt schwachen hertzen und vil andingens dem keysser ouch bewilligt hilff ze leisten, und das des andingens wol nienan vom keysser gedacht werde etc. Summa: er hatt die lüt im sack; die forcht und ytel sorg wirt sy wyter hinder bringen, dann yemandts ietzund erdencken mag. Man wills also haben; ist vilicht gottes straaff. - Quae de reperto mausoleo nuper ad te dedi, interea multo certius accepi ab iis, qui viderunt. Transierunt enim hac superioribus paschalibus feriis duo viri eruditissimi, cives et canonici Brugenses, ex animo Christo et veritati faventes, qui circa Martii principium adhuc Romae fuerant. Ex eorum indiciis et expositione haec, quae hic mitto, ut tibi gratificarer, conscripsi. Haeserunt aliquot apud nos diebus, conferentes nobiscum de rebus literariis et religionis. Repararunt fessas ex itinere vires ac nos illos amicis colloquiis atque conviviis refocillavimus etc. - Froschouerus nondum rediit a Francfordia. Qui primi redierunt mercatores nostri, ternas mihi attulere literas: ex Silesia Osvaldi Pergeneri, Zittaviensis, ex Frisia D. Ioannis a Lasco, ex Wittemberga P(hilippi) Melanchthonis, cui nundinis superioribus miseram exemplum Commentariorum in Ioannem. Pergenerus scribit, arcem Blindenburgensem, cinctam et fessam obsidione Turcica, deditionem meditari; omnia plena esse metus et desperationis; Prag in vincula esse coniectum nobilissimum doctissimumque virum D. D. Wenceslaum, quod Boemico sermone Christum praedicarit sincere. Et miramur adhuc, Ferdinandum parum prospera contra Turcam fortuna uti, qui publicus est Christi hostis. Addit nihilominus, in Lusatia, Moravia et Silesia evangelium iustis grandescere auctibus. D. Ioannes a Lasco, Poloniae baro nobilissimus, quondam Gnesnensis praepositus et in regno Poloniae illustris, copiose, eleganter et pulchre scribit ad me epistolam longe amicissimam, qua multis commendat simplicitatem doctrinae et enarrationis nostrae sacrarum literarum, quam se non ita luculenter invenire ait in aliorum scriptis, qui negotia quaedam religionis implicent magis, quam explicent. Hoc autem nomine fatetur, se prorsus mei amore captum etc. Post multa tandem sub finem epistolae haec ad verbum scribit: «Verum satis est, meum erga te animum hac epistola declarasse, quod te vehementer amem et proinde cupiam etiam tibi probari mea omnia, etiamsi te non norim. Iam si scire cupias, quisnam sim, facile id ex Erasmi Roterodami scriptis cognosces. Exstant enim illius aliquot epistolae ad me, qui etiam mihi auctor fuit, ut animum ad sacra adiicerem; immo vero ille primus me in vera religione instituere coepit. Breviter ut apud te quoque praedicem Christi domini in me beneficium ac virtutem: eram pridem insignis Pharisaeus, multis ornatus titulis, multis et opulentis sacerdotiis a puero adhuc pulchre suffarcinatus. Nunc autem, relictis ultro per dei gratiam hisce omnibus, relicta item patria atque amicis, inter quos me Christiane vivere non posse videbam, nudus sum inter externos, nudi Christi domini pro me crucifixi servus, constitutus nuper hic ecclesiarum minister in evangelicae doctrinae annuntiatione iuxta voluntatem illius, qui me e caulis Pharisaeorum ad ovile suum per suam misericordiam evocavit. Habes meas rationes. Tuum erit iam, ut me recipias in tuam amicitiam et pro fratre deinceps habeas. Vale. Aemdae, 14. Martii, anno 1544. Tuus ex animo Ioannes a Lasco, manu propria.» «Philippus Melanchton clarissimo viro eruditione, virtute et pietate praestanti D. Henrico Bullingero, pie docenti evangelium in ecclesia Tigurina, amico suo S. D. Inspexi pleraque, quae edidisti ac degustavi; sed enarrationem Ioannis fere totam perlegi. Nam cum de multis sententiis mecum saepe conferat quidam meus amicus, qui hic Ioannem interpretatur, subinde ad tuum scriptum redeo, te quoque consulens. Amo enim ecclesiam et semper sensi, indicia ecclesiae magni facienda esse. Ideo et veterum et recentium sententias confero, ut simplicem, nativam, propriam ecclesiae doctrinam et ipse teneam et aliis tradere possim ac saepe testatus sum, placere mihi enarrationem tuam, et quod vera dicit et σύμφωνα verae ecclesiae, dein ac salutaria. Multi interpretes alienorum operum ita exspatiantur ac deerrant, a suis auctoribus, ut nihil dicant aut pauca πρὸς ἔπος. Tua enarratio, immoratur proposito argumento et id illustrat. Quare non solum pro codice misso meo nomine gratias ago, sed etiam publico nomine pro editione teque, quod facis, adhortor, ut de ecclesia bene mereri pergas edendis piis, utilibus et moderatis lucubrationibus. Vidi in Matthaei locum περὶ μονογαμίας, et defendi eam publicis scriptis utile est et pium, et vellem dialogum excusantem πολυγαμίαν non esse editum ac meum iudicium ante editionem illis ipsis dixi, apud quos natus est. Nihil enim proderat eam camerinam movere; silentio potius obruatur res, et hominibus alioqui bonis et bene merentibus quaedam condonanda sunt et mala nostra arte lenienda. Idem te oro de epistolis, si quae scribuntur ex his regionibus horridiores ab aliquibus. Nos tamen reliqui foveamus consensum et animorum coniunctionem inter nos nec magis divelli nostras ecclesias sinamus. Non tam, inquit Basilius, sinistrae opus est dextra, quam ecclesiae concordia docentium. Facilius accendi et retineri bonorum studia, maiori gravitate disciplina qualiscunque defendi potest, si doctores et in docendo consentiant et inter se mutua benevolentia cohaereant. Ideo, quantum possum, astringere nostram coniunctionem, non dissipare velim. Haec simplici animo et candide scribo teque rogo, ut de tua voluntate rescribas. D. Pellicano, veteri meo amico, salutem opto; cuius literas ad Marcum quendam scriptas ego cum casu vidissem, ad me recepi nec tradidi Marco, μὴ πῦρ ἐπὶ πῦρ. Bene vale. 25. Martii 1544. Typographo pro missis Bibliis ago gratias.» Qui hasce tibi offeret literas, unicus est illustris viri D. Röystii, consulis, praedilectus filius, compater meus, iuvenis certe optimus, patrem per omnia ingenii bonitate referens. Cui si quid impenderis, pater sibi impensum putabit. Proinde commendo illum tibi quam familiarissime. Me quoque amat ex animo, sicut et pater; nam pietatis et. honestatis studiosus est uterque. Dominus servet illos nobis diu incolumes. Sentiat, oro, meam commendationem alicuius apud te momenti esse, ac haec mea boni consule. Tu me ama; nam te ex animo colo. Vale cum tuis omnibus. Aprilis 19, 44. H(einricus) Bullingerus tuus.
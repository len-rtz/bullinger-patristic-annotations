S. Wie man mir schribt, also will ich uch och schriben. Die prediger unsers tails predigend ains um das ander zuͦ Regenspurg in der fursten herbergen. Vor Baest soll der Turck etlich sturm verloren haben und ir oberster umkomen sin; daruf syend sy abzogen. Des Turcken personliche ankunft soll gwiss und uberus gwaltig sin. Luther soll gen Regenspurg gschriben haben, sy mainind vilicht, quod agunt comędiam inter homines, sed tractare eos tragędiam inter deum et satanam, darum gelts uffsechens. Philippus hat die vergangnen tag Jacob Stuͦrmen ain guldins crutzle gschickt uss ainer ertzgrub und disse carmina damit: Exiguam tibi mitto crucem, facunde Iacobe, Alterius signum, sed crucis esse puta. Ipse patris summi gnatus nos morte redemit Et mortis vetuit nos timuisse minas. Das colloquium ist uffgehept, doch so sind etliche personen von baiden thailen verordnet, die von ainer verglichung redind, namlich: uff der bepstischen syten: 1. Doctor Eck, den kennt ir wol, 2. Jo[hannes] Groperus, ist ein Cölner, sol ain fin man sin, 3. und her Julius Pfluͦg; diss ist gar ain redlich mann, by dem ich Bononię by 3 jaren in ainem hus gwesen, ist ain thaimher zuͦ Mentz; uff unser syten: 1. Philippus, 2. Bucerus und 3. Pistorius, ist ain hessischer prediger. Item zuͦ zugen sind gnomen uff der andern syten: 1. ain cölnischer radt, 2. der mentzisch cantzler, 3. des pfalzgrafen cantzler; uff unser syten: 1. der saxisch cantzler, 2. der hessisch cantzler, 3. Jacob Stuͦrm. Zuͦ präsidenten sind verordnet der pfalzgraf Friderich und des kaiser cantzler, der von Granvela. Die dry verordneten unsers thails sind durch die unsern vermanet, und ist ynen befolen worden: 1. das sy nichts bewilligind, das nit verantwuͦrtlich, 2. das sy nichts verduncklind, 3. das sy in den articklen die ordnung haltind der confession; dann der gegenthail wolt am artikel vom sacrament anfachen und zuͦ letst von der justification; mainend vilicht, es solt ain spaltung under den unsern selbs geben bym sacrament. Der tufel danck inen dissen truw. Die gedachten sechs verordneten sind vom kaiser bschickt worden; der hat inen die verordnung anzaigt, und das sy allain gottes eer ansechen söllind. Uff 25. aprilis habend sy die sach angfangen. Wyter wais ich uff diß mal nit. Der Faber soll noch leben. Tuus Io. Zwick. Haec communica caeteris, cum primis Leoni. Salutabis autem omnes fratres meo nomine. Domino Hainricho Bullingero, Tigurinae ecclesiae pastori, candidissimo fratri suo. Zurch.
Wyter, ob von mir by und vor üch, ouch andren eeren lütten, geredt wurde, ich were einer andren meinung worden vom nachtmal, sollend ir wüßen, das es gar nitt ist. Ich gloub und halt von dem heiligen nachtmol, wie in der confeßionn und gschrift an Luther, zuͦ Basel gestelt, begrifen ist, wie bißhar in unsern kilchen gelert ist. Namlich, das der war, substanzlich, natürlich lyb Christi zur gerächten gottes sitze und dannen liblich nitt kome biß an den letsten tag. Und das brott und win sye und blibe und nitt in fleisch und bluͦt verwandlet werde, sunder das der lib und das bluͦt Christi geistlich durch den glöubigen menschen geäßen werde zur spiß der seel. Und gadt das geistlich äßen also zuͦ: Wenn der gläubig von dem nachtmol Christi in der gemeind ißet und trinkt, so sicht er wol uf das brot und uf den wyn, den imm der herr dargepotten hatt. Dann er halts noch nitt anders, dann so er das sacrament von der hand des herren empfienge. Hie aber blipt er nitt haften an dem ußeren element allein; er gedenkt: Das ist ein sacrament und ein zeichen höherer dingen. Was ist das selb? Da spricht der herr: "Nemmend, eßend; das ist min lyb" [Mt 26, 26 par]. Darumb gedenkt der gläubig: Wie das brott den lyb spißet, also erhaltet der lyb und das bluͦt Christi die seel der glöubigen, ja den gantzen menschen. Wie kan ich nun den lyb Christi äßen? Nitt mit dem mund und mitt den zennen, sonder mitt dem glouben. Wie aber mitt dem glouben? Wenn ich von gantzem hertzen gloub, das er sinen lyb und sin bluͦt für uns in tod gäben hatt. Wie nun das äßen dem lyb die spyß inlybet, verschaft, das sy würken kan am lyb, also verschaft das glouben, das die kraft des lydens Christi uns fruchtbar ist. Also ist das nachtmol ein geistliche spiß, ouch ein widergedächtnus des lydens Christi und ein zeichen göttlich guͦthat gägen uns, ouch ein verbindung unser aller, das wir ein lyb under dem houpt Christi sin söllend. Söllichs alles aber würkt innerfür im menschen der gloub und die gnad gottes und nitt das ußer zeichen. Wiewol man ouch nitt das ußer zeichen allein in sacramenten ansähen soll, sonder beyde, das zeichen und das verzeichnet wirt; doch sind sy nitt anders by ein andren, dann das ettwan das zeichen empfangen wirt und nitt das verzeichnet, wie Judas das brott, aber nitt den lyb Christi empfieng und aaß. Hierwider-umb Petrus, diewyl er glöubig was, empfieng und aaß er das brott und den lyb Christi warhaftig, das ist, er ward eigentlich gesettiget durch den herren, diewyl er inn erkandt den rächten heiland sin. Noch dennocht bleib der herr am tisch liplich sitzen und ward nitt fleischlich geäßen. Dorumb das äßen geistlich beschicht. So vil hab ich mich wellen gägen üch ufthuͦn und erlütern, das ir heiter min meinung von dem nachtmol Christi hettind, uf das, ob villicht werind, die reden weltind, ich were uf diße oder yhene wyß zuͦreden gefallen, das ir wüßind, das es wort sind und nitt ist. Ich mag wol lyden, das, nachdem man heiter verjähen hatt, der lyb Christi sitze zur gerächten gotts und sye nitt me liplich in dißer welt, und der lib und bluͦt Christi werde geistlich und durch den glouben geäßen, das man dann diß reden bruche: "Der herr verlast sin kilchen nitt; der herr selb ist in der gemeind der heiligen. Im nachtmol ißet und trinkt man warlich den lyb und das bluͦt Christi. Das brott des herren ist der lyb und das trank ist das bluͦt Christi." Doch das man sömlichs bald ußlege und mitt vorigen artiklen rächt zuͦ verstan gäbe, damitt nitt das arm volk uf die alten meinung valle, imm brott und wyn sye der lyb und das bluͦt wäsenlich. Dann ich kurtz umb die dunklen reden übel haß und will vil lieber, man sage dem volk heiter, woran die sach stand. Hiemitt bitt ich üch, ir wellind diß min gschrifft von des herren mol ouch andern minen lieben herren und bruͤdern antzeigen und wellind das umb gotts willen und bruͤderlicher liebe und alter fründschaft wägen thuͦn. Und namlich ir wellinds zeigen minem herren schultheyßen von Wattenwyl, minem herren Wagnern, Trempen, Vischern und Sulpitio Hauern, minem besonders geliepten. Dann ich ye landtmers wys bericht wirt, ich sölle by vilen under üch verdacht sin, samm ich vil einer andren meinung, dann ettwan xin, jetzdan sye, oder alls ob ichs darfur habe, der handel des herren nachtmols sye nitt gnuͦgsam durch üwer disputation und minen fürgeliepten herren und meister H[uldrychen] Zvinglin ußgetrukt und dargäben, dero meinung ich nitt bin und halts darfur, der handel des nachtmols Christi sye bißhar [getrü]wlich, warlich und gnuͦgsamm in den kilchen der eidgnoschaft fürgetragen. Will dann Martin Luther anders anzeigen (das ich doch nitt acht), muͤßend wir hören und vernemmen. Gott wirt die einfalt warheit allweg erhalten. Dem frommen, eersammen unnd wysen Peternn imm Hag, vennern und des radts zuͦ Bernn, sinem lieben herren unnd bruͦder. H. Bullinger. 5. decembris anno 1537.
Gratiam ac pacem a deo per Christum. Diligentiam tuam in veterum scriptis vehementer laudo, optime frater (sic adpellari volo, nam quod me praeceptorem tuum vocas, minime agnosco), fortia enim sunt contra papistas iacula, nimirum quibus ipsi ut columnis nituntur. Sed non video, quid contra insensatos illos ac plane stipites satis forte sit, qui ita omnem humanitatis sensum exuerunt, ita toti ad omnem veritatem obriguerunt, ut non beluas eos ac feras, sed truncos potius dicere possis. Quedam ferro, quedam sanguine molliuntur, ut de adamante ferunt, neque beneficiis ducuntur neque poenis tenentur. Iam quoniam te video totum huc spectare, ut gloria Christi quam latissime propagetur, rogo te, ut, si quid ex lectione Erasmica aut Lutherana collegeris atque memorie (qua plurimum vales) mandaveris, quod ad eucharistiam adtinet, ocyssime ad me mittas. Nam illorum de eucharistia sententiam hoc libellulo, quem ad te mitto, christianis proposui, ut omnes videant quid ambo de hac re olim apud se senserint, ac si sapere velint, nobis accedant. Volo enim quae hic breviter congessi et quasi gustanda praebui, diligentius ac fusius tractare, idque latine, ut sic vel hypocritis tandem persona detrahatur aut certe infirmitas sanetur. Vale, charissime Henrice. Leo Jud tuus. Que tibi scripsi, lapidi dixerim. Heimr[ycho] fratri suo.
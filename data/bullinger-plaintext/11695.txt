Uss Mönchen habend wir glaubwürdig zeytung, das ongefarlich zu angendem ougsten hertzog Heinrich von Brunschwig, den man den mordtbrenner nendt, zu Landtzhut in das schloss an hertzog Ludwigs von Payern hof salb vierdt khommen ist, und gar nit wol empfangen, dann niemandt in gern gsechen. Landtzhut ligt 8 meyl under Mönchen an der Isser, hat ain fürstlich schloss, darinn hertzog Jörg von Payern vor jaren hof ghalten und jetz hertzog Ludwig hof halt. Der hat dem von Brunschwik hayter uss hin gsagt, dass er seiner fiafenen handlung gar khain gfallens trag, werde auch nit darvon lassen, biss er seinen thaten gar um den hals khommen. Und sol gwiess sein, das er bey disen fürsten khain ufendthalt haben wirdt. Er hat niemandten bey im dann seinen caplan und seinen narren (so sind der narren zwen) und einen reüter. Und ist sich zu versechen, er werde uff Italien zu gen Rom oder Maylandt, da er vielleicht ufenthalt finden mag. Saxen und Hessen ziehend nun in sein landt, sollend das sterkest schloss belegert haben, achtend wol, ess werd sich nit endthalten. Ich acht, er werd um all sein landtschafft khommen, dann diss zwen fürsten vast stark im feld sind. Gott begnad die, so seiner glori wol willend. Amen. Doctor v. Watt. Bullingero suo.
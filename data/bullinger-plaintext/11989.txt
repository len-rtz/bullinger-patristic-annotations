S. Rogavit me lator literarum, ut eum ecclesiae vestrę commendem. Egit ante annos aliquot ludimagistrum sub duce Georgio a Wirtemberg. Fuit monachus plane indoctus, sed probus. In officinis typographicis se exercuit fere decennio. Si illi prodesse tuo consilio aut opera potes, scio, quod nihil omittes[!] annitere. Inconstans habet ingenium monachorum more. Uxorem habet et liberos. Audivi apud Claronenses conditiones scholasticas vacare. Si aliquid comperti habes, indica illi, aut si nosti alios, qui maiorem harum rerum cognitionem habent, hos alloquere, quo homini isto[!] vel aliquid officii obtingat. De caesare nihil omnino percipimus nisi vagum rumorem. Quidam dicunt exercitum illius infestari disenteria ob famem, quam iam patiuntur. Quid deinde, quum nihil omnino cibi habituri sunt, deus cum illis aget? Sed principes non sapiunt, consilia dei contemnunt, admonitiones piorum prophetarum irrident. Dominus brevi iram suam effundet super hanc gentem, quę deum non novit. Omnium rerum annona indies crescit. Senatus nostri liberalitatem erga cives non satis praedicare possum, quod et dolet fęneratoribus nostris. Non audent vinum exteris vendere, non audent maiori pretio vendere mensuram vini quam 7 rap[pis], sed minoris possunt. Item senatus dat somum vini pro 2 fl., quum alii dent pro 4 fl. vel 5. Similiter agit cum frumento. Vale in domino. Theodorum nomine meo salvere iubebis cum Frisio nostro. Basileę, 15. iulii 1544. Brevi mittam et ad te catalogum operum Oecolampadii. Tuus Gastius ex animo. Christiano et optimo viro M. Henrycho Bullingero, suo in domino charissimo. Zurich.
S. Gratiam et vitae innocentiam a domino. Duo monuisti in postrema illa tua epistola, prius, ut non omnino desperem de Gallo, posterius, ut de senatu clanculario restituendo cogitem. De utroque quid respondeam, ignoro. Nam de Gallo, homine impuro, prophano et ambitioso quid boni mihi pollicear, nescio. Si quid simulat, non Christi et veritatis nomine, sed ambitionis gratia simulat. Recte enim tu dicis, quod Italiae cupiat esse dominus. Id sane ambit, interim neque Christum neque Germaniam tanti facit. Insignis ille veterator, qui nuper multa mecum commentabatur de regis instituto nec dubito quin ex primorum Galliae mandato, tandem adiiciebat: «Der kunig möcht lyden, was gloubens man hette, nun das er herr inn Italia were.» Hanc mihi sententiam expende. Senties, quam impius sit, qui pro insatiabili illa sua imperitandi libidine quidvis et pati et facere paratus est. Sed quid hic nobis sentiendum, ipsa docebit res. Interim ne quid temere approbemus vel improbemus. Grata sunt, quae tu mihi in diem super hisce rebus scribis. Nam et imprudentiorem efficiunt circumspectiorem. De senatu clanculario restituendo nihil mihi polliceri ausim, cum quod non uni, sed multis sit adversum, tum quod post infaustam illam cladem nostram ager noster a civitate impetrarit tabulas, quibus haec illi stipulata est posthac se nullum constituturam senatum clancularium. Sed novimus, unde istud emerserit consilii. Infregimus hactenus nonnulla, quae eadem pactione erant ultro citroque recepta Forsan deo duce et hanc impiam pactionem rumpemus, tum maxime, cum dominus nobis consulem propediem dederit, quem omnes pene pii maximis optant votis. Nihil certe perinde velim nec quicquam nobis vel utilius vel magis necessarium crediderim quam senatum clancularium, sed hodie nihil hac in re promoverimus. Mitto tibi commentarios nostros in utramque epistolam Petri, in quibus si quid desyderaveris, indica. Praefecti Bernenses, Lentzburgius, Küngsfeldius, Arburgius et Schenckenburgius hisce diebus Tiguri fuerunt, ut amicitiam inirent cum viris aliquot bonis. Illos senatus noster et delectus optimorum virorum triduo quam familiarissime tractav[erunt]. Deus faxit, ut propediem toti coalescamus. Vale. Tiguri, 12. martii 1534. Salvum te vult Utingerus, Steinerius, Theodorus etc. Hein. tuus. Was die unßernn inn dem kouff der kernen güllten nachgelassen reclamantibus nobis, wüssend ir. Uff anruͤffen und ernstlich pitt der armen inn stadt unnd land habend sy na[ch]gelassen ein müt kernen gällts mitt 20 guten guldin ze kouf[fen]. Clarissimo viro d. Oswaldo Myconio, Basileiensis ecclesiae antistiti primario, suo in domino charissimo fratri.
Georg, grave zu Wurttemberg und zu Mumppelgart, usw. Unsern grus zuvor, wolgelerter lieber besunder. Das wir euch uff ewer iungst schreiben an uns gethon weytters nichts zugeschriben, an solchem haben uns furgefallene unsere geschefft verhindert. Schicken euch hiebei von unserm predicanten zu Reichenweyer ein schreiben sampt einer proposition, uns ungevorlich vor zweyen jaren uberantwurt, welche wir achten zu dem bericht, ir uns zugestelt, euch nit misfallen werde. Neures wissen wir nichts sunders, dan das keyserliche majestat zu roß und fuoß widerumb vill volcks annimpt. Kan aber noch niemants erfaren, wo dasselbig hinaus soll, dan das etlich vermeinen, es sell Sophoyen belangen. Wunschen euch sampt ewerm bruder Walthero ein gluckhafft new, selig jar. Unsere sachen steen noch, wie wir von euch gescheiden sein. Der lieb gott wolle es zu einem gluckseligen endt verschaffen. Datum Basell, den 4. januarii anno, usw., 48. G. grave zu Wyrttemberg, usw. Dem wolgelerten, unserm lieben besundern Heinrichen Bullinger, predicanten zu Zurich, zuhanden.
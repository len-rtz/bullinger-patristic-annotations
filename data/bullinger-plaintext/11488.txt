S. De Melchiore quod verebare, ne ingenio esset feroculo, securum esse te iubeo; aut enim fallit ille me vehementer aut est iuvenis optimus. Exercet discendo se vehementer et studio fervet, neque dubium est, quin sit profecturus egregie. Dolet hoc solum mihi, quod defungi ego meo officio satis non possim. Lucubrationes tuas, quibus Pauli disputationes foeliciter illustrasti, lego nunc atque id non dico facile quam avide, et pro me quidem ipso gratias tibi habeo amplissimas; sentio enim tuis me interpretationibus non parum iuvari. Dominus est vehendus nobis aeternis laudibus, quia luce hac coelesti seculum hoc nostrum dignatus sit illustrare. Libellum Zwinglii nostri de providentia inspexi iam aliquando ac haud scio, an animi mihi tantum sit, qui per hos abyssos sequi herois illius sublimitatem queam. Cupio de scripto sententiam tuam audire prius, ac facies vehementer gratam mihi rem, si eam, cum vacat, perscripseris, magis etiam gratam, si de eadem re Leonis nostri iudicium identidem indicaris. Vale nunc et me ama. Grynaeus tuus. Domino Henricho suo Bullingero, amico et patrono.
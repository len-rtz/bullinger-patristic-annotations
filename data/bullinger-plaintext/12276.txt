Heri per vestrum tabellionem pluribus ad te de nostris et communibus rebus. Gratiam habeo pro epistola, quam tamen meo quodam in te tuaque iure describendam etiamnum retineo. Certissime per nostrum Mattheum hanc missurus aut certe per nobilem ac piam fęminam a Zimmern, quę ultima huius istuc rursum proficiscetur. Puto enim tantisper per te, dum per alterutrum accipias, carere illa nulla incommoditate posse. Descriptio nemini fuerit fraudi, nam mihi uni servabo. Gustus et huius et libelli maximopere mihi probatur. Nondum enim totum evolvi. Quod de Curione tam sollicitus es, maximam habeo gratiam. Sic enim tuo beneficio fore spero, ut expectationi nostrę respondeat. Megandrum vestrum ecclesię alieno profecto tempore ereptum non possum non vehementer dolere. Accipit ille quidem nunc a pastorum principe Christo immarcescibilem glorię coronam, in gaudia domini sui admissus. Interim vero ecclesia tam boni pastoris cura haud absque magna iactura destituitur in tanta praesertim fidelium ministrorum penuria. Audio Megandrum ob hanc praecipue caussam a multis odio habitum, quod in licentiorem vitam vehementius invexerit et severiorem disciplinam praeter cęteros urserit; quę res tamen illi ab omnibus bonis laudi tribuetur. Dominus in huius locum alium dignum istac dispensatione mysteriorum suorum quam primum sufficiat! Amen. Comitiorum exitus talis fuit, ut nihil sit, quod de illis scribere liceat. Omnia in aliis comitiis ad calendas ianuarii, quę in istis orsa sunt, pertexentur pari, non dubito, felicitate. Matthęus noster de iis tibi plura (quandoquidem alter legatus nostrorum fuit) non illubenter narraverit. Sed cave illi dicas me tibi scripsisse, quod istic propediem futurus fuerit, etc. Bonum hunc virum, quam possum, tibi commendo. Salveat tua domus cum omnibus fratribus et amicis. Vestris apud dominum patrociniis perpetuo iuvari et peto et spero. 28. augusti. Tuus Ambr. Blaurerus. Theodorum nostrum et accuratissime saluta et molarum admone. Bullingero suo. Tiguri.
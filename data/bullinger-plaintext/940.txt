S. D. Dedi ad te, vir doctissime, in hebdomada pentecostes perbreves literas, quibus inclusi alteras ad Ioannem Hallerum mittendas. Cupio scire, an acceperis; quodsi accepisti, cura, quęso, Bernam alteras quam ocyssime perveniant, quod, ut in rem fuerit meam, sic mihi erit gratissimum. Repetii matrimonium sic flagitante re familiari et honestate functionis idque ante Christi natalem proximum. Quamobrem hactenus nihil sensi turbarum, licet antea multa ferebantur plaustra minaciarum a papistis. Cętera quoque apud nos satis sunt quieta. Expectantur nescio quę atrocia e proximo imperiali conventu, αλλα και ταθτα τοθ Ξεοθ εν γονασι κειται, ut Homerus loquitur, ος και (ut idem ait) οθκ ανδρεσσι νοηματα παντα τελεθτα. Rogabimus enixe, ut idem deus noster propter nominis gloriam sui et synceram servet doctrinam et scelestos illos disperdat homines, qui bella volunt et divina iuxta et humana student subvertere. Magdeburgenses adhuc satis animose sese defendunt. Dominus eos servet. Utinam mitesceret Cęsar neque sanioribus imbutis doctrinis dolosum et impium Interim obtruderet; deum ita magis haberet propicium et latius regnaret. Scriberem plura, sed et hęc raptim alio vocantibus negociis. De literis rescribe et fratres et dominos isthic ecclesię ministrantes meo nomine saluta. Vale. Datum Campiduni 18. iunii 1550. Thomas Naoge[orgus] tuus. Doctissimo atque humanissimo viro d. Heinricho Bullingero, Tigurinę ecclesię doctori, amico suo. Zürch.
S. P. D. Gratias ago tibi, Bullingere venerande pater, quod mihi hoc dederis consilium, ut sanctam primam divi Pauli ad Timotheum epistolam sumpserim pro publica concione interpretandam. Incepi enim eam, et foeliciter progredior magno hominum concursu et applausu, utinam tanto etiam fructu et aedificatione. Quia autem illa brevis et parvo possit absolvi tempore tuumque tam bene mihi cesserit consilium, rogo, ut denuo etiam consulas, quem post hanc sacrae scripturae librum interpretandum sumam. Sunt mihi hebdomadatim conciones tres: 1. vespertina sabbati, qua preces fieri solent prolixiores cum confessione peccatorum; caetera ab aliis nihil differt concionibus. Hac hora epistolam Ioannis canonicam primam tracto, sicut descripsi a te. 2. vespertina die solis, qua hora adsunt tantum divites et delicatiores, tamen ut tempus fallant, plaerique etiam dormitantes, si de rebus audiant perplexioribus. Crediderim ergo non inconsultum fore, si ea hora tractarem historicum aliquid ex veteri testamento, vel Genesim vel quid aliud tale. Graves enim quaestiones matutino foelicius tractantur et percipiuntur tempore quam vespertino, cum sensus in varias distracti sunt meditationes. Historiae autem, cum delectent, attentius ea hora audirentur. Utilis autem et sancta delectatio, si quem sacrae historiae recte intellectę et rite ad vitam nostram accommodatae delectent. Moveor etiam multum, cum mecum reputo, quanto te viderim fructu enarrare historias regum. Puto ergo non inutile nec inglorium etiam futurum, si historicum aliquid etiam in nostra ecclesia tractetur praesertim hac hora, partim quia lassi tunc auditorum animi redderentur attenti, partim quia nemo in illa ecclesia hactenus hoc tentare ausus sit. Movet etiam me haec causa, quod liber Geneseos nunc legatur ante conciones sine interpretatione, populus autem ex non intellecto contextu non raro offendatur. Utile ergo puto, si commoda et luculenta nunc etiam eis proponeretur interpretatio, ut conceptum expungeretur iterum offendiculum. 3. concio est die lunae matutina; qua hora puto non incommodum fore, si post priorem ad Timotheum eam, quae ad Hebraeos est, subiicerem. Scis enim, quam accommoda sit refellendis nostri saeculi iustitiariis et sacrificulis. Peto ergo tuum consilium, quod, ut nunquam me fefellit, ita nunc etiam spero plurimum profuturum. Nec consilium modo, sed et auxilium peto, ut tua etiam mihi communices memorialia, per quae non solum Tigurinae, sed et Augustanae loquaris ecclesiae. Remitto praeterea argumenta haec, quae collegisti, quod coena non sit in privatis aedibus celebranda. Praeterea mitto libellum de Lutheri morte, cuius mors eadem die annunciata est Augustae, qua meus adventus. Ego id boni ominis esse arbitror. Spero enim illius crassum dogma brevi illic quoque obiturum. Mitto etiam orationem Philippi habitam in funere Lutheri, quae translata est in linguam nostram; Latine eam non potui habere. Adieci etiam scriptum, quo concilii Tridentini describitur initium. Mitto autem propterea, quia sero ad vos perferuntur haec. Nova ego nulla novi. Silent omnia. Simulantur et dissimulantur omnia; unde vereor, ne magnum tandem nascatur malum. Spargitur apud nos scriptum quoddam sine nomine, in quo tamen citantur Philippus et Iustus Ionas, in quo consulit author eius, ne quisquam, vel princeps vel status imperii, resistat caesari persecutionem incipienti: ipsum enim esse magistratum, cui non liceat resistere. Omnia ergo ei offerenda, et quod patientia potius quam armis vincendus sit. Tribuunt hoc quidam Luthero. Quidam putant [esse] machinam sacer[d]otum, ut disturben[tur] infirmi ac [r]udes. Quiscunque vero sit author, prohibuerunt domini, ne ęderetur. Daretur enim hinc adversariis magnus animus ad persequendam veritatem, quod difficulter facient, cum putarint sibi restituros evangelicos vi et armis. Dominus custodiat nos! Vereor enim, si ingrueret persecutio, nostros mercatores magnum malum daturos in urbe nostra. Quod ad fratres et symmistas attinet, longe videntur esse mitiores quam antea. Musculus dissimulat, quid scripseris ei. Spero autem tandem mortuo Luthero eos magis pie suam interpretaturos concordiam. Svenckfeldius formam, cuius aliquando ad te misi exemplar, miris glossis interpretatus est cavillando et carpendo omnia. Falsa tamen et impia multa miscuit; aliquando tamen a veritate non aberrans, ostendens, quomodo in omnibus aliquid habeant, in toto nihil. Missum est exemplar hoc (sed scriptum est tantum ex margine formae) conventui nostro, ubi dubitatum a multis, an illi vellent respondere necne. Tandem evicit haec sententia: ipsos nolle ei publice respondere, quia nec ipse has calumnias in publicum dederit. Quam rem non sine divina constitutione accidisse credo. Coguntur enim, velint nolint, melius interpretari hanc formam, aut non possunt cavere has calumnias. Valde autem haec haeresis Svenckfeldii apud nos serpit, et multi magni viri ea infecti sunt. Ad hoc supprimendum incendium opus est, ut nos positis contentionibus illis nos opponamus pernitiosis erroribus. Tu dominum ora, ut conservet nos in puritate doctrinae, quae cavillari nisi a plane impiis non potest. Cellarius fortis est ut semper, talis, qualis apud Tigurum fuit Megander. Bonus autem vir infirmatur nunc podagra. D. Laetus etiam subinde debilitatur, nescio quo morbo. Statuit brevi invisere Thermas nostras, ubi eum convenire potestis. Welsero omnino familiaris sum. Herbrotus tuis summopere delectatus est literis; si non rescripsit, brevi tamen scribet. Reddidere mihi consules omnes, quos feci in itinere, sumptus, simulque ad angariam praeteritam 50 fl. pro initio stipendii. Honorifice etiam alias me tractant, ut nihil habeam, quo plus angar quam invidiosa fratrum simultate; cum quibus non libenter contendo. Nolo tamen etiam de veritate vel latum cedere culmum. Tui ergo paterni erit officii me iuvenem crebris confortare et animare literis. Zolleri negotium etiam optime se habet. Est apud Schertlium. Domini Augustani Schertlio dant 50 fl. pro ipso als vil als wartgält, ut, si eius opera opus habeant, promptus sit. Interim ipse illi servit non sine magno honore aliquando ad suos reversurus. Praeterea, quod scribam, nihil habeo. Valeo cum omnibus meis. Cupio etiam te tuamque uxorem et liberos audire salvos. Salutant te d. Xystus et d. Cellarius. Salutabis vicissim d. Pellicanum, Bibliandrum, Gvaltherum, Ottonem, Ammianum, Collinum, etc. Augustae Vindelicorum, 23. martii anno 1546. Tui studiosissimus Ioannes Hallerus. Clarissimo viro d. Heinrycho Bullingero, Tigurinae ecclesiae praesuli summo, domino ac patri suo unice colendo. Zürich, an m. Heinrich Bullinger.
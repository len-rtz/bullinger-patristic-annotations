S. Literas tuas nondum accepi et miror iuvenem, qui meas tulerat, tam diu abesse et occasionem, qua illi nunc posset prospici negligere. Librum, quem requiris, mox accipies. Nunc praeterea nihil, nisi quod Palatinus elector mortuus est. Cui si succedat Otto Heinrichus, spes est non parum momenti ad religionis profectum accessurum esse. Marchio nobis vicinus diutius, quam vellemus, cunctatur; a quo his diebus expectamus responsum, quia a praefectis coenobii ad S. Albanum et me quoque interpellatus est nomine parrhochiae cuiusdam in ditione ipsius, cui propter ius patronatus, quod vocant, concionatorem ex urbe iam per duos menses praefecimus et doctrina evangelii cum illustri successu herbescit. Bene vale in Christo Iesu cum tuis omnibus. Basileae 5. martii anno 1556. T[uus] Sulcerus. Viro praestantissimo d. Heinricho Bullingero, domino et symmistae colendissimo suo.
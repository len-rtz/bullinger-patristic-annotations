Gratiam et pacem a domino. Ubi domum a vobis redii, domine et pater observande, negotium, quod mihi commisisti de castris, eorum conditoribus et possessoribus, contuli cum m. Gabriele. Is suam in hac re pollicetur operam; consignabimus quaedam et ad te transmittemus. Plurima habet, quę commodius coram communicare posset viso tractationis vestrae ordine, quid deesset aut quid conferret; sed ubi videris, si quid desyderaveris ultra, indicabis. Caeterum quod nunc maxime te scire volo: Heinrychus Lochman reversus ex itinere suo Aaroviam, cum diligentius quidam perconctarentur, anne liceret Tiguri ludere pro nummis, confessus est se ioco dixisse ac paenitere dictum. Sic enim se voluisse subterfugere frequentes propinationes, quod Tiguri vetitum legibus propinare, loco eius lusum permissum, idque non eo animo, quod credi vellet, sed magis ut illuderet. Haec eo significo, quo et tu d. Lavatero consuli prudentissimo et vigilantissimo rem, quomodo se habeat, exponas, idque summopere orat m. Gabriel, ne quid mali Heinrychus hanc ob causam patiatur. Iocus fuit, sed non decens; vergit enim in ignominiam civitatis nostrae religionisque verae. Nostri iam sciunt non sine magno gaudio fabulas esse. Ridetur praetor noster vel scultetus (ut vocant), cui tam facile impositum sit. Non est, quod solliciti sitis de vana illa persuasione apud nos interim tamen divulgatum pro certo in alias civitates. Fui praeterea quandam ob rem hisce diebus Tiguri, quam tibi communicatam voluissem; caeterum multitudo negotiorum tibi incumbentium fecit, ut non ausus fuerim tecum conferre. Quia autem foelicius me omnia acturum tuo consilio plane persuasum mihi habeo, non possum, quin, quid sit, aperiam. Meditabar de puella honesta fratri meo matrimonio iungenda, filia fratris d. Rodolphi Dumysen, qui occubuit bello illo nostro inauspicato, quam d. Rodolphus in suis alit aedibus. Id, quia per te agi voluissem, metuebam tamen molestum tibi fore, quippe cum frater meus minus tibi sit notus, commisi rem m. Ioanni Frisio meo nomine transigendam. In hac re haud parum profuerit vel tuum consilium vel auxilium. Perconctabitur fortassis aliqua d. Rodolphus Dumysen. Tum rogo ea agas, quae e mea fratrisque mei re esse noveris. Nolo enim tuis humeris totum negotium imponi. Honestam aliquam velim fratri meo dari, etsi non dives sit. Talis illa est. Non habet facultates amplas, nec frater meus habet. Est tamen honestis parentibus nata, casta et pudica, ut audio. Fratri meo, quantum facultates meae permiserint, non deero. Laborare novit, artificium suum tam callet quam quisquam alius. Si quid ergo potes (ut certe potes plurimum), rogo facias vel cum Frisio rem conferendo vel cum d. Rodolpho Dumysen, patruo puellę; is enim prae caeteris fratribus puellam accepit in sua ac tantum non filiae loco habet. Vale et me ut totum tuum commendatum habe. Salutem plurimam precatur uxor mea omnibus tuis. Aarovię, 4. aprilis anno 1546. Totus tuus Christianus Hochholzer. Clarissimo et sincerissimo viro d. Heinrycho Bullingero, ecclesiae Christi apud Tigurinos antistiti vigilantissimo, domino et patri suo plurimum colendo.
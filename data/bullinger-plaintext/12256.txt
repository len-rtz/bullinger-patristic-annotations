Gratiam et pacem. Nihil dubito, charissime mi Erbi, iam olim te binas a me accepisse literas, ex quibus intellexisti, quid efflictim a te impetratum cupiam. Audivi certaque fide, utpote a fide dignis hominibus didici, nolle te amplius apud tuum manere principem; non quod non illum et ecclesiam isthic ames, sed quia multis de causis porro tibi parum sit integrum Rychenvillae haerere. Ab illa ergo hora cupivi ex animo tibi iamiam honestissima aliqua conditione alia prospectum, idque propter insigne in pietatem et veritatem Christi studium, et quod te amo et tibi bene volo ex animo. Scribebat tum commodum profecto singularis amicus meus d. Georgius Laetus, archigrammateus Augustanus, si quem virum bonum et doctum, non tamen vel Lutheranum vel Buceranum nossem, ipsi indicarem, nam huiusmodi vocandum ab ecclesia Augustana. Ego protinus adamatum meum Erbium literis meis indicavi. Verum haec omnia superioribus ad te literis datis significavi. Iam vero, quid porro factum sit, intelliges. Permoti amplissimi senatores Augustani meo testimonio meaque commendatione Erbii hodie has ad me pergameno inscriptas mittunt literas, quarum copiam hic mitto. Adieci et quaedam ex Laeti literis pridie ad me datis. Ex iis ergo, quid facto opus sit, vides. Ego studiosum hunc adolescentem meis impensis illuc ad te huius solius negotii causam misi, ac per amicitiae iura responsionem a te per hunc postulo. Hanc ita componas velim, ut, utram tandem in partem inclines, meae quoque existimationi consulas apud Augustanos, ut, dum his tuam responsionem mitto, nihil insit, cuius me pudeat, quasi parum egerim strenue, etc. Intelligis, quid velim. Spero tum fidem tuam in nullo mihi defuturam, imo hortor te in domino Iesu servatore nostro, ne vocationem admodum egregiam spernas. De dei voluntate addubitare non potes; ergo nec de auxilio eius viribusque ad hanc functionem necessariis. Habebis symmistas fideles et humanos. Habebis męcoenates et dominos liberalissimos. Labor tibi non tantus incumbet, quantum exantlare cogeris. Ne ergo desis Christo, amicis ac tibi ipsi. Caetera ipse intelligis. Vale et bene tibi volentem complectere; rescribe, et si quid habes scitu dignum ab Argentina aut Wormatia, communices, oro. Tiguri, 6. augusti. Salutabis Regium, scribam, et fratres reliquos. Anno 1545. Geroldum vero meum inter primos salvere iubeo. Salutat te Megander, huius negotii conscius. Tuus Bullingerus. Copia des brieffs, der uff pergamen geschriben und mitt der statt Augspurg secret beschlossen ist. [...] Ex epistola d. Georgii Laeti, archigrammatei Augustani, ad Bullingerum, 28. iulii anno 1545: „Quantum ad d. M[atthiam] Erbium attinet, prudenter sane tu scribis, quod princeps aegre ipsum dimissurus sit; ideo facile fieri posse, ut is magistratui nostro illum vocanti graviter succenseat. Accipias ergo ante omnia responsum Erbii super literis tuis, atque si potuerit bona venia abitionem parare, primum ad vos concedat. Deinde nobis accersendus erit vocatione honestissima. Haec autem illi futura erit conditio: Concionabitur libere ad tempus in ecclesia Augustana. Quamprimum vero m. Michael Cellarius, qui proch dolor per adversam valetudinem haud diu durabit, vel alius ex parrochis nostris amplius suae ecclesiae praeesse nequeat, statim surrogabitur Erbius, etc. Statuat etiam illi magistratus noster in singulos anno aureos 250 vel 300 atque aedes, ut honestissime vivere possit.“ Tu modo ne desis nobis, etc. Praestantissimo viro d. Matthiae Erbio, domino et amico singulari suo.
Salus a Christo. Lieber bruͦder, gelt und brieff ist, sindt mir worden. So bin ich Ioannis zu Jone selbs bim Bechli gsin. Hat eer grett, er wel tag erwerben, söl gar on sorg sin. So im Durß Hoffman anbuyt, wel er mir ouch botten schicken. Ist guͦtt man mit mir gsin. Obiter. Ich wil guͦt sorg han etc. Morn wil ich zum vogt und die saach erfaren. Wit es Jorgy kuͦffen, wirdt im ze thür sin; han etwan von im anstanden 600 gl. Witter kan ich dyr nuit nuws schriben, dan ich nienen hin kum, dan das mir zwuͦ warnungen sindt kon, ich söl mich wol verwaren. Es hat mir einer getroyt, den hals ab zuͦ stechen. Kan nit erfaren, wer er ist, doch sol er uß Zuger piet sin, und das von mines predigens wegen etc. Nihili facio. Ouch hat der tüfel sine botten. Es ist an mich kon einer von Meerischwandt und mit umstenden gfragt, ob ich mit guͦtt und gelt sig zuͦ bewegen, von minem furnemen za stan. Es sig nit der minst eidgnoß, der minen beger anweg. Doch zuͦledst botten 10 söldt. Han ich im ein fruntliche anwart geen und danckat mit bescheidnen wortten, doch das er nit mee kon wirdt. Kan nit erfaren, wer er sig. Mein, der Schönbrunner, der gester by mir gsin ist vast fruntlich, und wie mir sölich gfal, ob nit dem kung sol billich helffen, darmit es nach nit an uns gang. Nit witter mir dacht. Sin handel weist wol etc. Disen junglig schick in das Utigers huß, und was hupscher red eer thann werdt. [E]in anderen brieff schick mir. An M. Heinrich Bullinger, sinen lieben bruͦder, zuͦ Zürich.
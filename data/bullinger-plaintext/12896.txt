Alles liebs und guͦts. By disem botten nichts sunders ze schriben, dann das ir von meinem lieben vetter vernemen werdt des churfursten halber, wie glucklich es ime geht. Gott welle diß werck fortbringen und seiner hand wunder beweysen, alls er dann wol kan, auch wurde, wa das vertruwen uff inn gstellet wurde und wir nitt an menschlichem schowfalt verglarrten. Esslingen gibt dem kaiser 40000 fl. und Reutlingen 20000 fl. Wissend nitt, wa sy das gellt uffpringen soͤllen oder moͤgen. Lyndauw gibt nun 4000 fl. Man achtet, wir möchten diser zeyt wol on gellt hindurch kommen und sonst auch mitt guͦten conditionen, davon euch, acht ich, mein lieber vetter anzoͤgung thuͦt. Mitt Straussburg, achten wir, seye es nunmehr ouch uberhe. Sollend nun gar ain guͦten bericht haben und niener nitt beschwerdt werden. Gott well, das die sach guͦten grund habe! Dann es mugend dise ding noch seltzam fallen, etc. Dietrich Marcellen halber hat es kain not mehr. Er wirt Diepolltstain nitt kouffen. Ist im ain ander kouff zuͦgestanden. Wirt inn vyllicht treffen. Bedanck mich gantz flyssig unnd fruntlich gehapter muͤh und arbait. Kurtzen bschaid uff meine zwen casus, euch vormals zuͦgeschriben, beger ich von euch ze vernemmen, dann ich warlich, warlich nitt zeyt gehapt, mich nach notturfft in ewerm uberschickten buͤchlin zuͦ ersechen. Habs euch doch nitt lenger behalten wellen, diewyl ir des nitt geraten moͤgen. Ir koͤndt mitt aim wort schreiben ja oder nain. Von Widenhuͦbers schriben, im worden, will man anderst verstanden haben. Ligt aber gar nichts daran. Des landtgrauffen halber will ich auch noch ausß allerlay anzoͤgungen das besser vermuͦten, byß ich nitt mehr kan. Hoff, der herr lasß inn nitt dermassen zuͦ schanden werden und alls grosß unehr inlegen. Damitt, mein liebster hertzbruͦder und herr, gott bevolchen! Den bitten on alles uffhoͤren fuͤr unß unnd unser kirchen: Wie er unß mitt seinem namen ziert, das er unß ouch mitt seinem gaist stercke und mitt seiner gwaltigen hand gnedigklich zuͦ seinem ewigen preyß erhalte! Gruͤst all guͦt herren und fründ. 17. martii. Hiemitt ain brieff. Wellt dem herrn Bernardino verschaffen. Ist mir yetz von Augspurg zuͦkommen. Schreibt man vom landtgrauffen ain wort nitt. An maister Hainrich Bullinger zuͦ Zuͤrich.
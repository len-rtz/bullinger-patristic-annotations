Io[annes] Blasius Plurimontanus doctissimo Heinricho Bullingero, sacratissimę theologie vindici prestantissimo, graciam et pacem a domino precatur. Nostin, doctissime Bullingere, excusationem, quam (qui pigri seu minus idonei sunt ad scribendum) pretexunt? Semper brevitatem epistole excusant per tabellarium, qui si parum certus obtigit, negant illi comitendas prolixiores literas, ne vel multum operę periret, si non perferentur, vel ad plures dimanaret, quod uni notum esse oportuit, si latoris perfidia resignarentur. Si vero contigit exploratę fidei, per quem scribant, negant opus prolixis literis, quum melius omnia coram relaturus sit tabellio, quam literis mandari possit. Hac excusacione vere poteram uti, quandoquidem ad vos proficiscitur Nicolaus Balingius noster, tibi non solum notus, verum eciam ob egregias hominis dotes charus, cui profecto multum (eciam si quid est erudicionis, ne dicam linguarum cognicionis) debemus. Ex eo, inquam, cognosces, quicquid hic vel publice vel privatim geritur. Geruntur autem multa, que deus optimus maximus vertat in bonum in exitum, scilicet ut summam tibi unico referam verbo: Papistę itidem et pensioniste (ut more illorum loquar) hoc summis agunt viribus, ut non minus bonas literas ac honestas disciplinas quam concionem evangelicam funditus perdere possent, cuius specimen hinc tibi colligere licet, quod aureo nostro seculo tam fidum ac eruditum pubis nostre moderatorem demittunt nobis contra machinis omnibus impiissimis eorum conatibus obnitentibus, sed hac vice frustra, quandoquidem res ista per paucos coniuratos [a]cta est, qui sua stoliditate contenti magis student augende rei quam literis nec curant, quantum proficiat iuventus, modo ipsi suo arbitratu regnent. O homines sibi ipsis invisos, o ingratitudo nulla venia digna! etc. Hactenus de rerum nostrarum statu, quem tu, ut homo es prudens ac sagax, penitius intelligis. Hec illa ad te scripsi, prestantissime Bullingere, fretus tua humanissima humanitate, que equi bonique consulas, enixissime rogo non ignorans te omnium Christi ecclesiarum ingentem curam gerere, tandem ut his ineptis meis literis tibi ansam rescribendi prebeam non tantum de successione evangelii et rerum novarum novitate, verum eciam de valetudine, quam optamus diu superstitem, semper ad meliora proficientem. Finiam, ne te sanctis laboribus occupatum obtundam. Vale et meis verbis matrem, uxorem familiamque te dignam salutato et Blasium in cathalogum clientum tuorum inscribito, in quo profecto nil fuci unquam reperies. Iterum vale nec cessa pro ecclesia nostra hinc inde varus ventis agitante indesinenter orare. Datum Churie, prima novembris anno 35. Apud divam Regulam ecclesiastes tuus ex animo. Comander noster te plurimum salutat. Heinricho Bullingero, Tigurine ecclesie episcopo vigilantissimo, fratri ac domino suo observandissimo.
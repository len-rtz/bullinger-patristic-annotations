S. A spe nondum deficio. Dominus crudelitati non humanę, non Turcicę, sed omnino Hispanicę et antichristianę modum sistet, imo graviter puniet! Id quod et orabimus. De Schertlino non tu scripsisti, sed alii dixerunt. Equidem tua sane intellexi. Petiit cęsar a Palatino hybernare in ditione ipsius. Experti dicunt: Ergo in animo est longe diversissimum; sic enim est cęsar, ut, dum hoc dicit, contrarium significet. De Anglo audio nihil esse, quod proxime significatum per Ambrosium; fidem enim servare velle datam cęsari. Scripsit vir nobilis ex castris venisse Hispanos ad mulierem gravidam et iam partui proximam. Dumque noluerit obtemperare votis, amputasse illi primo digitos, deinde mammas, et ita eam extinctam. O deus! Hęc ideo, quia plura non p[ossum]. Vale in domino Iesu. Orabimus dominum, ut tueatur verbum suum. Basileę, 18. octobris anno 1546. Tuus Os. Myconius. D. Heinricho Bullingero, in domino venerando suo.
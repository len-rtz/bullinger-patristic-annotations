S. D. Si scivissem de adventu domini Calvini, venissem ad vos cum Bernardino, quia eum mirifice videre cupio. Salutabis eum meis verbis accuratissime, ad quem sine mora venirem, si permitteret Sailerus. Sed cogor hic manere, donec peperit uxor. Etsi enim peramica est inter nos communicatio et suavitate ac benevolentia uxoris, foeminae prudentissimae, tractatus sum aliquanto deliciosius, quam homini studioso conveniret, tamen hoc mihi iniurato crede, Bullingere doctissime, multo me libentius apud vos aut in nostris sedibus Basileae versari. Salutat te Sailerus cum uxore et gratiam habet pro eo, quod scripsisti de causa Gvalteri. Ego ecclesiae vestrae gratulor tranquillitatem, quam spero fore durabilem, siquidem hoc negotium est compositum de sententia vestra. Nescio quid nunciatur de perturbatione Lydaviensi; dicitur captus urbis praefectus, sed nihildum certi constat. Scribam, quid sit, ubi aliquid veri accepero. Interim bene vale cum omnibus fratribus. Sangalli, 6. die februarii 1547. Tuus Franciscus Dryander. Mitto duas epistolas domini Saileri ad duos Tigurinos; quaeso, ne sit grave eas per famulum mittere. Si quid hic a nobis curatum velis, erimus omnes paratissimi. Clarissimo viro domino Henrico Bullingero, ecclesiae Tigurinae pastori vigilantissimo.
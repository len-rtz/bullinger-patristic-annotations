Gratia et pax, Bullingere observande. Gratias ago pro egregiis lucubrationibus tuis. Illam De unico dei foedere perlegi et ago gratias domino, qui tibi in mentem immisit hoc argumentum tractare pernecessarium isthoc maxime tempore, quo hęretici ad unum omnes ex eo, quod fingunt duos populos, duo foedera, suas fallacias approbare multis videmus. Nos iis, quae scripsisti, subscribimus omnes. Quia tamen vis Momum sibi aliquid in Venere perquirere, quod arrodat, malim illud in pagina 15. D. «eaque sibi placere pronunciavit, quae revera negligebat» dictum mitius, ne cui calumniatori vel hac parte pateas impacturo te tribuere deo mendacium. Nosti, ut hic religiosus fuerit d[ivus] Augustinus. Non neglexit modo deus, verum etiam abominatus est ceremonias adhibitas absque fide. Verum fide factas quanti fęcerit, ipse passim testatur. Et potuit sine his ab idolatria suum populum servare, imo, nisi fide verbi ab idolatria abstracti essent, iam in ipsis quoque Mose ceremoniis idololatrae erant. Quid ergo, si dicamus, cum populus iam auctus pro imbecillitate spiritus opus haberet, ut quae dei sunt, eis multis modis et quibuscunque ingenium humanum ex[c]itari potest, inculcarentur, deum voluisse verbis audibilibus tot etiam visibilia adiicere, quae suo modo ad omnem dei doctrinam comendandam facerent, non solum inani per se occupatione abstinerent a ceremoniis idololatrarum. Antequam descendissent in Aegyptum, nondum erant iustus populus, et si tum quoque habuerint suas ceremonias, in Aegypto premebantur tyrannide. Ubi itaque iusta politia donare eos dignatus est dominus, rationem quoque praescripsit sui cultus, operosam quidem illam. Sed ita multis opus habebant admoneri dei sui et adsuefieri in omnibus rebus, etiam minutissimis, pendere a nutu dei et agere ex praescripto eius. Tu cum d[ivo] Augustino significatione easdem illorum cum nostris cerimoniis agnoscis. Consequens igitur est, cum fide exhibebantur, ut eo fuerint apud deum numero, quo nostrae, quas adeo non negligit deus, ut se ipsum per has nobis communicet. Sui quidem caussa deus nihil nostri penitus moratur, nostri vero caussa, cum omne praecipiat nobis et, quae ad cultum suum deputavit, sic instituerit, ut suam nobis bonitatem praedicent cum primis et quodamodo exhibeant, unde et in hiis semper fidei professio fuerit divinaeque bonitatis praedicatio. Videtur satis causae esse, ut ampliorem usum ceremoniis veteris populi tribuamus, quam ut occupantes tantum populum obstiterint, quo minus caperet illum admiratio ceremoniarum gentilium. Vide quam multis sus Minervam. Sed quae tua est facilitas, boni consules omnia. Quae de s[acra] eucharistia disseruisti in epistolam ad Corinthios quoque, legi et ingentes gratias ago domino Iesu, qui dedit hoc studium ad sanctarum ecclesiarum concordiam, ad quam tamen illi, quos ambimus in domino, non ita propendent. Quos si nihil aliud, communis tamen hostis, qui perpetuo hac irrepere molitur, qua nos non coimus, mitigare debebat. Nos autem Christus moveat, qui tam nihil omisit, ut nos sibi in patre reconciliaret, ut propterea mortuus sit. Moveat tam grave offendiculum tot myriadum filiorum dei in omnibus Europae regnis, moveat gratia illa amplissima Christi, qui in omnibus re ipsa dedit idem sentire, utcunque verbis pugnemus. Quod si non tibi et tui similibus iudicio praeditis et disserendi tolerantibus evincere potero, emoriar. Sed vides istuc ipse. Scriptum nostrum Ad Monasterienses satisfecit tibi. Illud praeter Philippum et multos Lutheranos Osiander ille acer approbat adeo, ut his diebus mihi scripserit se iam multis amicis persuasisse sententiam nostram tolerabilem esse et ipse iam fraternitatem in domino addixerit. Retinet mordicus Lutherus suum loquendi modum, ut dicat accipi in coena corpus domini leiplich in die hend, mund, mit der paten und allem, da sye er und so wol den ungleubigen als den gleubigen. Sic videtur sibi exprimere debere veritatem exhibitionis Christi iuxta illa verba: «Accipite, hoc est corpus meum» [Mt 26, 26], et hanc quoque sic solidam esse, ut consueto more loquendi omnia, quae symbolo fiunt, per quod domini corpus exhibetur, ipsi quoque corpori domini cum eo symbolo exhibito tribui possint. Ea sunt videre, tangi, leyplich accipi et caetera. Impiis exhiberi tantum quantum piis sentit, non autem eos recipere tantum. De diffuso corpore domini ille nihil. Nam «localiter» excludit et agnoscit in uno loco coeli dominum esse posse et tamen hic praedicari. De his duobus, corpus domini cum pane uniri naturaliter aut localiter esse in tot locis, nulla est quęstio cum Luthero. In eo solo est, quibus verbis satis exprimi possit et religiose ea, quam in coena dominus praesentiam exhibet, nec, crede mihi, impugnat aliud quam inania symbola in coena adserere. Quod vero avelli ab ea sententia nondum potuit, qua nos ita sensisse credit, id parit nobis tot criminationes. Iam aliquot magni et docti, non tantum Germani, totis viribus in id incumbunt, ut aliquando nos invicem intelligamus. Nam norunt isti, quid חָשְׁבוּ אֹיְבֵינוּ. Hac rima, qua adhuc hiamus, irrumpere se posse sperant. Et initio facto a vobis: τοῦτο μυστήριον, caussas ipse facile coniicis. Verum de hoc vident dominus. Nos modo ita domini caussam geramus, ne a nobis istuc mali accersatur. Ut vero nos mutuo intelligeremus [!] et eo pacto non dissidii [!] modo, sed illud etiam offendiculi amoliamur, quod est ex crassiore illorum loquendi formula, scis verbis opus esse, quae utrinque satisfaciant. In hoc ergo perpetuo incumbo. Quare te oro, percurras, quod mitto scriptum contra Abrincensem, et rescribe de his. Vale in domino reverenter salutaturus Leonem nostrum atque Bibliandrum, cuius doctissimus commentarius in Nahum prophetam mirifice arridet. Optime valete et oculos attollite in messem totius orbis et necessitatem concordiae messorum nunquam ab animo ablegate. Denique non ex iis, qui nobis scriptis suis applaudunt, tanquam nos superiores simus, ęstimemus filios dei omnes. Ingens turba est eorum, qui prae infirmitate fidei nondum agnoscere nos possunt eos, qui sumus. Iterum ac iterum vale. M[artin] Bu[cer] tuus. 25. septembris. Heylrycho Bullingero, eruditione et pietate eximio fratri observando.
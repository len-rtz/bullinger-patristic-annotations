S. Plane, quod cuperem, iam ad te nequeo, venerande Bullingere, anime mi; scribo tamen, ut possum. De Hardenbergo nostro, Speculo et aliis non opus est quicquam; sunt et manebunt illa suo loco. Quod ad ęditionem operum Z[vinglii] attinet, nihil ego porro vos, etiamsi possem, remorabor, quum de modestia et dexteritate vestra optima quaeque mihi polliceri ausim. Dominus suopte spiritu omnia, quo felicissime cadant, moderetur! Philippi fatum supra modum et veri fidem mihi dolet. Interim fieri istuc singulari domini consilio non dubito, qui ista occasione ad meliora sanctissimum illud pectus avocabit. L[utherus], valde vereor, ut inauspicatum hunc cursum feliciter consummare queat. Dominus illi impotentiam istam malesanorum affectuum, quam primum eximat et illius ac nostri misereatur! Musculum optarem melioribus natum non sequi deteriora; nihil huius vidi, sed esse qualia istius scribitis, non ambigo. Cochleo non video te operę precium facturum si multis respondeas. Iniicit remoras istas satan tuis illis aliis pientissimis conatibus, in quibus valde rogo ut pergas; perdant hunc in modum bonas horas, qui non nisi pessimis oblectantur. New zytung wirt by unß wunderbarlich umgetragen, so unglich, das es uber die massen, ut credam colludere monarchas istos in aliorum perniciem. Si gebend für und schribend, der Frantzoß müsse dem kaiser vyl tunnen golds widerlegen und namlich allen costen des gantzen kriegs ab anno 1543 byß yetzund abtragen. Das sagend und schribend die kaiserischen constantissime. Item die aidgnossen seyen nitt im friden, das sy aber, wann es gleych war ist, nitt bekumeren wurt; si dorffend kains zuͦgesagten frids vom kaiser, werden wol vor im belyben. Der Engelender soll den friden kurtzum nitt annemen wellen, und da wirt es noch schnuffens brauchen, wie ir schreiben. Quod addis vero: „Quid si? Cętera intelligis“, ego plane non intelligo; quare velim te dilucidius istuc mihi proximis literis enarrare. Magno animi mei dolore ad extremam calcem epistolę tuę commemorationem stragis vestrorum a vestratibus vestris legi, ab integro mecum miratus altitudinem iudiciorum dei; verum omnia electis ad salutem. Ah, mi suavissime frater, ne cesses nos domino commendare! Prorsum video gravissima nobis impendere, quibus sufferendis opus fuerit divinę manus potentissimo auxilio. Salutabis amantissime totam tuam domum cum omnibus amicis et fratribus, praecipue Gvalthero nostro, cui ubi primum vacabit, ad amantissimas suas literas respondebo. Non multa dicam, sed meipsum totum vobis debeo, quos hunc in modum candide ac modis omnibus syncęre amare me clarissime video. Salutem tibi adscribere iubent germanus frater cum Zviccio. Constantiae, 18. octobris 1544. Tuus Ambr. Bl. Dic Gvalthero me consuli nostro literas ipsius meapte manu reddidisse. Praestantissimo pietate ac doctrina viro d. Heinricho Bul[li]ngero, venerando suo [atque] charissimo fratri etc. Tiguri.
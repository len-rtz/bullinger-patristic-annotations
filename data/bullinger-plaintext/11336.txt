Gratiam et vitae innocentiam a deo patre et domino nostro Iesu Christo. Litteras tuas, charissime Bullingere, 13. die martii Tiguri scriptas pius iuvenis Iohannes Hensenstein Francfordianus, qui modo in Montibus Chutnis in Bohemia uxorem duxit, 23. die mensis aprilis huius anni mihi obtulit, ex quibus audio ecclesiam vestram bene habere per gratiam domini. Libere currere verbum evangelii notum est; dominum ministros subinde dare doctos et pios testantur et hoc vestra scripta, quę in utilitatem reip[ublicę] christianę editis. Duos libros De origine erroris circa invocationem et cultum sanctorum ac simulacrorum et circa coenam domini et missam papisticam eodem ferme tempore, quo litteras tuas, dei benignitate nactus sum. Ceteras tuas vigilias omnes ferme possideo. Promittis te fortassis scripturum in evangelicam lectionem; id ut fiat, sincero precor animo. Non libet modo plura scribere, nam litterę tradendę erant prętori Wittenbergensi, qui hiis diebus cum doctissimo viro d. Matheo Aurigallo, professore hebraicarum litterarum, in hac civitate fuit. De Turcarum sev[itia] nulli sunt modo rumores in hiis finibus. Papistę ubique lugent ob principem Georgium Saxonię sublatum. Ad vernas nundinas Francfordianas pluribus vobiscum per litteras colloquar. Iohannes ille Hensenstein constituit singulis vernis nundinis Francfordium sese profecturum; is erit idoneus et fidelis nunctius. Salutant vos et vestram ecclesiam, inprimis Pellicanum, Leonem Iud, Theodorum Puchman, Megandrum, multi pii et vestri studiosi fratres. Cursim, Zittę, 5. die mensis augusti 1539. Salutavi et d. Iohannem Hessum Wratislaviensem, cui vestra salutatio fuit gratissima. Tuus Osvaldus etc. Prestantissimo viro d. Hennricho Bulingero, celeberrimę ecclesię Tigurinę antistiti vigilantissimo, amico et fratri suo colendissimo.
S. Libellus a te Latine editus in Ioannem De iustificatione per pędotribam Bielensem in Germanicum translatus hic typis excuditur. Brevi tibi exemplar mittam. Excrescit in quinque paginas. Hic libellus dum mihi ostendebatur, ut typographo traderetur, permisi; quod non ingratum erit signifero a Gravenried, collegę meo, qui pręlo mecum pręest, licet iam non domi sit. Ad proximas Zurzazenses nundinas deo volente te conveniam coram et statum omnem expediam nostrum, etc. Precor, noli quęstori Hallero quicquam credere, nam prorsus pendet a Buceranis. Abusi sunt eius simplicitate, quam illexere in nassam suam. Venenum occultare sunt callidissimi multoque verborum lenocinio seducunt parum cautos atque prę se ferunt, perinde atque illis inique dolus obtrudatur, cum nonnisi a simplicitate domini verborum pendeant et humana commenta explodant. Depuduere, susque deque ferunt mentiri et contradictoriis uti. Pauci tamen animadvertunt. Miscent coelum mari terręque, confusaneaque docent, ex quibus se ipsos explicare nequeunt. Non constant sibi ipsis, et ut turbatas mentes mitigent, quandoque vere docent, mox, prodentes veritatem, salivam Buceranam expuunt, etc. Gravissimum vulnus inflixit obitus dulcissimi mei sodalis Georgii Binderi, etc. Vale. Habeto me commendatum. Salutabis meo nomine omnes doctos apud te. Datum raptim Bernę, 19. augusti anno 45. Tuus Eberardus a Rumlang. Vigilantissimo fidelissimoque viro d. Heinrycho Bullingero, ecclesiastę Tigurino primario, patrono suo semper excolendo. An meister Heinrich Bullinger. Zurich.
S. Nova hęc adiecit Gryn[aeus]: Rex Anglię legationem habet apud cęsarem; opinio est, quod inter se sint inituri foedus. Cęsar per Inferiorem Germaniam hęresim Lutheranam sic condemnat sicut in Hispania. Pręterire imaginem et non detegere caput hęresis est et capitale. Vestes eorum, quos combussit, in templis suspendit ad terrorem. Pacificatio Venetorum cum Turca sic se habet, qualiter ab initio Turca postulavit. Tutores liberorum Erichi ducis, qui obiit Haganoę, sinunt praedicari evangelium in horum ducatu, quamvis Heinrichus, dux Brunswigensis, contra mandarit; nam et iste ex tutoribus (quorum quatuor sunt) unus est. Protestantes diem habent dictam propter Goslariam, quę est a cęsare excommunicata. Aliquanto post in literis consulis: Incendiarii 14 Magdenburgę detenti fassi sunt ex tormentis Heinrichum Brunswigensem authorem sibi esse incendiorum et dedisse pecuniam. Idem fassus est, qui Embeck incendit, qui et periit. Rumor est cęsarem Gallo daturum Mediolanum, ut contra nos facilius bellet. Incredibile est adversariis Helvetiorum pagis convenire cum Lutheranis; mirantur ergo his iunctum Grynęum. Primus conatus adversariorum est seminare inter nos discordiam. Paucis ante diebus: Mandatum cęsaris missum est a bonis quibusdam ad capita nostra. Hic se aperit ille. Breviter: Nullus Herodes, nullus Pilatus ita furuit unquam contra Christum ut iste. Tituli sunt adversum nos sectarii, schwermeri, hęretici. Mirum, quur sic definiat comitia indicens. Vadianus hęreticus est propter Epitomen topograph[icam] etc. Vix tantillum fuit temporis, ut hęc scriberem. Scripturam Christophori bene consule. De Conrado nihil scimus. Habetis occasionem nunc lupanar abolendi; facite, quod vos decet. Vale cum tuis, Theodoro, Pellicano feliciter. Basileę, 20. decembris anno 1540. Os. Myconius tuus. Ex Tubinga: Anglum aiunt captum et infantem filium regem constitutum. Item Polonum 50 millibus proficisci in Ungariam propter nepotem infantem etc. Comitia sunt dilata in 3 septimanas propter conventum Wormatiensem. Domino Heinricho Bullingero, in domino suo. Z[üric]h.
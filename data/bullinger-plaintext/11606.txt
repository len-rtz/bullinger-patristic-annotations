S. Non ignoro, vir omnium humanissime, quod sit hominis impudentis in causa pessima a viro omnium optimo patrocinium rogare. Proinde hanc mihi condonari impudentiam cupio necessitate ita postulante. Literas ego vestras accepi a Christiano et Ioanni de Pontasella, fratribus nostris, ac illas satis acerbas, attamen (ut fateor) me dignas. Peccavi enim admodum grave cum contra dominum deum, quod meam supra modum vexat et angit conscientiam, sed ipse mei misereatur, quod spero ac credo fieri, si pęnitentiam egero, quod et absque dubio fiet, tum contra vos parentes meos, qui me non minimis hactenus aluerunt impensis et adhuc alunt ac illis quidem ecclesiasticis; proinde animus meus horrescit abhorrens ab ipsa malorum meorum commemoratione. At, quicquid feci (non conabor tamen meum excusare peccatum, ne gravius impudentia peccem), non ex destinato aut libidine factum est; verum ad hoc tam grave peccatum vi ipsius temerarię lupę sum coactus et impulsus. Me sequuta est per aliquot septimanas alliciens me tum verbis tum etiam muneribus, quę tamen nunquam accipere volui, sed semper neglexi, testis est dominus. Postremo hisce omnibus se nihil efficere cum videt, meum (nuda prorsus) accessit lectum taliter se gerens, ut turpe sit dictu et hanc ob causam dicere ommitto. Ad hunc se gerens modum sum lapsus, et utinam lapsus non essem, sed factum infectum fieri nequit, sed pensari multis in modis cum bonis moribus tum quoque vita meliori, quod absque dubio sentietis experieminique. Si enim unquam aliquid ad vestrum feci placitum, quamvis hic gravissime errarim, faciam in posterum volente domino. Quapropter, d. Bullingere - patrem enim te appellare non audeo, quoniam, ut filium decet, non egi -, te omnesque rogo atque supplico, mihi hanc, in quam incidi, miseriam condonetis. Ego e contra curabo, vestra ut fruar benevolentia nec merito indignari mihi possitis. Sapiam nunc, sed utinam sapuissem prius, attamen sero sapiunt Phryges. Quę scribis de uxore, false ad te sunt relata, quantum ex literis intelligo vestris; ab eadem enim illa, cum qua concubui, vocatus sum in ius, a qua tamen sum liber. De mutando loco ἀµϕιβολογία usus es, quam interpretari non usque adeo potui. Christianus et Ioannes interpretabant non prohibitum esse cum ipsis proficisci, sed illud prohiberi, aliis ne me subiiciam et vestrum derelinquam stipendium. Ammianus praeterea in mandatis dederat, ut mihi dicerent, si affectarem discedere, liberum esse una cum ipsis proficisci. Hisce non satis confidebam; consului et d. Myconium, qui idem ad hunc modum interpretabatur vestra scripta. Huius sequutus consilium me cum Christiano et Ioanni recepi Marpurgum. Manebo illic, quoad vobis placuerit; sin vero vocabor ad proximum ver, ero vobis obediens absque omni responsatione, quamvis velim prius de me famę oblivisci, ne in ore essem omnium et etiam scandalum, quod tamen vix fieri potest. Sed vobis quicquid placuerit, et mihi placebit. Tu vale et me tibi commendatum habeas et etiam in precibus tuis. Vale iterum. Francfordię, 13. septembris. Tui observantissimus Christophorus Rotacherus. Syncero gravissimoque viro d. Heinricho Bullingero, Tigurinę ecclesię archiepiscopo, domino suo observando. Zürich.
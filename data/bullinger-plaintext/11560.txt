S[alutem] d[ico]. Literas tuas, quas ad me, vir pręclarissime, commendandi patruelis mei Georgii Mulleri caussa iam dedisti, accepi et legi summo cum gaudio et voluptate ac verbis eloqui nequeam, quantum dulcedinis illarum lectio mihi attulerit, primum quod a viro doctissimo, cuius per lucubrationes in re christiana iam immortale nomen factum, qui et, ut poeta inquit, summo ferit sydera vertice, expetendę inchoandęque communis amicicię gratia ad me venerint. Quas sane literas mihi fore initium vinculi amicicię et summę inter nos consuetudinis ingenue promitto. Deinde, quod tam diligenter mihi patruelem et consanguineum meum, quem fratris loco habeo ac non aliter diligo, apposito sermone commendas, fecisti rem mihi longe gratissimam. Nam etsi illum eius virtutis, integritatis pietatisque, quarum nomine tu mihi illum celebrasti, non comperissem, tamen vel tua hac gravissima syncerissimaque commendatione fuisset mihi quam acceptissimus, te vicissim rogans plurimum, ut hunc tibi propter eius integritatem et fidem in Christum cum uxore, liberis et omnibus amicis ac necessariis suis commendatissimum habere velis. Nunc, quia te ad officia mea offers benevolum, queso te, ne duriuscule feras, si de quibusdam, quorum sum dubius nec quidquam certi in animo constituere possum, te interrogavero ac animi tui sententiam consiliumque audatius expetiero. Ac primum quidem constare tibi non est mihi dubium, quemadmodum quidam quasi gladiatorio animo inter se rixentur de Christo, an is creatura sit nec ne et quomodo divinitas in eo cum humanitate coaluerit. Hęc contentio tanquam nostrę religionis res non parva me non parum habet sollicitum animumque perturbat, tuum super hac controversia iudicium et sententiam desyderans. Deinde diversi sunt hoc tempore ritus eucharistię, quorum nonnulli mihi videntur verbo domini concordes, nonnulli autem omnino a papistica opinione ad unguem usque latum nihil cedere. Quia nostri aperte urgent, ut credatur panem formari in corpus et vinum in sanguinem Christi, reliqui vero, quales sunt Argentinenses, id quidem etsi non sentiant, tamen sub prętextu cuiusdam concordię nolunt argui dissensionis cum nostris. Quemadmodum autem verbum domini hunc prętextum ferre possit, tuum sit iudicare, et expecto ea de re tuum prudens, pium et exactum iudicium. Retulit etiam mihi consanguineus meus ecclesiasticam politiam a senatu Tigurino magna prudentia institutam ordinatamque atque statuta iudicii rerum matrimonialium piissima et sapientissima pręscripto et publicato ordine conscripta esse. Quorum exemplar, si fieri possit, una cum catalogo omnium librorum a te, Oecolampadio et Huldericho Zvinglio Latine et vulgari Germanico editorum primo quoque fortuito nuntio ut ad me mitteres, maxime vellem, hac re summam apud me gratiam initurus. Me quoque tibi, quem in amicorum et fratrum meorum album iam scriptum nunquam expungam porro, summopere commendans. His vale quam foelicissime una cum uxore et liberis dulcissimis et toto Tigurino senatu, cui et me cum patruele meo per te, quoad tibi licuerit, obnixe commendatum volo. Stutgardię, 10. maii anno 1541. Nicolaus Muller, genent Maier. Summę pietatis integritatisque viro Henricho Bullingero, Tigurine ecclesię ministro doctissimo, domino et amico suo observando.
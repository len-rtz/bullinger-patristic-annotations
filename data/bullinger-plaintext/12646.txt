Min guͦtwillig, frewntlich dinst zefor, lieber her und guͦtter frewndt. Der kriegßhandlong halb ist miner achtong nit kleiner feler geschechen, das das niderlendisch volck one einiche verhinderong zw dem keysser ankommen ist. Kan aber noch nit vermercken, das der kyßer von der selben ankunft um so fil trutzlich oder vermeßelich sige worden, weder das er stetz noch des lantz an der Tonow sich halttet, uff dem die unsern nit ligent. Es habent auch die unsern sich nach sines kriegßvolcks uß dem Niderlandt ankunft mercklichen gesterckt. Wirt diser zit nutzit anderst gehandlet, dan starcke scharmutz und wunderbarlich fil armer luͤten gemacht. Uff den 24. septembris sollent des graffen von Altenburg volck 200 Spangier in einem dorff erlegt haben. Den verlurst um Newenburg han ich von dem landtgraffen verstanden, das (ußerthalb der verreterei, so die houptleutt, so darinnen gelegen, geprucht handt) nit groß geachtet wirt. Der sachen halb, wie wir nechst geret handt, richtent sich dohin, das ich achten, die evangelischen stett in der Eidgnoschaft werdent von disen stenden angesuͦcht werden, wie ir one zwiffel das vernemen werdent. Da wellent mitt ernst und flis anhaltten bei den ewern, damitt dermassen antwurt daruff falle, das man warlich spuͤren und sechen mege, das unß der lieb got, sin namen und eer, unsere religion und libertet lieber sige dan die ubrige gantze welt. Wo das nit geschicht, wirt unser lawer sin und gemuͦtt zw unserm grossen spott und verachnis bei aller welt verschreit werden, und unvermeidenliche straff gottes volgen. Wolan! Ir wussent den sachen woll recht zethuͦn. Ich preissen allenthalb hie miner herren von Zürich standthafte und redlikeit in disen sachen (wie sei mich dan nechst des undericht). One zwiffel wirdt es sich ietzt an der tadt gnuͦgsam erfinden. So es zw handlong wurde komen, wuͤrdent, wie ich gemerckt, erliche, zimliche, sichere mittel megen erfunden werden. Es last sich nit alles schriben. Dem weissen ist gnog darvon geseit. Der herro got gebe sin gnadt. Datum im feldtlager Donenwerdt, den 26. septembris im 46. iar. Hartman von Halwil. Der Grawen püntten halb bin ich fil angesprochen, wie mitt denen ze handlen were, dan sie zw dem handel fest dinstlich geachtet. Mechte durch Zwrich an dem Ort fil gehandlet werden! Wellent deßi nachgedencken haben und mich ewers bedenckens berichten. Dem keysser mögent sine rattschleg, die er uff beharen grichtet, anderer gestalt nit bass vernittiget werden, dan fil frembder hendt im das harr zerichten.
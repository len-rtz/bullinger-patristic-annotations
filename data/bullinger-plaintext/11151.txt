S. Si duę sunt res, Bullingere, quę distinguunt dividuntque homines, error et pravitas - amicos et bonos error, improbos et malos pravitas -, haud vereor, ne perpetuo nos dividamur, quos a pravitate Christi bonitas liberavit. Superest enim, puto, nobis quidem, qui eundem unumque in Christum tendentes errore ceu nebula disiungimur hactenus, ut nos diligentius recognoscamus. Hoc possumus nos; pravi non possunt. Age igitur, mi Bullingere, vide, aliquane sit in his argumentis fides, quibus diluere amolirique a se Bucerus noster suspitionem tam gravem et sese vobis fratribus approbare conatur. Ego, cum me non sinat charitas male de alterutro vestrum suspicari, suspicari vero de utroque bene cogat, nec te illi impingere falsum nec illum tibi fucum facere conari credo, sed, si quid est, nebulam erroris ortam esse credo, quę mox solis radiis discutienda fugitura sit. Certe insita in Christi Iesu corpus membra in mutuum membrorum omnium complexum nativus calor et eiusdem corporis ἁρµογὴ devincta reducet. Valebis igitur bene cum fratribus omnibus in domino, quos omnes nominatim mihi salutabis. Gryneus tuus. Domino Heynricho Bullingero, fratri charissimo suo.
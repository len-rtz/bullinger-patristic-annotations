Gracia et pax a deo per Iesum Christum. Qui tibi has reddidit literas, patria Sanctogallensis est in agro Scaphusiano hactenus verbi ministerio functus. Hic post obitum uxoris, ex qua liberos superstites habet, aliam duxit iuvenculam, cum qua nonichil contentionis et discordiarum habuit, partim propter liberos, ut fit, partim quod illis moribus non fuerit imbuta, qui eam decuissent et marito fuissent placiti. Quam causam dum pauci iuste perpenderint, occasionem offensionis ecclesie praestitisse senatus noster edoctus est. Quapropter ab officio est amotus alioqui minime malus homo neque propterea indignus, qui iterum posset admitti. Hunc tibi ita commendo, ut is intelligat meam commendationem tibi fuisse gratam. Ceterum intelligo vos nonnichil sollicitare Beatum nostrum, ut ad vos rediret. Equidem fateor, si vobis obtemperaret, iniurias, contumelias haud vulgares devitare posset, quas hic pati oportet. Verum quod sine maximo incomodo ecclesie nostre fieri possit, nemo credere debet. Quare te reliquosque fratres plurimum oro, ut non tantum vestre ecclesie, sed etiam nostre incrementa spectetis, quae tamen una est, nempe Christi. Vale et Erasmum, ut ipse vicissim te unice, ama. 24. iunii 1534. Erasmus Ritter, ex animo tuus. Et pio et docto Henrico Bullingero apud Tigurum evangelium Christi constanter adnunctianti, fratri charissimo.
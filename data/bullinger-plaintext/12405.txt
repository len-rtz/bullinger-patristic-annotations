Gratiam et vitę innocentiam a domino. Binas a te literas accepi, frater in Christo semper colende et dilecte, ac pro diligentia illa tua, qua ad meas dignatus es accurate respondere, gratias ago maximas. Ad priores autem tuas paucula hęc reddo. Nullas ad meas dedisti hactenus ob dissidium illud sacramentarium opera sathanę et magno ecclesiarum malo inter Lutherum et nos excitatum, et quod non leves ob causas ille dixerit tempus esse loquendi et tempus esse tacendi. Rogas, ne aliter interpretari velim, quam ipsa habeat veritas, etc.; ac facile quidem id a me impetras, nec aliud hic tibi persuadere debes, quam quod candide de te sentiam. Quia tamen dissidii illius serio meministi, hoc tantum in praesenti dixero neque nos neque nostras ecclesias in causa esse, cur pugna hęc recruduerit. Scripsit Lutherus librum in nos et nostras ecclesias, in viventes et mortuos, talem ut non potuerimus ipsum citra impietatis notam dissimulare. Respondimus ergo ea qua potuimus lenitate et mansuetudine, ea interim libertate utentes, quę Christianos atque veram fidem et religionem habentes non dedecet. Neque dubitamus ipsi pugnam hanc sathanę opera restauratam esse; verum non ignoramus, deum opt. max. pro ineffabili sua bonitate id, quod sathanas in malum ecclesię cogitavit, in eximium aliquod benefitium benigne conversurum. Viderit interim quid iusto iudici respondeat, qui praeter necessitatem et utilitatem rixas, offendicula et dissidia excitat inter homines, partim veritatis studiosos, partim superstitionis amicos. Hoc duntaxat hic adiecerim: Nihil in hac contentione privati, quod scilicet Lutheri aut nostras personas, nostram tantum vel Wittenbergensium ecclesiam attinet, geri, sed negotium publicum, quod scilicet pertinet ad universalem ecclesiam et synceram fidei confessionem. Agitur enim de sinceritate et integritate doctrinę de coena domini, et de his, quę cum hac causa coniuncta sunt: Ad quid instituta sit coena domini, quid sit et quid valeat, an de ea Lutherus, per omnia antichristo consentiens (excepta transsubstantiatione et victima quotidiana), recte sentiat et doceat? Docent panem esse corpus Christi essentialiter et re ipsa, ita ut tam digni quam indigni ipsum verum domini corpus manducent, adeoque illi ipsi, qui panem percipiunt, ipsum domini corpus verum et naturale percipiant. Docet Lutherus in coena non tantum spiritualem et sacramentalem, sed praeterea tertiam quandam manducationem esse corpoream. Docet Lutherus hanc manducationem corpoream conferre remissionem peccatorum et vitam ęternam. Docet Lutherus ascensionem corporis Christi huiusmodi esse ut nihilominus hic in terris cum pane et in venerabili et adorabili (ita enim loquitur) sacramento, aut sub pane verum adsit corpus Christi; posse enim corpus Christi simul et semel esse in pluribus locis; mendatium esse Christum in uno aliquo coeli loco esse propter veri corporis modum. His omnibus nos ex diametro contradicimus. An itaque non agitur publicę et verae doctrinę in ecclesia publica et ad omnium salutem pertinens caussa? Damnat Lutherus nostram doctrinam, quę tamen publica ecclesię et sincera doctrina iudicata est in ecclesia a temporibus apostolorum ad annum domini fere 1000, quo demum antichristus paniceum deum invehere et in loco suo stabilire coepit. Rei ergo gravitas, et quod caussa pertinet ad omnes filios dei, nullam videtur admittere neutralitatem aut ullum medium. Aut enim falsa docet Lutherus et nos vera, aut nos docemus falsa et Lutherus vera. Nequeunt enim contradicentia simul esse vera. Tale dissidium olim erat inter orthodoxos et Arrianos, Eutychianos et Enthusiastas. Tale est hodie inter Anabaptistas et Swenkfeldianos et inter nos. Qui non adhęret illis, adhęret nobis. Nullo colore factum suum tuebuntur, opinor, qui neutrales esse volunt. Qui non colligit nobiscum, dispergit. Hęc non scribo, ut nolentem te protraham in certamen, sed ut occasionem suggeram cogitandi, quam rectis attentisque mentibus esse deceat quoslibet in huiusmodi conflictationibus, ne quis desit veritati hominibusque veritatem tuentibus et confitentibus. Inter alia in prioribus scribis: "Ais me aliis et aliis uti loquutionibus; vellem apertius scripsisses", etc. Atqui primis meis, ad quę in tuis impegeram, significavi. Damnavimus olim scholasticum dogma, sacramenta conferre gratiam. Iam, hoc ipsum fere revocantes, dicimus sacramenta exhibere quae significant. Ideo dicitur alia quidem exhibitiva, alia significativa esse signa, ac coenam domini non tantum significativum sed et exhibitivum esse signum. Exhibet ergo coena quod significat. Significat autem panis corpus domini pro nobis traditum; vinum significat sanguinem pro remissione peccatorum effusum. Unde consequens est, ipsissimum domini corpus pro nobis traditum exhiberi sumentibus cum pane, aut in pane, aut sub pane. Hoc autem quid aliud est quam coenam sumptam conferre gratiam? Cuius, oro, virtute? An promittentis dei, an verbi virtute? An ministri potentia aut beneficio? Dominus promittit credentibus traditum pro se corpus, etc., vitam, et qui accedunt ad coenam prius se probaverunt et Christum possident in fide; simbolum visibile hic percipiunt, non primum participes Christi in coena fiunt. Verba nihil quam significare et significando erudire atque commonere possunt. Vim illis tribuere convertendi, advehendi et depellendi est incantationibus accedere. Minister administrat sacramenta corporis et sanguinis Christi. Iam vero exhibere sacramentum non potest, quod non habet. Non habet corpus; quomodo ergo exhibet, quod significat? Si dicamus: Non signum sed dominum signi exhibere rem significatam, constat nos per fidem iam pridem Christi participes factos esse, atque ideo de coena eius participare, non in coena primum Christi participes fieri. Nisi ergo per exhibendi vocabulum et reparationem quandam et continuationem, ut sic dicam, delatę iam dudum gratię et communionis omnium bonorum cum Christo intelligamus, non video quomodo signa exhibeant, quod significant. Multo tutius mihi videtur, si id signis tribuamus, quod multo minore cum periculo tribui potest, ut sint testimonia rerum gestarum, repraesentationes et invocationes quaedam, item obsignationes evangelicę praedicationis, et publicę ceremonię, quibus et deus obsignat suam nobis benevolentiam, sua dona, et colligit in unitatem corporis. De quibus iam non institui disputare. Ita omnino novum mihi visum est, quod videbam te veterem illam expositionem verborum Christi: 'Hoc est corpus meum' (id est: panis significat corpus vel est symbolum et figura corporis mei) reiicere. Nam in veteri ecclesia nunquam damnata est nec reiecta. Petrus Lombardus in sententiis suis primus publico scripto oppugnare coepit, quanquam non nesciam, eos qui contradixere Berengario initia ei damnationi suppeditasse. Verum hęc non scribo, ut tecum disputem aut te provocem in certamen, sed ut intelligas, cur in postremis meis sic scripserim, aut quidnam illud sit, quod in tuis non probare possim. Scio plurimum tribui concordię cum Luthero initę. Cęterum ego non video, qualis illa sit concordia, quam Lutherus nunquam violat! Non arbitror ego, omnes per Germaniam cum eo esse concordes, quod scribit, dicit, praedicat, urget et inculcat, ipsissimum domini corpus in sua essentia et natura integrum non minus edi a Iuda et proditore quolibet quam a S. Petro. Si vero in hoc concordant cum ipso, certe concordant cum antichristo papa, nec est quod usque adeo vituperent sophistas. Si autem in hoc est concordia, quod ipse dominus sese nobis praebuerit in cruce cibum vivificum, quem fide vera percipimus, ut vivat in nobis et nos in ipso, idque repraesentet, testetur et obsignet coena, in qua visibiliter in unum corpus colligamur, qui spiritu et consensu prius unum cum Christo et omnibus sanctis facti sumus, etc., iam concordiam violat Lutherus, qui sic sentientes condemnat. Nisi vero te amarem et colerem, haudquaquam in sinum tuum effunderem hec mea, Muscule suavissime. Quod vero communi opera et uno spiritu concordes in Christo tu et reliqui simmystę cum Hallero ecclesiam ędificare et conservare cogitatis, valde me oblectavit. Faxit Christus, ut sic pergatis foeliciter. Hallerus nobis non potuit satis depraedicare vestram humanitatem et benevolentiam. Ideoque pollicetur fidem et charitatem mutuam, quem in Christo domino tibi et omnibus piis fratribus fideliter commendamus. Vale, charissime mi Muscule, et me ama. Salutant te fratres omnes. Salutabis tu nobis omnes symmistas colendissimos. Tiguri festinantissime, 18. februarii 1546. H. Bullingerus tuus. Musculo suo Bullingerus
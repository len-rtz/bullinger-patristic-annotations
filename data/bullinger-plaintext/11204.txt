Salutem in domino, Bullingere observande. Preter expectationem tam subito hinc ad vos proficiscenti typographo nostro volui breve hoc epistolium ad te perferendum committere. Qui etiam dialogum a Sinapio nuncnuper mihi missum et hic tametsi incuriose excusum reddet, ęreum scilicet pro aureo; nunquam enim mihi excidet vere aureum illud tuum donum nuper mihi transmissum, pro quo nunc summas denuo ago gratias relaturus, ubi occasio dabitur. Cęterum, quod scribis adversarios monstrum alere, non omnino falleris; quid enim aliud agerent isti monstripari? Putassem autem illud, quicquid est monstri, proxima Isnacensia comitia detexisse; sed nihildum certi potui cognoscere. Iustus Menius, qui Isenaci episcopatur, ad me cum legatis nostris scripsit omnia inter solos proceres tanto acta esse silentio, ut nemini ne γρύ quidem licuerit audire. Hoc solum plerique mussitant illic peractum, ut cęsar certam et firmam pacem evangelicis ordinibus confirmet. Huius pacis οἱ πρόξενοι et poetę feruntur esse duo illi electores, Palatinus et Marchio. Iam constans fama spargit Turcam in armis esse et utramque Pannoniam vexaturum; alii aliter hoc interpretantur. Iam Augustam hisce diebus ex Inferiore Germania audio perscriptum esse Gallorum regem securum venari Bruxellę. Oremus dominum, ut in istis bellorum rumoribus ecclesię suę pacem conservet. Scripsi nuper ad te de Schwenckfeldio, hospite Ulmensi, et Franco, cive. Senatus scholarchis iniunxit, ut, quicquid in illis sectariis desideremus, in scriptis offeramus; id nunc satagimus pręstare. Tu ad hanc rem etiam aliquid facere posses. Schwenckfeldius hoc insolens dogma cogitat acriter defendere: Christus in gloria ut homo non est creatura. Misit Bucerus noster ex Argentina a Schwenckfeldio compositum de sacramentis libellum satis pestilentem. Francofurdtię Franci Chronica de Germanorum, praecipue Svevorum et Ulmensium rebus gestis audio excusa iam esse; miser ille rhapsodus ut Esopicus graculus alienis plumis se venditat. Obsecro rescribe, presertim de Leone, an ab ipso possit impetrari, ut semel huc vocetur; nostri mira habent consilia in mutandis ministris ecclesię, vocandis et ablegandis. Salvos cupio omnes symmystas, inprimis venerandum Pellicanum, cuius piis et eruditis literis nunc non licuit respondere; ob id excusari illi cupio. Bene vale, Bullingere observande, et me tui amantissimum redama, ut soles. Raptim, Ulmę, 27. augusti 38. Martinus Frechtus. Eximie pio et docto d. Heinrycho Bullingero, Tigurinę ecclesię antistiti fidelissimo, domino et fratri observando.
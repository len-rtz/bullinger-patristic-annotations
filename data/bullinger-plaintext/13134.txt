Min willig dienst bevor. Uwer schryben, fürgeliebter herr und bruͦder, gethan 23. novembris, ist mir hinächt überantwort. Des 24. danck üch seer umb die warnung, die als ich sy minem herren Lavatar laaß, befalch er mir, söliche warnung, one meldung üwers namens, den botten gen Baden, h.  Haben und m. Dumysen, zuͦzeschicken oder abschriben. So vil nun betrifft die warnung, hab ich abgeschriben. Des Sidenstickers gällt hab ich nitt lassen dahinden blyben von so vil zyts an durch min sumselle, dann ich offt geschriben und gemanet. Hab aber kein antwort empfangen biß ietzund zuͦletzt. Mitt üwerm vetter hab ich gar nut anzogen des kunststucks halb, nitt nun, das es sich in der red nitt fuͤgen, sunder daß wir für und für anders redtind, und er mich üwern halben angsthafft gemachet, ouch über das maal sunst lüt zuͦ uns kamend, daß wir die selben zyt nut reden kontend. Alls er aber mitt mir abgeredt, ist der bott von Basel heruff kummen, den er hinab geschickt. Hat mir den brieff, der hie yngeschlossen, von h. Sebastion S[chärtlin] überantwort, und gesagt, üwer vetter habe imm 10 batzen gäben. Das überig sölle ich imm gäben: das sye noch 10 batzen (dann der tagen syend 4; den tag hab er begärt 5 batzen). Dieselben 10 batzen hab ich imm zallt von üwers vettern wägen. By dem wirt Zum rooten huß wil ich flyssig vragen von wägen des febers und üch ein antwort wüssen lassen. Von Baden habend wir noch nut, onet das die red heruff kumpt, dem iungen könig in Franckrych sye ein dochter geboren. Da begäre er, das  die Eydgnossen von orten und zuͦgewandten imm die uß touff hebind und sine gevätteren werdint, wie sines vatters. Sobald ich gruntlich hab, wie es stat, sol üch nut verhallten blyben. Caetera ex quaestore ducis Otthoni Heinrychi Palatini, qui has tibi reddit. Vale cum tuis omnibus. Tiguri, 24. novembris 1547. Clarissimo viro d. Ambrosio Blaurero, Constantiensis ecclesiae ministro fideli, fratri incomparabili. Constantz.
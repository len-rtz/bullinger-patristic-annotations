Furgeliepter herr und bruͦder. Ewer langer brieff, des datum den 12. iulii zuͦ 9 ur vormittag, ist mir durch ainen von Sant Gallen uff 15. iulii nach drey uren aubends uberantwurt. Daruff in kurzem yn grosser yl. Erstlich wisst, das diser jung, von dem ir schreibt, nitt bey mir gewesen, ouch kain brieff des innhalts, davon ir schribt, mir von yemand uberantwurt worden. Darum wellt nachfrag halten, wa bott und brieff hinkommen. Es ist aller falsch und untreuw in der wellt, und gilt warlich uffsechens, dann es ist alles voller verreterey. Vyllicht ist dem gesellen sonst etwas begegnet. Ich will mich auff Augspurg auch erkundigen, ob ich in erfarung kommen moͤchte, was er fur ain mensch seye. Sonst darff es dismals nitt schreibens. Hab euch aller erst geschriben, und ir wisst nunmehr, wie sich all sachen bys anher verloffen. Gott geb gluck und gnad, das guͦtem anfang besser fuͤrgang unnd der aller best ussgang widerfare, und mitt gottes forcht und yfer alles gehandelt werde. Ich will euch gern schreiben, alls offt ich mitt fuͦgen kan; aber mitt unserm stattschreiber kan ich dis orts nichts den graden weg usrichten. Ich muͦß selten kommen und die sach ain krommen weg inher bringen, das ich durch inn bottschafft hinin haben und euch by derselbigen schreiben moͤge. Dann er ist warlich ain sehr frommer, redlicher mann. Aber in ettlichen dingen hat er seine aignen rechnungen, darab er sich nitt bringen lasst; under welchen ouch diß ains ist, das er glatt nitt zuͦ guͦt halten kan, wann er nun argwonet, daß die predicanten sich soͤlcher hendel ouch annemmind. Derhalb ich euch bys anher ouch gar selten hinein geschriben by denen botten, die der stattschreiber von meiner herren wegen hinein fertiget. Item, wan ir mir etwas von soͤlichen sachen schreibend, das meinen herren anzuͦzoͤgen ist, verhuͤt ich zum besten, das der stattschriber nitt gedencke, daß soͤlichs von euch komme, dann sunst wer es im gar zuͦwider. Hat sunst die prediger sehr lieb, aber er mag nitt, daß sy sich in ainch weg diser ding annemind. Das ir gern sechind, das die eweren all an ainem sondern hauffen wehren under unserer hoptleut ainem und das ain guͦte ordnantz gehalten wurde zuͦ baiden tailen, sechind wir all ouch gern. Welten gern helffen und rathen, wa etwas zuͦ unß stände. Aber wir achtend, es werde allso alles uff zimlich und lydlich weg gebracht. Diß volck alles will sich nitt recht gedinen noch maisteren lassen, wie ir wisst. Mann will an denen orten mitt zucht schlapen, wie mans anfacht. Mein l[ieber] vetter empiet euch vyl guͦtz und gruͦtz. Achtet, es werde im an der zalung an euch nichts mangeln. Will dero erwarten und sich beflissßen, das er euch dabey ouch nichts schuldig beleyb. Wolan! Extra iocum, lasst unnß bitten, flehen und von hertzen schreyen, das der herr gott diß sach fuͤren und ussfuͤren welle zuͦ seinem ewigen lob! Ich uberschick euch hiemitt ain schrifft, deren unser frommer doctor Hans Zwick selig und ich ain bruch gehapt, so ich etwa nitt hie gewesen byn, und wir ainander etwas vertraulichs geschriben haben. Were guͦt, in denen loͤfen behuͦtsam ze sein, wann brieff veruntreuwet wurden, das es yederman on nachtail were. Mir ist sovyl mitt brieffen begegnet, daß ich billich behuͦtsam sein und gwarsamlich handlen sollt, alls ich ouch in vyl weg köndt des schribends halber, so es von noͤten sein wellt. Was yetzund die zeytung seyen und wie sich all ding schickind unnd zuͦtragind, schreibend hiemitt gantz fleyssig meine herren ewern gehaimen raͤthen. By denen wellt euch deren ding erkundigen, wie ich dann ongezweyfelt byn, sy euch des nichts verhaltind, diewyl guͦt, das irs wissind. Es schickt sich doch alles noch woll und besser, dann wir wert seind. Dem herren seye lob und preyß in ewigkait. Den lasst unß mitt allem ernst anruͤffen, das er fuͤr und fuͤr der besser sein, kain alten schaden an unns rechen, sonder mitt unns nach seiner vaͤtterlichen guͤte und truw zuͦ hailgung seines grossen nammens handlen welle. Ab dem tag zuͦ Baden vernym ich wol, das ir prediger zuͦ Zuͤrich geschuldiget werdind, ir machind den louff der knecht und predigind trungelich, sy sollind yetz louffen und seyen des schuldig, etc. Aber ich gibs fuͤr ain calumniam. Waiß euch vyl baß gesinnt, dann das ir allso die gmainen knecht uffstyflind. Gedenk aber, ir thuͤn getruwe meldung, was ainer oberkait hierinn gebure, wie ich dann ausß ainem ewerm schreiben vernomen, das ir ernstlich an der sach seyen und predgind, etc. Soͤlichs wirt euch dann von den boͤswilligen dahin gedeut, alls ob ir die knecht selbs ze louffen bewegind und raitzind. Hab ich euch danecht nitt underlassen wellen, anzuͦzoͤgen, euch dest baß wissen in die sachen zerichten, sonderlich die weyl es ouch diser zeyt nitt von noͤten, das ouch ewer oberen dahin gewysen werden. Dann mir ist in vertrauwen angezögt, das mine herren byß anher vyl lieber gesehen habind, das Turgoͤwer, Dockenburger, Apozeller und ander geloffen seyen, dann Zuͤricher, usß ursachen, das sy lieber wellind, das die Zuͤricher ir volck behaltind, damitt, wa sich etwa by unß unruͦerhuͤbe, das wir aintweders leut zuͦ ainer besatzung bedoͤrfften, oder wir vyllicht etwa dem find ain ynfal thain welten, das wir euch dann gehaben moͤchten, die wir dann vyl lieber dann ander haben welten usß nitt geringen ursachen. Dann Turgoͤwer, etc., seind ain volck on ain ainigs hopt, und desshalb usß vyl, vyl ursachen schwarlich mitt inen etwas uszerichten, etc. Sonst die ewern wurden allweg neben den unsren ouch von euch ain zuͦgebnen hoptman haben und oberen, den sy entsytzen muͤssen, etc. Ander ursachen merkt ir selbs wol. Kans nitt erschreiben. Sollte sich dann under den Aidgnossen selbs etwas unruͦ erregen (wie man dann vernympt, das man ubel zuͦsamen sticht zuͦ Baden) und ir alls dann vyl knecht und vyllicht die besten dussen hetten (wie wir dann vernemmen, das iren vyl waidlicher leut und ain kern der ewern gern zugind und gantz bewegig seyen), so were es nitt guͦt. Dann sollten sy in soͤlichem fall widerum haim ziechen und euch, wie billich, bystendig sein, das mochte alls dann den unsern vyllicht ain grosser nachtail sein. Sollten sy dann by den unsern blyben wellen oder alls dann vyllicht die sachen dermassen uff unser seyten geschaffen sein, das sy nitt köndten abziechen, so were dasselbig euch ain grosser nachtail, so ir iren manglen sollen. In summa: dieweyl die unsren diß mal mitt leuten nach aller notturfft allenthalb versechen und der knecht eh zuͦ vyl dann ze wenig seind, so ist das best, ir rathind in allweg und helffind dahin by sonderen personen der ewern und sonst in gemain, das sy anhaim belybind. Aber so sich mitt der zeyt die obgemeldten fell zuͦtruͤgind, wie dann vermuͦtlich das ain werde doch beschechen, alls dann sind handtlich und wendend allen moͤglichen fleyß an, wie wir unß da[nn] gentzlich zuͦ euch versehend, damitt wir von den eweren hilff und bystand habind zuͦ der selbigen zeyt. Dann diß sach sicht im gleych, das sy gantz weytloͤffig werde, schafft des kaisers grosse macht und der pfaffen schwärer seckel. Werden all ir hail versuͦchen unnd wol wissen, das es gillt sygen oder gar verderben, und, wie man sagt, bischoff oder bader werden. Derhal[b] vermuͦtlich diser brey werde nitt by ainem fuͤhr gesotten. Aber wir sond im herren getrösst. Gruͤtzt ewer haußgesind sampt allen guͦten herren und freunden. Wir begeren irer und der gantzen kirchen by euch getruw fuͤrpitt. Min l[ieber] br[uͦder] und vetter C[onradt] Zwick empieten euch alles liebs und guͦts. Ich habs dißmal aber gewagt, dieweyl ich vernommen, das meine herren ewern gehaimen räthen schreiben wellen, das ich unsern stattschriber gebetten, euch diß meinen brieff ouch zuͦzeschaffen. Datum den 16. iulii 1546. Ich lig yetz drey wochen inn an ainem brüchlin, das mir vor ainem jar widerfaren. Hofft man, mir ze helfen, das ich mich nitt musß schniden lassen. Und schikt sich die sach wol! Bätend gott, das wol gonnt.
Gratiam et pacem a domino. Annotationes tuas in Deuteronomion, clarissime vir, tibi remitto, non quidem ad illum diem, quem tu praescripseras, sed ad eum, quem occupationes meae dederunt. Singulis enim septimanis mihi vicissim nunc quaternis, nunc quinis contionibus defungendum est, non raro etiam catechumenorum gratia sex. Quocirca tibi cum pro isto singulari benefitio tuo, tum pro aliis tuis benefitiis, quae in me innumera extiterunt, gratias ago amplissimas, deumque precor, ut quando ego non possum, ipse affatim referat etiam. Novarum rerum nihil nunc est, quod scribam. Apud nos omnia salva sunt. Habemus novum scribam, sed priori dissimilem, id quod ex moribus eius, tum ex sodalitio quocum crebro versatur, aestimare licet. Certe ex aula episcopi Basiliensis, cuius commendatione ad istam functionem impetrandam usus est apud nostros, receptus est. Quid ab illo nobis expectandum sit, nunc ignoramus, sed brevi dies ac tempus declarabit. Porro quid Bernae agatur, ut longum esset scribere, ita parum tutum quoque est. Bonus noster Erasmus illic gravissimis vexationibus torquetur. Cogitur in foro tantum non famae causam dicere. Res omnino eo spectare mihi videtur, ut exturbetur, et triumphet pars adversaria. Quid post hoc futurum sit, non obscurum est. Cuperem certe te et videre coram et audire, quae illic geruntur. Haud dubie ecclesiae Bernensis hactenus tam celebris et concordis, nunc autem laceratae, infoelicem statum misere deplorares. Hęc, mihi crede, adeo non ex malo affectu scribo, ut cupiam te meum cor inspicere. Deum precor, ut electos suos semper spiritu suo sancto ducat, nec sinat humanis erroribus involvi et absorberi. Vestra concordia maximam mihi spem facit, fore ut aliquando caeterae ecclesiae nunc turbatae, tandem vestro exemplo provocatae, animos suos remittant, et ad pacis synceraeque charitatis studia aspirantes in ordinem redeant. Quod si, ad fatum suum properantes, hoc non fecerint, tamen unanimitas vestra temerarios illarum conatus infringet, quo minus sanis noceant. Haec habui, praestantissime vir, quae tibi in praesentiarum scriberem, posthac copiosiora daturus, ubi per occasionem licebit. Tu interim pro paterno amore tuo semper habeto nos tibi commendatos. Vale et foelicissime vive. Saluta meo Leopoldique nostri nomine patres ac fratres nostros in domino omnes, item uxorem ac liberos tuos totamque adeo familiam  tuam. Salutat vos item plurimum piissimus vir Iacobus Wurbenius, collega meus idemque in domino frater charissimus. Datum Biellis, 28. octobris. Tuum quoque fratrem Ioannem Bulingerum meo nomine plurimum salvere iubeto. Michael Schlatterus, totus ex animo tuus. Clarissimo et piissimo viro Heinrycho Bullingero, Tigurinae ecclesiae antistiti primario, domino suo colendissimo. Gen Zürich.
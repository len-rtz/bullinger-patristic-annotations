S. Sic habent res, ut nec negare nec annuere nunc quidem possim. Egere mecum de eadem re quidam, quorum liberi si quidem aderunt, sic ut expecto brevi, locus erit et huic tuo. Sin minus, vides, quam non sit aequum operam uni locare. Sane dudum istam a me provinciam reieci, verum vincit improbitas hominum dicam an authoritas, ut tenere meum in studiis propositum non possim. Tibi vero, mi Bulingere, quam aequum est gratificari bonos omnes et quam ipse inter bonos censeri cupio, tam studebo diligenter obsequi et, quantum id fieri potest, amorem tuum demereri. Vale. Pridie calendas aprilis. Simon Grynaeus tuus. Respondebitur tibi brevi. Domino Heynricho Bullingero, viro egregio, fratri in Christo.
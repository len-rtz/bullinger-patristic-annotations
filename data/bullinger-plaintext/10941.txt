Salus. Scripsit ad me literas Balthassar baro ille a Khienring, qui anno iam lapso, ni fallor, apud vos fuit, ecclesiae scilicet videndae et consilii petendi causa. Et quod tunc mecum agebat pręsens, nunc quoque literis agit idque perquam anxie. Inter caetera sic scribit: "Quotienscumque apud animum meum perpendo, qualis mihi incumbat provintia regendi, quos mihi deus credidit, non aliud invenire possum, quam eum tum demum digne gubernacula suscepisse, qui non tantum corporibus externisque bonis praesit, verum etiam et multo magis, ut animi subditorum verbo vivo inbuantur, ut multi lucrifiant, curam agat. Quapropter, mi Zvicci, hunc nuntium ad te mitto, summa fide et animo syncero abs te requiro, ut aliquem ad me mitti procures, qui plebeculam meam pascat. Talem autem esse cupio iuxta Pauli doctrinam etc., maxime, qui tempori se accomodare nosset, quemadmodum et apostolorum princeps omnibus omnia fuit, ut Christo non nullos lucrifaceret, Timotheum denique circumcidit; qui Christo charius haberet nihil, quem neque mors neque vita a salvatore avelleret. Nam et ipse ego cuperem sanguinem meum in Christi gloriam effundi, si dignus martirio reperirer. Intelligite vocationem vestram, subvenite his, qui ad verbum dei audiendum avidi sunt; mittite, qui et apud nos seminent spiritualia. Quod ad stipendium adtinet: Quod pręsens pollicitus sum et maiora Dabo etc. Expecto autem tuum responsum, neque me fallet spes mea, quin verbi dei ministrum recipiam" etc. Nunc fac, sciam per hunc tabellionem, si quis apud vos sit, qui a me posset mitti viro isti optimo. Caeterum opus esset illum ingenium habere placidum et aequum et omnino tollerantissimam animam. Non plura possum. Accingo enim me profectioni ad Ambrosium etc. Ora pro me et rescribe. Deinde obsecro, ut epistolam meam descriptam ad me mittas coniuncta, quam Leo in Germanicum vertit. Vale, vale, mi frater in Christo. 5. octobris. Tuus Io. Zvick. Domino Hainricho Bullingero, Tigurinae ecclesiae ministro, fratri optimo.
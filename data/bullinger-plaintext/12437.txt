Salutem et pacem in Christo, fratres observandissimi. Cogor et nunc una epistola utrique vestrum respondere; nam obrutus occupationibus ad singulos scribere iam non possum. Feci tandem invitus (quod tanto tempore facere nolebam), et episcopi ministerio me propter magistratus nostri et falsorum quorundam fratrum impietatem renunciavi. Magistratus nolebat, ut nomen inspectoris retinerem, et nullum mihi ecclesiasticae disciplinae usum permittebat in publice impios ac blasphemos ecclesiarum depastores, ne dicam pastores. Quare ego autoritatem Christi domini in meo ministerio contemptui publico amplius exponendam non esse putavi, et ministerium, quo legitime defungi non potui, mea sponte deposui. Pastoris tamen ministerium in oppido hoc nostro non deposui neque deponam, nisi propellar, quo mihi tamen res propemodum spectare videtur. Ego vero me totum hic permitto deo neque sum cessurus per dei gratiam Satanae et mundi furiis. Aula Burgundica nihil non agit, ut hinc propellar, et cum me anabaptismi suspitionem depulisse videt, sacramentarium me esse contendit. Bucerum, cum Heidelbergae essem, non vidi, et mihi dolet, quod illum non viderim. Expetit ille colloquium meum et ego vicissim suum. Egit mecum de causa sacramentaria per literas suas semel atque iterum, et ego illi vicissim respondi, nec multum est inter nos discriminis. Ego intra obsignationis fines sacramenta omnia concludo; ille addit exhibitionem, sed ita, ut, quod in sacramentis coeleste est, fide in coelum subvecta a piis duntaxat percipiatur. Assentior hic ego et fateor in coena sublatis in coelum animis nostris fide per spiritum sanctum veram nos illic corporis et sanguinis Christi communionem percipere iuxta sacramenti rationem, hoc est per modum obsignationis. Atque hactenus progressi sumus, neque dubito, quin et in reliquis res bene sit successura, postquam Lutherus in fata concessit. Mirum est virum illum sanctissimum et aeternis prorsus laudibus in Christi ecclesia dignum ita interim in hac signorum causa hallucinatum esse. Videlicet ea res nobis documento est nos omnes esse homines, hoc est mendaces, quod in nobis quidem est, ut ne ullius omnino in terris hominis autoritate nitamur, sed sciamus interim ligna, foenum ac stipulas humani erroris nostri absumendas quidem esse igni verbi divini. Sed nos tamen hauddubie salvos fore tantisper, dum fundamento nostro nitimur; cui equidem nisum esse Luterum toto corde suo nemo negare potest, ut interim aurum, gemmas et argentum in doctrina sua taceam. Certe causam iustificationis nostrae per Christum ille primus nostro saeculo mira felicitate illustravit. Archana iniquitatis antichristi ita detexit, ut pueris quoque nota sint, quae antea tantum non perinde atque deus ipse toto fere orbe adorabantur. Ecclesias infinitas iuxta traditum sibi donum restituit, adversariis evangelii Christi tanto spiritu tantaque constantia ad mortem usque restitit, ut non immerito hanc laudem omnibus aliis praeripuisse videri possit. Sed in iis nihilominus omnibus homo erat, quod quidem de nobis et nos, illius exemplo admoniti, perpetuo cogitare debemus. An in vos aliquid denuo adornarit, nescio; nihil enim huius audivi. Sed etsi quid eiusmodi esset, premetur fortassis, ne exeat. Interim, sive prematur sive exeat eiusmodi aliquid, vellem, ut laudatiuncula aliqua tanti viri vestrum erga illum candorem atque amorem christianum cum causae huius sacramentariae modestia quapiam exceptione contestaremini. Obturaretis singulari hoc modestiae vestrae exemplo ora multorum adversariorum evangelii. Apud pios vero omnes magnam procul dubio gratiam iniretis et, quod praecipuum est, non vulgare integritatis vestrae testimonium universae Christi ecclesiae daretis; imo id quoque efficeretis fortassis, ut ratio aliqua conciliandae huius controversiae sacramentariae maiore quam antea unquam studio quaereretur. Quae equidem sola res sufficere deberet ad animos vestros huc excitandos. Quid enim optatius accidere posset, quam ut haec controversia componeretur? Ad quod, si animos vestros propensos viderem, praesertim una cum vestro magistratu, laborarem sane modis omnibus vel apud lantgravium Hessiae vel apud comitem Palatinum electorem, quorum utrique notus sum, vel apud principem meum electorem Coloniensem, ut colloquium doctorum aliquod institueretur, ad quos vos quoque vocaremini. Id tamen non prius mihi faciendum esse puto, quam de animo vestro certior fiam. Quod si eo estis animo, non abs re esset, ut aliquam, ut dixi, Lutheri laudatiunculam cum exceptione causae sacramentariae aederetis, in qua tamen concordiam vos optare testaremini neque detrectare super ea re amicum, liberum et christianum colloquium. Horum vos paucis admonere volui, fratres in domino dilectissimi, posteaquam nobis bene agendae huius rei occasionem oblatam quodammodo esse videmus. Plura nunc non possum, tantum vos rogo, ut Vadianum nostrum verbis meis per vestras literas diligentissime et officiosissime salutetis. Non potui nunc ad illum scribere, sed scribam brevi, et faciam, quod a me petiit, si dominus volet. Salutetis et reliquos fratres omnes. Et deus pacis regat nos una omnes per spiritum suum, ut, quae illo digna sunt, et faciamus et loquamur. Amen. Aemdae, 23. martii anno 1546. Vester ex animo, quantus est, Ioannes a Lasco manu propria. Dilectissimis in domino fratribus ac fidelissimis ecclesiae Tigurinae in Christi evangelio doctoribus, Henrico Bullingero et Chunrado Pellicano, ad manus, etc.
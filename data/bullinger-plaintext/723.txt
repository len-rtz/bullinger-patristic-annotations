Colendissime atque observandissime vir dei. Quia Sathan modis innumeris ecclesiolam Christi hanc nostram nititur diruere et, quod maxime dolendum est, qui opem ferre debent, hi omniumm primi sunt, qui nostro ministerio contrariuntur, abs te nunc hoc tantum peto, ut, si quemquam audiveris mihi detrahentem, ut honestam, quam de me opinionem tenes, elevet apud dignitatem tuam, iudicium tuum tantisper su[s]pendas, donec ad te plenius ac brevi scripsero et tunc suspitionis meÄ™ causas intelliges. Ita autem scribam, ut, si voles, cupiam etiam, que ad te mittentur, in faciem eorum legi; tantum abest, ut latere desiderem. Te autem rogo, ut literas meas omnes, que in causa nostre ecclesie ad te dantur, serves; nam magni momenti res est, ut postea scies; ego copias (ut dicitur) earum apud me retineo. Scribo ad Lelium Senensem multa, non tamen omnia; quem monebis, ut taceat, sicuti et ego illum monui, ne preterquam dignitati tue ulli hominum quicquam ex his, que scribo, com[m]unicet. Propediem te de multis informabo, que vix crediturus sis, nisi vera esse manifeste aperiam. Bene in domino vale, vir dei, et ora deum pro nobis. Claven[n]e, 23. octobris 1549. Augustinus Maynardus tuus. Clarissimo atque observandissimo viro die ac doctori eximio [domino] Henrico Bullingero, ec[clesie Ti]gurine pastori, patri ac domino suo etc. Tiguri.
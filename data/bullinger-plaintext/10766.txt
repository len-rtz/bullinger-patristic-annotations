S. Literas ad me tuas iam responsuro ad manus non erant, et Bucerus negat illas domi suę esse, cum tamen illi legendas miserim neque viderim interea. Tamen, ut memoria, quę obiter legerim, reddiderit, respondebo. Primum gratissimum est, quod rescribis tandem, etsi meis non respondes. Ne locum demus satanę semper dissidia admolienti inter fratres! Puto non admissurum vos, ut unquam dividamur. Nam antequam Lutherus in lucem emerserat, Zvinglius et ego inter nos communicavimus de pontifice deiiciendo, etiamdum ille vitam degeret in Eremitorio. Nam utrique ex Erasmi consuetudine et lectione bonorum autorum qualecunque iudicium tum subolescebat. Ea amicitia sine interpolatione usque in hanc diem stetit. Mortuum enim officiis non minus ego prosequor, quam olim vivum sum prosecutus. Tantum dissentiuncula intercessit, quod in id, quod postremam cladem nobis intulit, non consentirem, imo nonnihil obsisterem, quo nomine inter anabaptistas quibusdam habebar. Verum ille, ut erat prudentissimus, cautas literas ad me scripsit, ne pravis infectus opinionibus prorsus excuterem habenas, si oestrum literarium male currenti admoveretur. Tandem, etsi sero, agnovit non de nihilo fuisse sive providentiam sive timorem meum. Iam instat concilium pontificium, quod pro se nostri detrectant, quibus nostro periculo fidem fecimus, cuius datę nondum pęnitet, vos esse ac fuisse hactenus symphonos. Quodsi qua in re nondum per omnia conveniremus, id posse aut confieri colloquio aut certe plenius intelligi, quidnam discriminis intersit. Hoc promisimus fratribus. Et tamen illud movet, ut aut prorsus conveniremus aut ex collatione existeret, quod possemus verisimiliter causari, cur minus hoc tempore convenissemus. Nam vos vestrasque ecclesias syncerissimo animo in actionibus etiam privatis intuemur. Quod in literis ad me scribis de concordia cum pontificiis, iubeo securo vos animo esse. Nam illo amentię nondum venimus, ut ullo pacto in mentem veniret aliquid spei concordię superesse cum confusissimo isto monstro. Neque sane tam rudes rerum actu sursum deorsum iactati sumus, ut nesciremus, quid nos dare et quid illi recipere poterint. Rex Angliae nostrum evangelium profitetur. Scripsit unus ex illius episcopis in vicariatum Romanensem quemque magistratum esse caput in terris suae ecclesiae: libellus extat. Deinde petiit a principibus et civitatibus nostris, ne ullo pacto in episcopi Romani monarchiam consentirent. Id promiserunt alioqui nihil prorsus huius daturi, quicquid consilium Philippi prae se ferat. Nam candido lectori Bucerus abunde probavit se nihil huius concessurum monstris istis, sed habuisse respectum nostri muneris, qui debemus, qua[ntum] fieri potest, causam nostram ęquissimis legibus tueri. Itaque dat, quicquid dandum videbatur, nomine suo et privatus. De literis tuis ad Bucerum: Amicissimo animo illas publicavit, ut fidem faceret id vos sentire, quod profecto sentitis, et ut hostes nullam ansam invenirent vestras ecclesias praeter cęteras vexandi. De literis ad Zvinglium nostris miror eas superesse. Adfui, egi cum vidua et cum quibusdam amicis. Tum responderunt constantissime superesse nullam amplius literam, sed igni abolitas. Nam efflagitabam meas instantissime, quod ver[e]bar, ut tum erant tempora, ne quid inde iritati victor[es] amplius incitarentur, si forte publicarentur. Quod de exulibus Soloturensibus ad finem subiicis, antehac dil[i]genter curavi. Primum Basileę agens audivi quatuor ess[e], qui tale quiddam admolirentur. Dissuasi fortissime; quibus argumentis, facile coniicis. Deinde, cum mense novembri hac transierunt, duos ex illis graviter admonui, quam periculosa[m] telam texerent etc. Inveni eos non mutos; nam literas, munimenta publica, transactiones, pacta et repacta causabantur temere rescissa per quosdam neque illam indignitatem ad se solos, sed periculum ad solos pertinere. Interea, dum agerent in ditione comit[is] Wilhelmi, libellum apologeticum Augustę, ut aiebant, impressum ostenderunt. Puto tria aut quatuor exempla hic sparsisse; nam inter quosdam adhuc obambulant. Mirantur aliqui, qui factum, ut Tigurini, autores pacti postremi, nunc pro hostibus ducant ad eam transactionem provocantes. Nos hic largissime promisimus agricolis, neque dubium est, quin senatus noster omnibus virib[us] adiuvisset miseros, si ipsi conventis et pactis stetissent. Deinde non intelligunt, quomodo evangelici pro hostibus ducant ex convento evangelium libere praedicari efflagitantes. Nos tamen satis intelligimus. Aut enim libellus vanus est, aut per quosdam gestum toti senatui tribuitur. Imo et alię coniecturę succurrerent. Verum hęc ad nos nihil. Nam voces sunt inanes, per se expirabunt. Ego literis tuis acceptis perscrutatus sum, an aliquis eorum hic iam esset; nam sępe huc veniunt. Verum nullus adest, si mei satis diligentes fuerint. Egissem iterum ac permovissem pro virili, ut invocarent senatum nostrum, quo minus posthac aliquid manu auderent inchoata apud talem magistratum actione. Nam potens quidam illis apud se receptum dedit. Hoc ipse et Caspar Hedio scimus; nam ex ore illius aliud tum agentes coram audivirnus. Non nomino virum, ne periculo simul involvar. Non sum ad arma natus alia quoque mea vocatio, sed hęc incogitans ad te amicum. Pręterea promisit idem se brevi curaturum, ut non ita longe a Soloturno degere illis et suam agere causam liceat. Quae res malum istud exacerbaret. Iam enim, ut audio, nihildum nocimenti cuiquam intulerunt, eoque spes et aditus ad concordiam facilior. Sunt valde rigidi, sed inter agendum facile, spero, mitescerent. Porro credo senatum nostrum commodissime vestro respondisse. Ach, quam dolet, quod Farellus et Gebennensis ecclesia tanto versentur in discrimine! Rumor hic spargitur a mercatoribus exortus Gallum pollicitum illis subsidia. Durum sane remedium, quod non admisissent non dubie nisi rebus prorsus deploratis. Quomodo illis evangelium tuebitur, qui idem apud suos tam acerbe persequitur! Quamquam iam Gallus nostris principibus et rebuspublicis per legatum obtulit amicitiam simuletque velle audire praesentibus suis eruditis summam religionis nostrę, a quo non tantopere abhorreat. Anglo fidem habent, ut persuasi facile sunt argumentis libello comprehensis, quem Bedrottus mittit. Verum Gallo non item credunt et tamen oblatam amicitiam non aspernantur, postquam cesar et pontifex concilium urgeant et extrema minitentur. Reliqua scripsi literis superioribus. Si quid praeterea scripsisti, ad hanc omnino rem pertinere puto, ut salva amicitia liceat colloquim declinare. Ego vero id sentio, quod scripsi supra publice, maxime omnium autem vestri interesse, ut cito ac libere inter nos colloquamur. Commenda me fratribus et amicis. 17. ianuarii anno 1536. V. Capito. Henrico Bullingero, pastori ecclesię Tigurinę, fratri sibi in domino observando. [Tigu]ri.
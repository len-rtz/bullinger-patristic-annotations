S. Quas vides hisce adiunctas, ad eum mittas, quęso, cuius nomen praeferunt. Aliquot diebus mecum habui, quod non occurrit, qui petiturus esset Tigurum. Quamprimum igitur dimittas. Gastius pecuniam accepit ab Anglo;  id enim interroganti mihi respondit mox, ubi tuas acceperam. Putaram iam pridem rescripsisse. Quid Gallus egerit, prorsus ignoro, etiam postquam diligenter inquisivi. Nam quos adii, se ipsos quoque nescire confirmabant, et quidem sancte. Ego vero vix alia de re magis hac tempestate fui sollicitus, quod illud nondum excidit: male Helvetium hactenus fuisse ob inexplebilem nostrorum avariciam, qua longo iam tempore Galliam satis divexarunt. Adhuc igitur scire cupio, quidnam egerit. De nostrorum concordia valde sum sollicitus. Utinam ea posset esse integra! Tempus enim est, si unquam fuit, quo illa opus est inprimis ad occurrendum Hispanico ingenio versipelli et maligno. Et si illud nobis non succurret: „Virum sanguinum et dolosum abominatur dominus“, nescio, quomodo feliciter agamus cum ipso, nisi melius in domino conveniret inter nos. Dolet enim mihi supra modum, quod subinde audio a Quinque Pagicis iactari: „Wenn es darzuͦ kumpt, so werden wir den glouben nebetzich setzen“, etc. Nam quale sit verbum istud, tu potes expendere! Age vero, quid faciemus, nisi ut a domino pendeamus et in eo fidamus ex corde, etc.! Dominus Iesus efficiat, ut sepulchra, de quibus scripsisti, Campi Regii sint imperatoribus et regibus, non rusticis extructa. De Lundensi placet, quod significasti; de Basiliensibus meis ne tantillum quidem! Tu primus me admones, nec fratres plura quam ego norunt. Ex senatore quodam Gyrfalconius meus dixit his diebus cęsarem scripsisse, nescio an ad Pagos omnes an ad aliquos. Octo se, quos Veteres adpellamus, pro amicis perpetuis habiturum et libertatem eorum haudquaquam lęsurum, si de reliquis, ad domum Austrię pertinentibus, se non, si quid contra eos tentarit, intromisceant. Magnum hoc, et fraudulentum, interim tamen et stultum, nisi fraudem suam ita voluerit detectam et quęrere baculum, quo canem feriat. Forsitan id est, quod rescripserunt cęsari de tribus, quas nominasti, civitatibus Pagi omnes. De civitatibus maritimis ne verbum quidem audio. Brunsvicensis de novo factus est dux. Conatus est divexare Bremam. Venit Heideckius et fudit ultra 500 occisis. Idem commeatum Bremensibus voluit adduccere. Senserunt id hostes feceruntque duas partes suarum copiarum, in imum  alteram, in collem alteram collocantes. Inter has commeatus transire cogebatur. Heydeckius re intellecta commeatu relicto invadit tacitus, qui erant in imo, et fudit. Convenerat, ut signo per boardas dato, qui collem occupabant, decurrerent. Verum eo dilato missus est eques speculator, qui exploraret, quid rei esset. Is strage et fuga cognita redit ad suos et hoc nuncio ipsos in fugam propulit. Hęc nobilis civis noster ante paucos dies a comite Gulielmo domum ex Thermis Cellanis rediens. Nomen tibi dico, non etiam aliis. Veneti pessima quęque agunt contra dominum: Ducatos 50 promiserunt accusatori Lutherani. Ex hoc metire reliqua! Rescribe. Vale in domino cum fratribus omnibus. Basileę, 25. iulii anno 1547. Os. Myco. tuus. D. Heinricho Bullingero, viro doctissimo, ministro Christi fidelissimo, fratri ac domino in Christo venerando suo. Zü[rich].
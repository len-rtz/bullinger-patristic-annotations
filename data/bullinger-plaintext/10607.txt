Gratiam et pacem. Petierunt Bernates, Myconi venerande, Zovingam veniremus colloquuturi de negotio eucharistiae, in quo ut a nobis non dissideant, ita esse, quae coram colloqui cupiant. Condiximus diem martii 30., et Leo iam itineri se prope commiserat, cum nuncius quidam certo nunciat Tugium in arma prorupisse expectareque paratos Immontanos, quando Tigurini impressionem in ipsos faciant. Vide, quid tentet sathan! Nil tale cogitarunt Tigurini. Missis ergo literis Zovingam, quid obstaret, quominus veniret Leo, indicavimus. Hasce Berchtoldus aequo animo excipiens bona pace Bernam rediit. Haec de conventu. Tenetur nunc in vinculis veterator quidam, quem vulgus appellitat vogt Bruͦder ab dem Albiß, qui istius creditur author tragoediae. Certe maximas movit turbas. Quid cum ipso egerit senatus, postea ex me disces, si quid addiderit, quod memorabile sit. Athesinus exercitus Genuam contendit. Veneti legiones eas in gratiam caesaris per suam transmisere ditionem. Caesar Galli fraudes sensit et quod Germanos sibi cupiat conciliatos. Ideo principibus et urbibus multa pollicitus testatus est nunquam se vel cogitasse, quod Hispanico in Germaniam exercitu traducto Lutheranos statuerit excindere Fama est Hessum eleganti equitatu abiisse Glogoviam, Silesiae urbem, quo et Saxo elector veniet, nec aberit Ferdinandus. Bucerus, si quidam vera nunciarunt, literis quibusdam testatus est se non affuturum Gallico colloquio nec in gratiam Galli porro quicquam vel scripturum vel facturum. Utinam id instituti apud se ante scripta illa statuisset consilia! Vale et me, ut facis, ama. Cupio autem ex te scire, quas ob causas timeas illum aliquid mali daturum ecclesiae, si forsan mea sponte ad illum darem literas etc. Tiguri, 5. aprilis 1535. H. Bullingerus tuus. Clarissimo viro domino Osvaldo Myconio, Basileiensium antistiti vigilantissimo, domino et fratri plurimum observando.
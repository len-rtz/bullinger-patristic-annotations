S. P. D. Günstiger herr und bruͦder. Üwer schriben han ich verstanden und mitt fröuden enpfangen, in welchem ich alwegen die liebe und früntschaft, so ir zuͦ mir hand, spüren, deß ich üch zum aller höchsten danken etc. Witer, günstiger herr und bruͦder, so hab ich in üwerem schriben verstanden, wie das min suplicacion an mine herren von Zürich von burgermeister und den räthen verhört sye etc. Daruf man sich erkent habe, fier mannen vom rath den handel ze enpfelen, daß die darüber sitzen söllind und ein rathschlag ze thuͦn, wie man mir möge helfen, daß es zum aller heimlichisten beschechen möcht, darmitt mir kein nachteil daruß entstuͤnde. Dise meinung hett mir zum teil min herr gfatter und bruͦder M. W[erner] Steiner ouch zuͦgeschriben etc. Uff sömlichs schriben und handlung han ich by mir selber gedacht: Nu wolhin, es blibt nüt verschwigen; sölte man mir etwas verordnen ze geben und heimlich beschechen, und es aber mitt der zitt ußkeme, brechte es mir mee schadens und nachteil gegen minen herren, dann so es mitt irem wüssen beschech, angesechen daß mine herren vor ouch uff den tagen ze Baden, deß glichen durch ir bottschaft vor burgermeister und räthen in miner sach und ansprach gehandlet hand etc. Und darmit sömliche nachred verhuͤt wurde und mich ouch nüt hinderte, an minem ampt styf anzehalten und fürzefaren, han ich die sach gwaget und bin zuͤgfaren und han min suplicacion, wie ichs üch und minen herren von Zürich zuͦgschikt han, minem herr amman, dem statthalter mitt sampt den anderen räthen anzeigt und sy gebätten, ob etwas in der suplicacion vergriffen were, daran sy ein mißval, weltind mir das selbig anzeigen, welte ichs enderen (wie wol ich min suplicacion vor und ee ichs minen herren von Zug anzeigt han, üch zuͦgeschikt, wie dann die selbig vor burgermeister und den räthen verhört ist); hand sy min suplicacion für grecht, geschikt und wolgesetzt erkent und gantz kein mißval daran gehebt. Sömlichen handel hab ich in verrukten tagen Zug meister Haben erzelt, was mich darzuͦ geursachet habe, alein daß es mich besser und geschikter beduͤcht hatt, minen herren sömlichs selbs anzezeigen, weder das sy es sust hettend söllen vernemmen; brechte mir minder nachteils etc. Welches nun meister Haben wolgefallen hett, und mir hieruf gerathen: diewil ich alle handlung minen herren von Zug anzeigt habe, sölle ich sy bitten um ein fürdernuß an burgermeister und räth; werde mir nüt schaden, sunders fürderen. Dem han ich gefolget und mine herren um ein fürgschrift gebätten, welches mir guͦtwilliklich vergunnen ist, als sich mitt der fürgschrift befint. Hieruf ist min früntlich bitt, ir wellind witer das best thuͦn und in der sach handlen, wie ir vermeinend am aller geschiktisten zuͦ sin; dann ich üch hierinn allen gwalt giben ze handlen nach üwerem gefallen etc. Sagend M. W[erner] Steiner, er sölle sich nüt lassen verlangen um die 3 kronen um das fenster; min herr amman Toß wil in darum zefriden stellen. Hiemitt sind gott befolen. Gruͤtzend mir unsere bruͤder. Hiemitt sind gott befolen. Dem wirdigen, wolgelerten und hochgeachten M. H. Bulinger, diener deß evangelions der kilchen Zürich, sinem insunders vertruwten und geliebten.
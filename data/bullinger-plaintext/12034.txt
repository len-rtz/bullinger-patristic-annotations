S. Qui has reddit, d[octor] theologus est. Equidem iudico doctum et pium. Venit Argentinam missus a Coloniensi archiepiscopo. Placuit, ut etiam inviseret ecclesias, nostram, Tigurinam et Constantiensem, priusquam adiret vocationem suam. Quęrit ac disputat libenter, sed non nisi discendi gratia; nihil igitur puto timendum ab eo. Vos excipitote illum, ut moris est vestri, benigniter. Potest is dicere multa de rebus variis, quas valebis exquirere ab ipso. De Anglo novit certa, de cęsare quędam secum adtulit, quędam didicit hic, e quibus est comitem Gulielmum Parrhisios ductum captivum et regem his ad eum verbis usum: „Ito Parrhisios ac disce bonus esse comes, qualis fuisti aliquando, sed dedidicisti.“ Mirabile, si verum est. Reliqua ex doctore. Vale in domino. Basileae, 16. septembris anno 1544. Tuus Myconius. D. Heinricho Bullingero doctissimo, fratri in domino suo observando. Z[urich].
Proposita de lege. 1. Decalogus Mosen, quam late patet, complectitur. 2. Nam primo praecepta, tum promissio prima, quae fons et caput aliarum omnium est, proponitur, tum et fides atque dilectio dei exigitur. 3. Octo verba decalogi citra controversiam moralia praecepta, et res in natura hominis insitas, continent. 4. Secundum et quartum pertinent ad ceremonias, et si utrique suum morale insit, illi quidem, ne deus supersticiose adoretur aut ne creaturae tribuatur, quod dei est, huic autem, ut sit constitutum tempus divini cultus et ocii a laboribus familiae. 5. Quoniam dominus in Israelitarum politia secundum eundem decalogum ordinavit, ideo ad eum leges iudiciales pertinent, quibus vetatur et punitur, quicquid illi palam repugnat. 6. Eiusmodi leges dei iudiciales abrogantur abrogata Iudeorum civitate, quam scriptura per Christum abrogandam ex eo praedixit, quod evangelium Christi ad gentes proferendum dixit. 7. Ad quatuor praecepta primae tabulae priora omnes ceremoniae spectant. 8. Et si cuique scripturas scienti suum sit iudicium neque explicatum invenias, ad quod praeceptum unaqueque ceremonia sit referenda, tamen haud absurde ita licet distribuas: 9. Ut ad primum ceremonias populum dei a caeteris gentibus distinguentes applices, cuiusmodi sunt cibi et potus, vestium discrimina, ad alterum arae, tabernaculi et templi observationem, ad tertium sacrificiorum libationumque ritus et purificationes plerasque, ad quartum festorum, mensium ac dierum religionem. 10. Quae ut umbrae iam olim abrogatae sunt per corpus lucis, id est Christum dominum praesentem. Nam quia ab ipso ut a prima forma figuratae erant, eumque tanquam venturum referebant. 11. De abrogatione decalogi sentiendum, quod per Christum sit abrogatus, non ut non servetur, sed ne credentem in illum accuset ac damnet. 12. Liber est igitur a decalogo atque ab animi iudicio se accusante, qui fide domini omnem vicit accusationem; cęteri tanquam servi peccati sub damnatione relinquuntur. Occasio 3. et 4. propositi fuit contensio[!] quedam ante quatuordecem dies circa usum idolorum, priusquam proposuit ista. Nam in precidentibus propositis ex Esaia collegit idolorum fabricationem non fuisse a deo prohibitam, modo non fuerint adorata. Ac propterea potuisse absque superstitione proponi in templis imaginem Christi crucifixi ad admonendum homines, deum verum hominem pro nobis passum fuisse. Illa erant ipsa verba unius propositi d. Capitonis. Precipuum fere argumentum eius erat 1. Cor. 8 [4]. „Idolum nihil est. Ideo nil oberit nobis, si habeamus idolum aliquod“, inquit, „modo non adoremus illud“ etc. Plane annumerat idola per se inter res medias. Habes hic preterea alia d. Martini Bu[ceri] proposita, tanquam meis auribus fere nova et, ni fallor, ab ipsa sincera evangelii doctrina in aliquibus diversa. Ipse non sepe intersum disputationibus ac ideo, utrum plura fuerint huiuscemodi proposite propositiones nec ne, ignoro. Attamen quod novi, non fuerunt preter hec plura proposita (me presente inter disputandum) meo iudicio ac verbo dei diversa. Proposita necessaria ex cap. 5. Levitici. 1. Ad disciplinam ecclesiae et verum studium pęnitentiae pertinet, ut homines utantur ministerio reconciliationis etiam cum leviora, ut videntur, officia praeterierint. 2. Huius disciplinae quoque est peccata fratrum ad iudicium ecclesiasticum deferre, ita ut disciplinae politicae deferre peccata civium ad iudicium civile. 3. Neque tantum hoc officii neglectum est, si quis, quem male precari et indigne iurare audivit, non detulerit, sed etiam, si quid aliud peccare cognoverit, cui sanando iudicii ecclesiastici usus sit. 4. Non solum adiuratos, sed etiam non adiuratos testari oportet, quod quisque novit, siquidem id ab humano iudicio iudicandum sit. 5. Nec tantum, cum peccatum est, sed etiam, cum gravior aliqua admonitio peccati fit ut per mortem vel morbos aut res alias abominandas, pęnitentia exercenda et ministerio conciliationis utendum est. 6. Pietatis est interdum se cum ad iuvandum alios, tum etiam ad adfligendum propriam carnem, iuramento adstringere. Potest tamen evenire, ut pietatis sit, quod iuraveris, non praestare. Semper tamen id per ministerium reconciliationis expiandum est. 7. Quae etiam ignoranter circa sacras ceremonias negliguntur, inter graviora peccata adnumeranda sunt et maiore religione expianda. 8. Ista exercitia pęnitentiae et usus ministerii reconciliationis ut libera christianis sunt, ita studiosius tamen illis quam veteribus usurpanda sunt. Probabilia. 1. Versus primus huius capitis videtur loqui de maledicto facto cum indigna invocatione nominis dei et non de adiuratione pro dicenda veritate. 2. In neglectu denunciationis eius, qui male iuravit, peccatum a se [?] est, omnis indigno neglectu denunciationis peccatum facit. 3. Ignorantia, de qua Moses hoc capite loquitur, non est simplex et vera vel vocis vel facti ignorantia, sed incogitantia quędam et animadversionis remissio. 4. Praecepta ista expiationum non sic exigebantur, ut ad singula eiusmodi delicta et statim praescripta expiatio facienda esset, sed satis erat suis temporibus multa simul expiare. 5. Ita maiores nostri generalem quandam penitentiae et expiandorum peccatorum per sacrum reconciliationis ministerium observationem in quadragesima vel ante paschae festum non ab re instituerunt. 6. Cumque quaedam supra expiatio publica instituta fuit pro universo populo, videtur institutioni domini consentaneum, ut in ecclesia fiat quaedam a populo universo peccatorum confessio communisque etiam accipiatur absolutio. 7. Ut dominus veteribus expiationis sacerdotalis remedium deputtavit etiam levioribus peccatis, quae nec absolutione nec excommunicatione digna sunt, videtur etiam usus clavium esse in ecclesia in recensendis peccatis levioribus, propter quae nemo ab ecclesia ligatur. 8. Est quoque aliquod ligare ad certam satisfactionem ecclesiae faciendam, etiam abstentionem ac excommunicacionem.
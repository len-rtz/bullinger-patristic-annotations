S. Petro Hubero adnuncies, quatenus ad angariam futuram, primam scilicet martii, apud nos cum familia et supellectile compareat, ubi provincia illi designata placuerit, nempe ad angariam quamque 25 librę monetę nostrae. Habebit senatum propicium, ubi fideliter insudaverit pueris edocendis. Caeterum quae scribis de rerum communium statu, terruerunt fratres, terrent et hodie, quod inter nos nulla est fides usque adeo integra, ut vobis quippiam de nobis polliceri possimus. Cordati sunt multi, qui dum vos hostis divexare nititur, aderunt, quicquid unquam seniores deliberarint. Movit ad lachrimas multos epistola tua, qui certe multa auctoritate apud nos polles. Nihil potuerunt consulere fratres, quo nunc tuę responderem epistolae. Scribendo vide ne nobis desis. Hoc susurrant fratres, quod dum ingruerit hostis, aderunt cordatiores, quicquid alioqui prudentibus visum fuerit. Synodus satis placet, et quomodo mihi displicere poteris, in cuius amorem sic raptus sum, ut nihil non placeat, quod tuum redoleat ingenium? Tandem Zuinglii uxorem salutabis nomine filioli Guilelmi, qui optime valet studio et vita. Salutat eam filioli pater Trempius, mater adoptitia Trempii uxor, quae Bernatem nummum mittit eidem in signum, quam eam et filiolum diligat, et gratias illi agit pro donis omnibus missis. Age ergo nuncii officium et viduam hanc a filiolo saluta. Age gratias pro indusio misso. Vale et frequens esto in scribendo. Iube, quid agere debeamus, et praesto erimus, quoad possumus. 6. ianuarii anno 33. Tuus B. Hallerus. Heinrico Bullingero, ecclesiastę Tigurino, fratri suo charissimo.
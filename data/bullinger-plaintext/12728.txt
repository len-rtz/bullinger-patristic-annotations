Gratiam et pacem a domino. Cum mihi nulla esset ad te scribendi occasio, domine et pater colende, eam arripui, qua saepe uti soleo, videlicet ut te salutem literis meis rerumque mearum statum tibi pandam. Atque de rebus meis non opus habeo in praesentiarum multis disserere, cum scias, qualiter se habeant. Novit humanitas tua, quod nuper de admodum parvo et nimium tenui salario sim conquestus, ut non possim, quin aere alieno sim premendus. Suadebas tum, ut m. Gabrieli rem indicarem. Id sane faciendum iuxta tuum consilium videbatur. Caeterum, cum ingenium hominis considero, video talem esse, ut invitus rem meam ageret. Neminem enim vult offendere, omnibus placere; facile autem plures offendit, qui quicquam vel proprio vel alterius nomine postulat. Contuli itaque negotium cum d. Zendero, domino et fratre meo, ne se inscio in hoc negotio quicquam me acturum iudicaret. Sic ergo placuit utrique, ut rem ad senatum, ubi primum commode licuerit, referamus. Experiemur, an aliquod beneficentiae et gratitudinis specimen sint aedituri; sed metuo vel parum vel nihil ipsos esse addituros. Utcunque res cadat, ego domino sperabo. Is me cum meis nutriet. Praeterea est, quod a te scire velim. Pro tua humanitate rogo, ne aegre feras. Si quis apud vos (pono casum) ex magistratus ordine nondum ulli matrimonio iunctus, virginem vitiaret, impraegnaret suę fidei sub tutela commissam, quale, queso, facinus iudicaretis? Interim, ubi scortator ille nequam puellam verbis et pollicitationibus delusisset, priusquam cognitum esset eam vel vitiatam vel gravidam, aliam duceret uxorem. Quali poena  puniuntur apud vos? Wie einfalty huͦry oder auch an eeren und emptern? De hoc non sine causa consulendum te iudicavi. Idipsum enim apud nos contigit. Nos impune dimitti nolumus, nec pro simplici fornicatione iudicamus. Alii, ut sunt vitiis sui patroni, homini illi patrocinantur. Extenuant negotium. Punire gravius nolunt, impune dimittere non audent; itaque negotium differtur. Rogo, tuum mihi reveles iudicium et quid apud vos de tali statueretur. De aliis rebus, bellorum tumultibus, iam diu nihil a te vidi. Si quid habes (ut non dubito) et si vacat, rogo scribas aliqua. De imperatore nil certi habemus nec de principibus quicquam. Audio praeterea vestros iam certum exercitum delegisse, quo simul cum Schafhusianis Hegoiam sint vastaturi. Sed vana esse iudicavi. De his, nisi laboriosum tibi esset, certior fieri pervelim. Salutant te nostri omnes. Salvam cupio totam domum tuam. D. Gvalthero meo nomine salutem dicas, rogo. Vale in domino et me ut hactenus commendatum habe. Aaroviae, 17. novembris 1546. Tuae humanitatis totus Christianus Hochholzer. Clarissimo viro d. Heinrycho Bullingero et prudentissimo et fidelissimo Christi ministro in ecclesia Tigurina, domino et patri suo plurimum colendo.
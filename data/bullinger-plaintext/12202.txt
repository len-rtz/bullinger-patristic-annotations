Unnser ganntz fruͤndlich, willig diennst, sampt was wir liebs unnd guͦtts vermögennd, zuvor. Hoch unnd wollgelertt, erwuͤrdig, ersam, wyß, sonnders geliebt herren und fründ, üwere trostliche missive ann unns zwöllfftenn verganngenn martij ußganngenn, sampt dem getruckten buͤchly, habenn wir vorlanngest empfanngenn, aber byßhar vonn wegenn unserer grossen geschäfftenn nitt mögen lassen verläsenn. Deßhalb wir üch zuͦm aller erstenn unnd flyssigostenn wellen gepätten habenn, ir disen langen uffzug nitt der meynung, alls ob wir beide - die missive unnd buͤchly - verachtind, uffnemenn, sonnders (wie obgemeldett) vyle unnser geschäfftenn zuschrybenn unnd zumässenn. Demnach fügenn wir üch ganntz gettrüwer meynung annttwurts wyß ze wüssenn, das wir dasselbig üwer schrybenn zuͦ höchstem danck unnd mitt grossem wollgevallen empfangen unnd verstannden habenn, mitt hertzlicher erpiettung, wo wir üch liebe, fründschafft unnd wollgevellig diennst könnend unnd mögennd bewysenn, das ir unns jeder zytt williger dann willig werdenn findenn. Unnd alls ir unns trungennlich vermanennd, by der warheytt, durch unnsere disputation erhallten, unbewegt ze belybenn, söllennd ir unnd sunst mencklich des versichertt sin, das wir unverrucktenn unnd stettens fürnämens unnd willens sind, wie wir unns des hievor offtmalen entslossenn (dwyl noch niemands dieselbige disputation mitt biblischer schrifft widerfochtenn, umbgestossenn noch nidergelegtt), by derselbigenn unnd unser daruß gefloßner reformation mitt hillff unnd gnad gottes ze blybenn unnd verharren. Datum sontag, 10. may 1545. Schultheis, rhätt und burger der statt Bernn. Denn hoch unnd wollgelerttenn, ersamen, wysenn predigern, läsern und gemeinen dienern der kilchenn Zürych, unnsern insonnders geliebten herrenn unnd fründenn.
S. et pax per dominum nostrum Iesum Christum, etc. Quod aliquot iam septimanis minus te reddidi de rebus nostris, imo totius ecclesiae Christi, certiorem, in causa fuit ammani Voglero praesentia, cui ad vos redeunti reliqui referenda, utpote qui certius singula procul dubio enarravit, quam ego scribere potuissem. Vidit enim exercitum omnem consulibusque nostris comes fuit non ingratus. Quid interim actum, nunc dabo paucis; pauca enim interim memorabilia gesta. Oppidum Bavaricum nomine Rein non procul a Werda, in quo aliquot fuerunt caesareani milites, a nostris tantisper obsessum, quoad Bavariae princeps nostris apertum (diu enim suspendit negotium, in utramque claudicans partem sicut et hodie) reddidit responsum se nostris liberum daturum per suam ditionem transitum nec quicquam se eis intercepturum, quicquid tandem commeatus aliarumve eos sequatur rerum. Hac conditione oppidum suo domino relictum, sic tamen ut, quia commodissimum habet transitum tam Lyci quam Danubii, uno vexillo nostrorum sit firmatum caesarianis omnibus impune absque ullo etiam sacramento sive obligatione dimissis. Sic enim voluere sibi magnum conciliare favorem apud reliquos caesaris milites, utpote declarantes hac clementia se non Germanorum quaerere sanguinem, sed libertatem. His peractis exercitus solvit inde Ingolstadium versus, quod similiter a caesareanis obsessum, licet Bavari sit. Nostri igitur oppido cincto accelerantes tamen Ratisponam versus tandem ea conditione Ingolstadium reliquerunt, ne quis illic suis per Danubium prohiberetur transitus. Parum caute hic egerunt nostri (ut audies), sed una haec fuit causa, quod festinarunt primo tempore cor huius belli petere, ipsum videlicet caesarem, nec diu occupari inter magnos sumptus huiusmodi expugnandis oppidis. Itaque relicto Ingolstadio a sinistra Danubii parte descendentes exercitum duxere. Commeatus, ut fieri solet, a nostris Ulmensibus, etc., Wirtenbergensibus eos secutus. Civium nostrorum circiter 30 pistores et alii vehentes panem, vinum et alia victualia, cum Ingolstadio appropinquarent, ab erumpentibus spoliati et direpti sunt Hispanis, qui in oppido remanserant; vivos tamen omnes dimiserunt. Quo facto et ipsi reliquerunt Ingolstadium et a dextra Danubii parte Ratisponam petierunt. Nostris non visum est propter tam exiguum damnum totum reducendum exercitum et his puniendis occupari, sed recta perrexere Ratisponam versus. 8 vexillis Helveticis, qui Augustam transierunt, commissa est interim tutela viarum. Pervenere igitur nostri Ratisponam, ubi caesar nunc ipse adest (sicut certo referunt omnes) suaque eis opposuit extra urbem castra. Nostri ardent, similiter et ipsi. Magnis convitiis nostros lacessunt vocantes kelchdieb, ketzer, kirchenroͤuber, uffruͤrer wider kei[serliche] maj[esta]t, etc. Expectatur in dies conflictus. Dominus Iesus, qui nos e potestate sathanę liberavit, concedat nobis foelicem victoriam et eripiat e cruentis Hispanici huius leonis faucibus in gloriam sui nominis et evangelicae veritatis propagationem. Amen. Preces fiunt ab ecclesiis nostris devotae. Redeunt, qui prius diffugerant, ditiores aliqui. Cessant omnes artificum manus. Omnia bellum spirant. Certe et ego inhabilis prorsus sum factus ad studendum. Animum vagum intra carceres non possum continere. Hic mihi labor nunc unicus frequenter et ardenter orare, nec melius quicquam me facturum puto. Trucidabimus multo plures precibus quam aliis hastis. Talia etenim daemonia eiici et superari nisi ieiunio et oratione non possunt. Haec de his. Ubi primum certi aliquid habuero, scribam. Zollerus a quodam suo contubernali ictus, revaluit tamen, iterum exercituique adest universali. Putabamus eum mortuum. Sed domino sit laus! Nihil est, bene se habent omnia. Tigurini, qui mecum fuerunt, praecipue sunt: Heini Hermann, Rütimann, J. Göthart, Jacob Reinhart, Wilhelm Stutz, Galli Schnider, sun Poßhart, Herliberger, deß Felix Renners bruͦder, der Stetter zur Wiegen, etc., plurimi quoque ex agro, Bülacenses plurimi, ex Ilnovensi etiam parochia aliquot. Fuere certe modesti, et bonum reliquere nomen. Scripsit mihi ex Lindoa Voglerus se illic invenisse m. Jacobum, Wilhelmum et Jacobum Wirtzium fratres, etc., qui ubi nunc sint, nescio. Audio hodie circiter 4000 Helvetiorum praeter eos, qui prius transierunt, venisse Werdam, inter quos procul dubio erunt. Rogo, si quae de his habes certi, significato mihi, quinam discesserint. Ex 5 Pagis plurimi inter nostros sunt nihili facientes prorsus suorum revocationem dominorum. Exercitus (quod tamen vos scire non dubito) ex Inferiori Germania ascendit usque ad Wormatiam numerosus, 2000 pferdt, 12000 zuͦ fuß, caesari se iuncturus. Ducem huius exercitus vocant den herren von Büren. Ascenderunt per ducatum Lucemburgensem (quia per Coloniensis episcopi ditionem transire non potuerunt) atque Trevirensis episcopi ditionem. Collegerunt nostri illico copias non paucas, Rhenumque obsident, ne transire possint. Adsunt ibi Argentoratenses, Palatinus, Coloniensis et Monasteriensis principes et reliquię Hassorum. Expectamus illinc etiam novi aliquid. Videtis, fratres, quid immineat Germaniae. Utinam saperent Helvetii et, quod commode fieri posset, occuparent 4 urbes Austriacas, item das Sungoͤw (ist ir kornkast), Rheti comitatum Tirolensem, ut clauderentur Alpes, ne pateret Italis ad nos accessus! Non enim tempus est dormiendi. Iacta est alea! Ipsi petunt nos; petantur ergo et a nobis. Scribo haec, non ut ullos ad arma temere horter suscipienda, sed ut fallendo tempus chartas etiam maculem. Ignosce! Ego, quod sentio, stulte scribo. Libenter prudentioribus accessurus consiliis. Scio, quid vos impediat. Possum ergo compati vestris infirmitatibus. Nostri certe audaciter omnia aggrediuntur. Vident enim non de lana contendi caprina aut Helena reducenda, sed verbi dei libertatisque Germanicae quaeri suppressionem omniumque piorum sanguinem, ideoque velut desperabundi et ad extremam ducti necessitatem audent omnia. Dominus zelum hunc, quem malum esse dicere non possum, confirmet in nobis omnibus! Quid Badenae et prius Tiguri sit actum, nescio adhuc. Expectamus quotidie. Prophanatum ita templum Heremiticum non puto portendere aliud quam finem instare prophanationis, et hanc revelandam ac publice puniendam, qua sanctum templum dei, veram religionem et pietatem, suis hactenus prophanarunt impudenter ęque ac equus iste traditionibus et pollutionibus libidinosis ecclesiam dico Christi, religionem cultumque dei verum. Quid item Solodorensis ille portendat casus, mox declarabit eventus. Flinnerus, unus ex symmistis nostris, Abusiacum cum Schertlio missus, adhuc ibi agit. Obtrudit indoctis et miseris pfaffis et plebanis formam illam claudicantem Augustanam, sicque plantantur hii errores, ut non dubitem, quin omnibus pacatis nobis denuo bellum futurum sit cum illis, qui tam obscuris locutionibus recens natas volunt cibare ecclesias et, cum maxime spiritualiter intelligi velint, maxime tamen carnaliter loquuntur. Dominus det spiritum suum his ecclesiis, ut, quod hii crude nimium dicunt, spirituali tamen capiant iudicio; alioquin nunquam poterunt cavere flagitium blasphemiae humanitatis Christi. Consulto frequenter cum d. Laeto, qua tamen ratione possit haec forma explodi et syncerior substitui. Sed difficile est impressam reiicere, maxime cum domini nostri turbarum et novitatis sint maximi osores. Ego itaque, dum aliter non possum, tamen nonnisi ad sensum meum, imo christianum, correcta utor nemine prohibente. Vestris ergo etiam in hac re succedente tempore opus habebimus consiliis, quomodo equum illum Troianum arte Sinonis illius Argentoratensis in urbem nostram inductum sine damno exturbare iterum possimus. Ego, si quid ultra nequeo efficere, Laocoontem agam. Praeterea, quod in praesentiarum scribam, non habeo, nisi quod libellos, de quibus tibi nuper scripsi, velim mihi mitti cito. Enchiridion de resurrectione a Frisio vulgari linguae datum noster impressurus est typographus, si tua fiat pace. Rescribe ergo, quid faciendum. Mitto hic tibi exemplar deß absagsbrieffs, quem principes misere caesari, quem tamen recipere noluit, sed puero ferenti violenter in sinum imposuit, addito simul libello seu scripto (quod vocant) echtbrieff. Dann er allthalb die echtung über uns usschribt, sicut in hoc invenies scripto. Vidi vestra argumenta, quibus rationem redditis, cur non ad concilium veniatis Tridentinum. Perplacent omnibus. Scripsit et Philippus Melanchthon hac de re apologiam Germanice, quam nescio an videris. Vale. Salutato familiam tuam ac dominos patres ac fratres perpetuo colendos, ammanum Voglerum, compatrem meum, cui haec singula referas velim. Non potui enim ipsi scribere propter negotia. Saluta etiam socerum meum, cui hanc obsecro tradas schedam, ut ad vitricum meum mittat. Vale denuo. Augustae, die Bartolomaei. Ioan. Hallerus. Clarissimo viro d. Heinrycho Bullingero, Tigurinae ecclesiae fidelissimo pastori, domino ac patri suo unice colendo. Zürich an M. Heinrich Bullinger.
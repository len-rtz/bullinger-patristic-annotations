Min früntlich gruͦtz und guͦttwillig dienst allezyt bereit zuͦ vor. Sonders günstiger herr, es hatt mir venner Im Hag und venner Vogtt bed warhafftt enbotten, das unser herr zuͦg, so gan Genff inhin ist, ein stettli mitt gwallt eroberett habend; ettliche hand sich dan uff gäben guͦttwillig, und ouch daselb im eroberten stettli ein anzall lütten umbrachtt, und der fiend einssdar wyche. Ist ouch der castilan von Müß noch nitt hinuß, aber sin bruͦder. Dem hand die unseren 3 schiff uff dem see anwünnen und ab gejagtt: das groß schiff, das sy nemend ein gallena, daran er so lang hatt lossen arbeytten und sin trost daruff gesetzt, und dan die 2 ringeren, darin sy so ein groß guͦtt funden von proffiant, das nitt zuͦ glouben syge. Vermeinen ich wol, er habe filichtt das stettli, so sich nitt hatt wellen uffgäben, damitt spysen und sich darin understanden zuͦ weeren, so hatt man im zuͦ bald den weg underlouffen etc. Ist die sag, der Müsser sige selbs noch in Bemund und neme knächtt an. Ir fürnemmen ist gesin, alls sy söllichs eroberett, fürrer zuͦ ziechen an das schloss Pygney, so enett Jänff, und darin die pandytten ligend, die bisshar den Jänferen so groß übell zuͦ gestattett. Der brieff, so disse meerre inhalltett, ist unssren g[nedigen] h[erren] vom läger zuͦ geschriben und jetz zinstag umb die zwö gan Bern kommen. Das möget ir frölich sägen. Wytter, günstiger, lieber herr, bitt ich üch, was ir nüws bericht, dessglychen, wass üwer botten jetz ab dem tag brachtt, mich das alles by dissem botten lossen wüssen. Demnach wundertt mich ouch übell uß üwrem vordrigen schryben, das ich allso verstanden, es habend üwer botten uff vordrigen tag in entpfechh gehebtt, gar niener in zuͦ verwillgen, sonder allein zuͦ losen und wider hindersich zebringen. Nun aber hand sy mitt samptt Lucern, Un, Schwytz, Underwallden, Zug, Fryburg und den Soloturnern ab gehebttem tag minen h. zuͦ geschriben und sy hoch betten und ermant, das sy von irrem fürnemmen standent und nitt uß ziechind, und ob sys doch nitt thuͦn, söllends doch allein achttag verzyechen, so wellend sy die wil luͦgen, obs ettwas guͦttz darzwüschen mögind finden. Und wo einychen verzug von minen g. h. beschächen, wärre Jänff zuͦ grund gangen in dänen acht tagen. Der brieff ist verlässen worden, alls man den samstag uss der statt Bern hatt wellen ziechen. Die antwurtt und das mer underr den burgern: Wen inenn gott widrumb heim helff, welle man inen antwurtten etc. Sind gott allzytt bevolchen. Datum in yll, fryttag noch liechtmess anno 36. U[wer] allzytt guͦtter fründ und göner Sulpitius Haller vogtt uff Lentzburg. Dem erwirdigen, wolgelertten herrnn Meyster Heinrich Bullinger, diener des wortts und der kilchen in merem Zürich, sinem guͦtten fründ und günstigen herrenn.
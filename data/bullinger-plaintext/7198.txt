S. D. Maximi facio, vir clarissime idemque domine colendissime, quod in tot tantisque tuis negotiis tantillum tibi suffuratus sis temporis, ut me amantissimis tuis literis dignatus sis compellare. Gratias hoc nomine humanitati tuae maximas ago et te valde oro, ut aliquando ita pergas ad me scribere; nam vehementer delector literis illis tuis sane elegantibus, doctis pariter et humanissimis. Cumque ex Tretii nostri, viri optimi, expositione et ex literis tuis amantissimis intelligam, quanti me facias, quantaeque tibi mea incolumitas curae sit, faciam deo opitulante, ne te studio amoreque videar esse inferior. Et ut tu te mihi obstringis in omnibus vitae officiis, ita scias, me vicissim in omnibus et per omnia esse (si sic loqui liceat) tuissimum. Pro gemma vero salis et libello adiuncto certe pulcherrimo maximas rursus tuae humanitati gratias ago efficiamque per occasionem, ne ingratus videar fuisse. Ad hoc autem imprimis te, vir clarissime et frater in domino dilecte, adhortor, ut, quod facis, facere pergas strenue et constanter tueri doctrinam de fide nostra sanctam contra novatores, qui sacra nostra contaminant et impie vocabula in ecclesiis a temporibus apostolorum usurpata una cum rebus per vocabula significatis reiiciunt, trinitatis, personarum, essentiae similiumque intelligo. Audio enim in hoc certamine te fervere, quod vehementer mihi probatur. Scias enim tepidos expui ex ore domini, neque sane fieri potest, ut animus recte in vera fide imbutus patienter audiat phanaticorum hominum impias novitates imo blasphemias. Dominus tibi adaugeat gratiam suam. CÄ™tera referet Tretius noster, viva tibique (sat scio, quoniam eximie te diligit) non ingrata epistola. Dominus Iesus servet te et benedicat tibi tuisque in perpetuum! [Quaeso salutare digneris aliquando clarissimum virum d. Antonium Schnebergerum, Tigurinum medicum, amicum meum colendum] Tiguri 14. augusti 1567. Heinrychus Bullingerus senior, Tigurinae ecclesiae minister etc., tuus totus. Maximi facio, vir clarissime, quod in tot tantisque tuis negotiis tantillum tibi suffuratus sis temporis, ut me amantissimis literis tuis compellare sis dignatus. Gratias hoc nomine tibi ago maximas et te valde oro, ut sic aliquando ad me scribere pergas; vehementer enim delector literis illis tuis sane elegantibus, doctis et humanissimis. Cumque ex Tretii nostri, viri optimi, expositione et ex literis tuis ornatissimis intelligam, quanti me facias quantaeque tibi curae sit mea incolumitas, ne inferior te studio et amore videar esse, et ut tu te mihi obstringis in omnibus vitae officiis, ita scias me vicissim per omnia et in omnibus esse (si sic loqui liceat) tuissimum. Pro gemma salis et libello pulcherrimo maximas iterum tuae humanitati gratias ago efficiamque per occasionem, ne ingratus fuisse videar. Caetera referet Tretius noster viva tibique, sat scio, non ingrata epistola. Dominus Iesus servet te et benedicat tibi. Andreae Schadcovio, salinarum Velicensium notario.
Redditae mihi fuerunt literae tuae, venerande antistes, quibus lectis totus summo perfusus sum gaudio, quod enim de prospicienda mihi conditione apud Bernates te curaturum scribis. Quid gratius, quid antiquius mihi contingere posset? Perge itaque, te rogo, in instituto, et, quod tibi suggerit dominus, effice. Et, si quid confeceris, deo inprimis, deinde tibi summas agam gratias. Quod vero Bernates subtilitates ac nodos tam in doctrina quam in planissimo caenae domini negocio ecclesiis suis tradi nolunt, hoc etiam atque etiam laudo, neque ego talia doceo nec unquam docebo. Placet enim mihi puram ac simplicem doctrinam Christi eiusque verum sacramentorum intellectum sine tricis ecclesiis tradere. Quod praeterea Luteranismum ac papismum odiunt, hoc mihi a multis iam annis cum illis commune est. Testes enim (ut alios taceam) sunt Laetus, Hallerus, Michael Caelarius. Testantur scripta mea. Testis est tota Viennensis academia me nihil κοινωνίας commerciive habere cum huiusmodi sectis. Amo itaque verbi domini simplicitatem illam, quam sacrae literae nobis proponunt. Quod tandem in aliis etiam rebus omnem tuam operam, si ea indiguero, mihi polliceris, primum, quod verum ac christianum episcopum decet, facis, deinde me tibi maximo beneficio devinctum semper habebis. Quamobrem expectabo, ut, quam citius fieri poterit, de toto negocio me certiorem facias. Vale. Basileae, 7. februarii 1547. Tuus in domino Franciscus Stancarus. Clarissimo viro d. Henrico Bullingero, antistiti Tigurinae ecclesiae doctissimo et vigilantissimo, suo observando. Tiguri.
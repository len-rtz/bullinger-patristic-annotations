Gratia vobis et pax a Deo patre nostro et Domino Iesu Christo, fratres amicissimi et nobis unice observandi. Negotium, cuius causa hominem hunc data opera mittendum ad vos censuimus, paucis complectemur. Nemosi enim non incelebri linguae, ut nunc vocant, Occitanae oppido, nova nuper impiorum saevitia in miseros fratres, qui illic dispersi agunt, efferbuit, quum nihil tale suspicaremur. Literas non ita pridem publicas Senatus Argentoratensis et Basiliensis obtinueramus, quibus omnium qui tunc per Gallias in vinculis tenebantur, salus et incolumitas commendabatur Comiti Guillelmo. Ille a Rege impetrasse dicebatur, ut solverentur omnes. In hac spe securi acquiescebamus, dum renunciatum nobis fuit, ignem illic vehementer flagrare. Duo combusti fuerunt, de quorum morte ab ipso spectatore audietis. Siquidem latine vobis narrare queat, quod nobis retulit. Plurimi in vincula coniecti sunt, qui de capite periclitantur, nisi mature obviam eatur eorum furori, qui iam ebrii duorum sanguine, finem alioqui saeviendi nullum facturi sunt. Duo illi singularem constantiam ad extremos usque spiritus exhibuerunt: quum tamen exquisita crudelitate ipsorum patientia tentaretur. Verum qui scimus an eadem aliis constatura sit animi magnitudo? Ferendae ergo in tempore suppetiae, si qua ratione licet, ne terrore concidant, si qui sunt imbecilliores. Deinde summopere cavendum, ne vile fiat nobis piorum sanguis, quem scimus esse in conspectu Domini pretiosum. Audimus recens fuisse a Principibus vestris percussum foedus cum Rege nostro, in quo mentio quaedam iniecta fuerit religionis, ne scilicet solita severitate posthac plecterentur, quibus in religionis sensu vobiscum conveniret. Id si verum est, non omittenda est nobis iuvandorum fratrum tanta opportunitas, quibus ad opem ferendam non modo clara voce nos Christus vocat, sed se deseri conqueritur, si deserantur. Proinde, fratres optimi et pientissimi, vos pro animi vestri sinceritate in hanc causam totos impendite. Quod quia vos ultro facturos confidimus, pluribus non agemus vobiscum. Agedum ergo, apud Senatum vestrum efficite, ut serio Rex appelletur: idque quam fieri poterit brevissime, ne furiosi illi antevertant. Scitis enim quam sedula sit eorum improbitas. Dominus Iesus vos novis spiritus sui incrementis magis in dies locupletet, fratres eruditissimi et nobis dilectissimi. Genevae, 13. Novembris 1537. Fratres vestri amantissimi et observantissimi Genevensis ecclesiae ministri. Fratribus et symmystis nostris in Domino observandis Tigurinae ecclesiae pastoribus.
Gratiam et pacem a domino. Quod temporum nostrorum calamitatem conquerar, Heinrice charissime, epistola non patitur. Ex amicorum et in senatu nostro primatum iussu nuncium hunc ad te amandavimus, cum patriam deserere coactus sis - dominus novit, cuius culpa factum - et nunc a Basiliensibus simul et Tigurinis, ut certo apud nos fertur, vocationem paratam habeas. Precantur te fratres cordatissimi, qui sunt Bernę, quominus[?] et eorum quoque, etsi nihil de te meriti, vocationem minime contemnas; en enim tibi iam dudum parata est. Habet Basilęa doctos innumeros, quos et Tigurum; Berna sola, quę tamen est populosissima, 187 parrochiarum, neminem habet. Megander a contionibus quiescere iussus est; causam proculdubio accępisti. Quod si admittatur, ut opto, nihilominus certissima et paratissima est tua vocatio. Franciscus senio indiem deficit, Bertoldus podagra, hernia et mole corporea sic gravatur, ut plus satis. Proinde in tota ditione nullos ferme habemus, qui vel lectione vel linguarum vel scripturę cognitione aliquid possint. Cum itaque tantam gentem et lucrifacere et Christo servare per dominum possis, nisi nolis esse christianus, te nobis non negabis. Volunt itaque et primates ex senatu et civibus item et plebe certi esse, Bullingerum futurum Bernatem, quare hoc nuncio certiores tui reddas, ut speramus omnes. Audio ab adversariis bibliothecam tuam devastatam; nihil turberis: apud nos omnia reperies necessaria, nec quippiam de conditione diffidas. In summa: precamur, speramus, immo volumus Bullingerum nostrę vocationi indulgere; respondeat nec aliud quam quod velit noster esse. Interim ubi animum tuum intellexerimus, senatus noster te legittimo nuncio et litteris vocabit, ut et Tigurinis et omnibus commodius satisfacere possis. Hec vero, quae scribo, cordi tuo scripsero, que volebam ante bellicum hunc tumultum tecum contulisse. Nihil dubites de me; officiosissimum habebis suppedaneum Bertoldum tuum, immo si libet fratrem germanum. Habebis etiam propiciam plebem in urbe, quae te pleraque novit et audivit. Nec deerit senatus, quorum [!] magna pars, etiam quos papistas credimus, te maxime cupit. Exacerbati sunt exacerbatione, quam proculdubio didicisti a Francisco, quod nihil verearis. Modestia dominus plus per me egit quam acerbitate. Vale et pro votis nostris rescribe, quod si non fęceris, certe me moriturum brevi mallem quam ita destitutum, quod etiam spero. Rursum vale. 6. decembris anno 31. Tuus ex animo minimum nummisma Bercht. H. Heinrico Bullingero docto iuxta atque pio, fratri suo semper charissimo
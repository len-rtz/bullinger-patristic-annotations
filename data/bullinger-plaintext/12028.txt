Wolgelerter, wirdiger, sonnders günstiger, lieber her und guͦter fründt, üch sige unnser früntlich gruͦtz, willigenn dienst, sampt was wir liebs und guͦts vermöchten, zevor. Günstiger, lieber her. Es ist unsers Burgers Alban Hopplers säligenn sonn mit sinem vogt Ruͦdolffen Kuster der tagen vor uns erschynnen, anzöigt, wie dan uns des guͦten knaben armuͦt wol bewüst, und er yetzo etlich zit in schuͦll gangen, der hoffnung, die leer an ime öthwas zuͦ verfachen, möge er doch, wie gmeldet, siner armuͦt halb dem nit nachkomen. Derwegen sin gantz früntlich pit wäre, wir ime günstliche fürgschrifft an üch mitzetheillen, der guͦtenn hoffnung, ime woll zuͦ erschiessen, der gstalt, das er, wie dan vor anderen unseren burgers sönen ouch beschehen, an das almuͦsenn genomen werde. Unnd diewyl wir ine zefürderen gnaigt, so lanngt an üch unnser früntlich pite, welind den guͦten knaben befolchenn haben, der massen, das im in etlichen wege gholffenn werd. Das wöllend wir umb üch früntlichenn verdiennenn. Datum in il, denn 11. septembris anno 1544. Schultheys und rat zuͦ Winterthur. Dem wolgelerten, wirdigen heren Heinrichen Bullinger, predicannten der stat Zürich, unserem günstigen, liebenn herrenn.
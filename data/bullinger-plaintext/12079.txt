S[alutem] p[lurimam]. Adolescens ille cupit se tibi a me commendatum esse. Non potui ei denegare hoc officii, tametsi antehac tibi non scripserim unquam, sed obtemperandum fuit honestae voluntati studiosissimi et optimi iuvenis, quem tibi sane etiam atque etiam commendo. Lu-therus valde acerbum divulgavit anathema. Rogo, ne patiamini vos permoveri a tali oratore iracundo magis hoc tempore quam aequo. Donate id discerptae ecclesiae, et repugnantibus etiam hominibus operam demus, ut lacera eius membra aliquo modo revalescant. Etiam a vobis vehemens carmen profectum fuit in Osiandrum, neque illud velim factum; at laesit prior, verum iste poeta momordit magis dolorifice. Non demus occasionem hostibus maiorem, quam data sit hactenus; ignosce mihi, quod liberius ad te, quam oporteat. Nolo monitor esse, sed precator, et obsecro, ut aliquid impetrem. Cupio et opto omnes vos salvos et incolumes esse, et nominatim senem vestrum patrem Pellicanum. Vale. Argentorati, octava novembris 1544. Sturmius. Doctissimo et optimo viro d. Henrico Bullingero.
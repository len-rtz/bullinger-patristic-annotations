Gratiam et vitae innocentiam a domino. Literas tuas accepi, vir clarissime, magna cum animi laetitia; gratissima enim sunt, quae tu scribis. De conventu Isenacensi ne verbum interim unum audio atque ideo nescio, quid divinare possim. Utinam fallar! Vereor, ne plaustra ceremoniarum sint advecturi, pondus ingratissimum. Apud nos magna quidem securitas est. Cives enim, et qui agrum incolunt, pulchre obediunt magistratui mercenariam militiam prohibenti. Aliquot modo nebulones periuri cum periculo vitae eruperunt. Apud Quinquepagicos mira est turba. Verbis et verberibus mutuis sese lacessunt. Sunt enim, qui caesaris partes fovent, magnates aliquot; sed his reclamat plebs auro corrupta Gallico. Suspicantur, qui apud nos cordatiores sunt, intra aliquot dierum spatium turmatim illos sublatisque signis ad Gallum concessuros caesare neglecto, qui putatur illis solvisse coronatorum 6000. Tigurini dolent tam misere fidem prodi et omnem disciplinam conculcari, venalia apud istos esse omnia. Bernates videntur se huic malo miscuisse imprudentissime. Verum fata volentes ducunt, trahunt nolentes. Sat designavimus scelerum, satis dei longanimitatem contempsimus, patientiam calcavimus. Aderit propediem deus ultor. Tu orabis dominum, ut nostri misereatur, idque propter nominis sui gloriam. Iacobus hic Peregrinus tuo nomine et quod vir bonus est, erit nobis commendatissimus. Valebis una cum tuis omnibus. Tiguri, 9. iunii 1536. H. Bullingerus. Clarissimo viro d. Thomae Blaurero, senatori Constantiensi prudentissimo, suo in domino fratri charissimo.
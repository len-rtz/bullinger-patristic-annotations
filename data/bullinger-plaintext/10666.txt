Gnad und frid von gott sampt min willigen diensten zuͦvor, lieber herr und bruͦder. Demnach ir mich nechstmals gebetten haben, üch, so etwas gwüsser nüwer mer kay[serlich]er may[estä]t kriegshandlung halben vorhanden wer, dasselbig zuͦzeschriben, ist sydert nüt anderst uns zuͦkommen, dann was ir von juncker Thoman vernomen haben. Jetz aber nechst sontag vergangen sind brieff kommen, under welchen herr Christoff Truckseß, fryherr zuͦ Walpurg, sinem herr vatter heruß schribt, des ich üch hiemit ain abgschrifft zuͦschick. Demnach sind ouch. augusti abermals brieff kommen und her Felchem von Knöringen 10 zuͦgschickt und zuͦ Costentz uff dem schiesset, so dis tag gehalten wirt, uberantwurt, die concordierent mit disem. Und darüber schribt man im, das das schloß und statt Thonis gwunnen sey und jedem knecht dry monet sold für die blunderung geben, sye ouch kayserliche mayestät willens, uff Constantinopol zetringen. Got geb im gnad und stercke! Sagent üwer hußfrowen, sy soll uch nit verlangen lassen, der schurtz werd bis nechst fritag uß der farb kummen, und so erst er fertig werd, woll ich inn üch zuͦschicken 19. Damit sind gott alzyt befolhen. Datum Costentz, 10. augusti anno etc. 35. E[wer] w[illiger] alzyt, Gregorius Mangelt. Dem erwürdigen, frommen und hochgelerten Maister Hainrich Bullingern, dieneren des evangelii der kirchen z'Zürich, sinem günstigen lieben herrenn zuͦ aignen handen.
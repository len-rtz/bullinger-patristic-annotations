Gratiam et pacem a deo, patre nostro, per dominum Iesum Christum in spiritu sancto. Accepi tuas litteras, doctissime et charissime Bulingere, in mense decembri, in quibus video te ut multos alios bonos viros amantes reip[ublicae] et ecclesię in hisce dissidiis publicis et bellicis tumultibus admodum animo angi et multa de ecclesiarum erumnis et perturbatione disciplinę et studiorum cogitare, nec immerito; testantur enim non solum sacrę litterę, verum etiam omnes creaturę adesse tempora et postrema et periculosissima, in quibus paulo ante resurrectionem futuras ingentes ecclesię ęrumnas predixit Daniel premonens nos, ut animo confirmemur, ne deficiamus a deo fracti vel sevitia impiorum vel exemplis et iuditiis hypocritarum. Quare tu sapienter et pie mones, ut consolidemus nostrę fidei concreditos, ne a recepta semel veritate resiliant persequutionum procellis obruti, cum oporteat per multas angustias et tribulationes ingredi regnum coelorum, id quod sedulo nostris votis ac precibus universę ecclesię precamur. Agnoscimus divina bonitate ecclesię erumnas, et propter gloriam dei et propriam salutem atque publicam necessitatem pro modulo donorum nobis collatorum acrius incumbimus in evangelii depraedicationem toto pectore deum invocantes, ut ecclesiam suam propter Christum conservet, defendat et augeat. Quod vero rarius ad vos scripsi, nulla alia causa, deum testor, factum est, nisi quod noluerim meis ineruditis schedis vos gravioribus et melioribus rebus occupatos impedire atque oneri esse. At nunc a te provocatus, cum rursus ad scribendum horteris (nam statuo contra humanitatem esse nullam gratitudinis significationem praebere) constitui, quoties quoties licet per tabelliones commodos, presertim in nundinis Francofordianis, ad vos dare litteras. Fateor multam habere utilitatem colloquia fratrum per litteras. Verum ego non ignorans, quod curta domi meę sit suppellex tum litterarum tum donorum, non temere soleo interpellare viros eximiis et prestantibus donis preditos, quorum dona amplector atque admiror, et sentencia, voluntate, confessione me cum eis coniungo, siquidem deum vera Christi agnitione et fide invocant et idola fugiunt. Commendatio tua non modicum profuit adolescentibus; alter enim ecclesię in Wetter pręfectus est, alter, modo ambiret conditionem aliquam, auxilio non destitueretur. Nostrę res mediocri sunt in statu; liberi enim a stulta conciliatione religionis, qua hactenus perpetuo in comitiis vexati frustra sumus, domi nostrę ecclesiis nostris inservimus et propagare in hisce gloriam dei per Christum studemus, securi, quicquid de religione statuerint pontifices cum principibus, scientes filium dei, qui a nobis invocatur, semper adesse ecclesię suę, quem in omnibus periculis nos habituros defensorem constanter credimus. Hisce vale, charissime et summopere venerande Bulingere, una cum symmistis omnibus atque Bibliandrum inhortare, ut talentum concreditum proferat atque in utilitatem ecclesię exponat. Salutant vos omnes nostri. Ex Francofordia, 7. aprilis anno domini 1544. Ioannes Pistorius Niddanus ex animo tuus. Clarissimo viro, egregia eruditione et pietate prędito d. Henrycho Bulingero, pastori Tigurino, suo domino plurimum colendo etc.
Ad Heinrychum Utingerum, studiorum patronum, Heinrychi Bullingeri in epistolam S. Pauli ad Titum praefatio. Brevis est epistola, sed densa mysteriis et utilitatis plurimum habens, quae Tito inscribitur. Hic ad Christum e gentilismo conversus in religione recepta profecit adeo, ut hunc inter praecipuos amicos, imo filii loco coleret apostolus, praeterea et nobilissimae insulae Cretae praeficeret. Hunc vero instituit praesenti epistola praescribens, quos deligat episcopos. Iubet enim, ut oppidatim constituat presbyteros, et huiusmodi quidem, qui sint integrae vitae et doctrinae sanae tenaces, quo possint contradicentes revincere. Nam ut apud alias gentes, ita praecipue apud Cretenses esse pseudoapostolos quosdam, quos oporteat acerrime profligariDeinde personarum et aetatum praescribit officia docens etiam magistratui obediendum esse. Adhibet ubique exhortationes egregias et efficaces. Postremo praescribit quaedam de quaestionibus reiiciendis deque vitandis haereticis et aliis quibusdam rebus necessariis. Haec videri poterat epitome prioris epistolae ad Timotheum esse. Eadem enim in hac tractantur, quae in illa, sed brevius et aliis verbis hic omnia. Alias parum est in utraque discriminis. Sanctus Hieronymus hanc e Nicopoli, quae sita est in Actiaco littore, autumat scriptam, nimirum quod ipse Paulus in fine epistolae dicat: "Da operam, ut venias ad me Nicopolim; nam illic decrevi hybernare" [Tit 3, 12]. Quando vero scripta sit, ante vel post captum apostolum, non satis constat. Theophylactus existimat ante vincula scriptam et priusquam posterior ad Timotheum vulgaretur. Certe non deerunt perquirenti diligentius coniecturae, quibus colligatur scriptam esse, posteaquam caesaris sententia Romae esset absolutus. Quaecunque vero in hanc et eam, quae ad Philemonem sequitur, conscribimus, tuo nomini, venerande senex, consecramus. Videbaris enim tu imprimis hoc dignus argumento, qui ministerio verbi faves egregie et studia sacra bonaque promoves industrie. Enimvero intelligis veras dominici templi opes nisi salva veritatis doctrina custodiri non posse, igitur pro officio tuo istam praesertim custodis. Quo quidem nomine et Zvinglio nostro eras charissimus meritoque amaberis a postens ac studiosis omnibus. Tu modo, quod fecisti hactenus studiis et pietati, fave et benefacere perge.
Wellt mich um gottes willen entschuldiget haben, dann ich warlich, warlich nitt schriben kan. Danck euch ewers truwen flyßes. Muͦß yetzund predigen. Und ist ain prediger von Esslingen gestert komen. Will yetz och hinweg; by dem ich ouch vyl schriben muͤssen. Der guͦt Jacobus Ottherus ist inen gestorben. Hettend gern ain andern geschickten. Waiß nitt, wa man in nen! Esslingen muͦß 40000 fl. geben; Reutlingen 20000 fl. Ich hab necht nitt gewisst, das der her Jorg Myller hie ist. Yetz sagt mirs min v[etter] C[onrad] Zwick. Dem hab ich ewer ehsatzungen geben, das ers widerum inmach, damitt euchs h. Jörg widerum bringe. Sind gott zytlich und ewig bevolchen sampt den ewern allen. Den bitten mitt hertz und truwen fuͤr unß, das wir in gnaden erhalten werdind. Datum in hoͤchster yl, den 15. mertzens 1547. By nechster bottschafft schrib ich mehr. Vom landgrauffen habend wir gar nichts gwisses, aber, das marggrauff Albrecht so vyl leut erschlagen und umbkommen seyen, ist war ausß vylfaltiger kuntschafft. Gott mitt euch.
S. in domino. Tametsi vix tibi tempus tuis negotiis expediendis suppetere sciam, pater venerande, non tamen potui longius ponere mearum literarum intervallum, cum vel hoc qualecunque nimis longum esse videatur. Ita enim persuasum mihi plane habeo saepius te meis literis esse salutandum. Atqui, quo brevior sim, nihil iam dicam de rebus meis, quę recte se habent, laus deo. Neque iam de rumoribus bellicis, qui ut multi et varii, ita incerti ac plerique vani (de quibus certi aliquid accipere pervolupe esset) scribendum est. Neque etiam immorari licet in calamitate et turbis ecclesiarum nostrarum enumerandis, quas tibi notissimas esse haud me fugit, quarum iam vel finem vel modum aliquem fore speramus, cum tertius episcoporum nostrorum iam sit eligendus loco d. Erasmi, pię memorię fidelis Christi ministri, qui conatus illorum veritati adversariorum sit infracturus. Praeterea, cum senatus noster prudentissimus post adhortationem senatus vestri adigat singulos ecclesię ministros ad subscribendum conclusionibus Bernę disputatis (quam ob causam valde ringuntur), haec omnia omittenda nunc sunt atque alia paucis, quae volo, significanda. Dominus Ioannes Weberus ante aliquot septimanas nobiscum fuit Aarovię Tigurum petiturus duas maxime ob causas, tum ut fratres et amicos inviseret amiceque salutaret, tum ut cognosceret, num qua esset simultas vel discordia inter fratres Tigurinos, qualem esse Battus Bernę saepius iactare solitus esset, quo ipsorum dissidium cum veritatis amatoribus ipsis minus fraudi esset, cum et in aliis ecclesiis non minora essent dissidia. Cum itaque me de his rebus interrogaret, sollicitudinem hanc penitus animo sustuli, cum Battum falso iactare affirmarem Tigurinorum discordiam, unanimiter omnes esse affectos docerem, maxime in negotio religionis. Nam et me non parum, priusquam Tigurum nuper venirem, sollicitum habebat. Hoc cognito mutavit animi propositum, cum id, quod cognoscere volebat, iam sciret, adhęc quod temporis angustia vix admitteret. Iniunxit itaque mihi, ut ipsius nomine tuam humanitatem cum reliquis dominis et fratribus dilectis quam officiosissime salutarem idque de Batto tibi significarem, si forte d. Theodorus (de quo maxime Battus gloriatur, quod aliter sentiat de providentia et praedestinatione dei quam reliqui) aliquid scriberet vel Batto vel alii, quo minus falsa de Tigurinis praedicaret. Id significare volui. Tu, quod optimum tibi visum fuerit, facito. Mali sunt, ac nescio, an quid vel monitiones vel minę profecturae sint apud tales, qui non verentur contra propriam conscienciam veritati resistere. Caveri non potest, quin mali, quę facta vellent, tanquam iam facta praedicent; quos suo iudici relinquemus. Audio praeterea hoc periculoso et turbulento tempore preces publicas diebus Veneris indictas apud vos, quod sane probo. Non enim caret exemplis sacrarum literarum. Hortamur et nos sedulo. Caeterum non tantum proficimus, quin coetus nostri plus decrescant quam augeantur. Magna est iniquitas hominum, atque ita comparatum est, ut nil boni sint operaturi homines; et quod ab aliis bene fieri vident, cavillantur atque dente mordent plus quam Theonino. Preces enim coactas esse aiunt, alligatas loco et tempori, ad hypocrisim. Melius esse iudico, ut sint saltem aliquę preces quam omnino nullę. Est enim infinitus numerus piorum hinc inde dispersorum, quorum preces dominus certo exaudiet. Metuo prae foribus omne genus infortunii astare, nisi dominus nolit nobis retribuere iuxta merita nostra, sed iuxta largam suam et infinitam misericordiam. Pluribus te onerare nolo. Deduxere sponsam filiam quęstoris vestri nobili illi et sanguinolento militi et Cainitę potatores eximii. Mirantur plurimi hanc huic matrimonio locatam. Caeterum mihi mirum non est. Similia similibus (ni fallor) facile aggregantur. Salutabis meo nomine tuos omnes, reliquos etiam dominos et fratres dilectos. Salutat vos uxor mea. Vale in domino et me tibi semper ut hactenus commendatum habe. Aarovię, 25. augusti 1546. T[uae] h[umanitatis] totus Christianus Hochholzer. Clarissimo viro d. Heinrycho Bullingero, Tigurinę ecclesiae antistiti fidelissimo, domino suo tanquam patri plurimum colendo.
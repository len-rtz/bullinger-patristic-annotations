S. Quę scripsi, per dominum quęso, ne nihiliducas; res est non contemnenda propter bonos viros et propter evangelii propagationem, imo et propter contemptum nostri. Prius est agere de his, quę fidei sunt. Quod ad bona adtinet, sponte sequetur. Multa sunt, quę Salodorenses impellunt ad pacem, modo non sit e sequestris, qui ansam lenitudine mollicieque praebeat ad pertinaciam. Quod antea fidei actio semper est dilata, factum est, ut omnes turbe sint tum consequutę, Salodorenses tam insolentes redditi, nos cum evangelio tam foede contempti. Amoveant hęc legati simul vel saltem pars melior ac potentior - poterunt enim per unam constantiam -, et de fine plausibili non erit dubium. Si recte rem capio, advocarunt nostri etiam Mulhusenses, quo bonorum votorum numerus sit maior. Nec erit, ut Salodorenses possint conqueri se cogi ad fidem. Omnia sic agentur, ut postremum refugium sit ius, quod hi ferre tamen haud poterunt. Tum vero vel ad ius cogentur vel ut sponte transigant aut transigi permittant omnia, ni malint infortunium. Sis, quem te esse non dubito, etiam in hac causa, precor. De conventu Isnacensi nosti. Ego vero non novi, quid animi sit tibi. Argentinenses, intelligo, nihil agent nisi ex suaipsorum confessione. Quam si vidisti, dic, quaeso, quid sentias. Ingenue dico: Nisi apologia foret adiuncta, non est, quod placeret mihi. Dum ita volebant agere, ad quid opus erat tam anxia instigatione, ut conveniremus nos? Eadem videtur in actione perplexitas, quae et in verbis eorum hactenus fuit. Hinc si quid erit boni, admirabimur. Sed cogor desinere propter tabellionis festinam abitionem. Attamen hoc adiiciendum, Vallesianos mazis nescio quid tentare. Vale per dominum cum tuis et Utingero. Raptim, Basileae, 29. aprilis anno 36. Os. Myco. tuus. Domino Heinricho Bullingero, charissimo fratri in domino suo.
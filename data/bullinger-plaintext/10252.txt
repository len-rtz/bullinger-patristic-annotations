S. Literas et Bucerum accępi animo gratissimo. E quibus intellexi Bucerum nostrum esse ac intelligam amplius, dum coram congregatione nostra fuerit locutus. Ceterum mittunt a Madiis puellum hunc apud nos rudimentis utriusque grammatices formatum, quem mater, vidua, inquam, 12 habens liberos, unice commendari tibi voluit per me, quatenus patronum illius agas indefessum. Victum habebit apud Enochum quendam, quod is puerorum gentis illius hactenus habuerit curam, at de scolis et lectionibus frequentandis tuum audiet consilium, postquam de eruditione illius periculum fęceris. Apud nos praecęptores duos habuit, alterum communem scolarcham, alterum Rellicanum, qui singulari diligentia plurimum pueris prodest. Quodsi apud vos quoque tales habere posset, mater praesto erit, ut rependat. Tu vero libentius tantum operę et curę in hunc locabis, quod Nicolaus a Wattenwil sororem illius habeat in uxorem cęterosque viros optimos habeat in familia sua. Quare quicquid illi boni impenderis, non solum mihi, sed et universę familię Madianae. Fac itaque, quemadmodum de te speramus omnes. Ego nitar simultatis nostrae finem imponere. Nam, ut scis, mihi nihil magis adversum quam cum fratre symmista dissentire. Per Leonem autem id fieri posse Bucerus indicavit. Sine tuo tamen consilio nihil agam. Vale et me ut hactenus et ama et commendatum habe ac utere ad aram usque. Utinam vel semel tibi colloqui possem! Ich mag nitt uss dem näst, so kanst du nitt entrinnen. 11. maii anno 33. Quicquid apud nos actum fuerit, ad te scribam, quam primum habuero nuncium. Salutabis Pellicanum. Pergite uterque fratres undique adiuvare. Nisi viderer vobis adulari, scriberem, quomodo labor vester nostris arrideat. Tuus Berch. H. Heinrico Bullingero, antistiti Tigurino, fratri suo omnium charissimo.
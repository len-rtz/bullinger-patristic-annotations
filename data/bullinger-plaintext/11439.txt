Salus et pax Christi. Cessarunt febres, sed remansit summa totius corporis imbecillitas, cui putant quidam non nisi balneo aut alia quiete medendum. Quid autem futurum sit, nescio. Praestaret dissolvi et esse cum Christo; sed fiet istud quoque hora statuta. De actione Schmalkaldica scribit ad te Ambrosius et mittit, quae dederunt principes et ministri verbi, plana certe et plausibilia; tantum ora deum, ne sint verba. Sed iam dies condictus est Spiram ad sextum iunii, ubi rex Ferdinandus fratris Caroli nomine adhuc semel tentabit, quae pacis sunt. Da w√ºrt man uns vilicht das valete geben; sed fiat voluntas domini. Quae mittimus, etiam Pellicano da legenda. Sed rogo, induite amicum animum erga Argentoratenses. Vale, mi frater, et commenda nos domino. Uxorem tuam et matrem et liberos saluta studiosissime. Ex Constantia, 17. maii 1540. Tuus Io. Zvick. Domino Hainricho Bullingero Tigurino, fratri suo colendo.
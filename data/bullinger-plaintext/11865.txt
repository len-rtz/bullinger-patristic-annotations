De excommunicatione. Abhorreo totus novationis studio: ipsa enim experientia cum veteris saeculi tum meae aetatis doctus, scio plus inde oriri detrimenti quam emolumenti. Semel usus est excomunicatione Apostolus, atque iterum in primitiva Ecclesia non fuit adeo frequens. Certe Dominus videtur ecclesiam suam non affixisse praescripto alicui modo. Satis est si in Ecclesia sit publica disciplina, quae impudentes coerceat quominus peccent, quoquo tandem id modo fiat. Nihil dubito optimos fratres Gallos non malo huc rapi spiritu. Vidi quae D. Calvinus in Institutione sua disputavit de excommunicatione, nec enim negabit, opinor, adhibendum esse modum, temporaque servanda, ne pax Ecclesiae violetur: in qua maxime tritico parcendum est, ne simul cum zizaniis eradicetur. Sunt ex hostibus Verbi qui nihil perinde optarent, quam ut excommunicationem restauraremus. Ita enim non vane futurum sperant ut brevi Ecclesia nostra in innumeras sit findenda sectas. Malo ego aliquam habere ecclesiam, quam nullam. Diu et multum laboravit D. Joannes Oecolampadius in restituenda excommunicatione: restituit, sed quid illud est in quo Basiliensis ecclesia caeteras superat? Neque omnino contendendum esse puto quod tu dicis: «aegre majora severioraque iis induci aut imponi posse qui minora et mitiora rejiciunt.» Cupio hac de re legas sancti Augustini judicium, libro contra Epistolam Parmeniani 3°, Cap. 2°. Interea metuo non paucos de restitutione excommunicationis esse sollicitos, non alio consilio nisi ut tyrannidem exerceant et bilem relevent. Quibus omnibus modis obsistendum puto, ne Ecclesiam libertate spoliatam conjiciant in impiam hominum servitutem. De examine ante Coenam, non aliud possum dicere, quam confessionis auricularis, qua vix aliud habuit malum Ecclesia exitialius, esse praeparationem ac perambulationem. Quorsum, quaeso, opus his novationibus a malesanis inventis? Ex qua, oro, scriptura probabunt nobis hoc Examen presbyteri? Quod habent pro se exemplum Apostolorum? Sanctus Paulus, post restitutam ex institutione Domini Coenam, «probet autem seipsum,» inquit, «homo,» suae utique conscientiae cuique relinquens examen liberum quod isti sacerdoti deferunt. Celebrarunt cum ipso Domino coenam omnium perfectissimam discipuli. Quis legitur prius examinatus? In convivio sacro reperta sunt aliquot millia in Actis Apostolorum. Quis sigillatim examinavit? Proinde hominum commenta manditant qui hujusmodi novationes Ecclesiae obtrudunt. Reducatur confessio, circumscribetur hujusmodi limitibus Coena, ut pauci post haec convivae sint futuri, fietque ex coena gratulatoria conscientiarum carnificina. Satis nobis tradidit examinis et probationis Dominus, qui jussit diligenter docere ministros et quemlibet se ipsum probare. Viaticum morituris et ultimo afficiendis supplicio ferre, ex superstitione Papistica radicem habet. Scio alicubi apud scriptores priscos, pacem datam morituris: sed nulla id nobis a Domino praescriptione neque ullo ab exemplo apostolico traditum. Ita demum gratia iterum affigetur signis. Haec nobis ab inventis hominum venerunt: quae olim tantopere oppugnavimus, ea nunc sponte nostra reducimus. Baptismus publica est Ecclesiae ceremonia, sive actio publica. Ergo per publicum Ecclesiae ministrum administrari debet. Quod alii de obstetricum baptismo garriunt, ipsi quid dicant viderint. Zipporae certe circumcisio, Exodi 4°, ab omnibus interpretibus relata est ad contemptum, sive neglectum potius, circumcisionis. Neglectum enim circumcisionis punire voluit Angelus (sic). Atqui cum infans jam in lucem editus morte praepropera excedit, ut non liceat parentibus ferre ad Baptismum, quis est qui non videat nullum hic esse neglectum? Nil igitur hic probat Zipporae exemplum. Praeterea praecepit Dominus octavo demum die circumcidere infantem. Quot autem putas infra octo illos dies expirasse. Expirarunt igitur sine sacramento. At hoc non fuit eis fraudi, quia non accessit vel neglectus, vel contemptus. Nam et foemellae sine circumcisione sunt servatae, veluti Sara, Rachel et reliquae. Proinde si non accedat contemptus Baptismi, non videntur damnari infantes qui sine baptismo excedunt. Scio quid sanctus Augustinus sensit damnari, sed leviter dumtaxat. Ego vero ex foedere et propter promissionem salvari credo. Cum itaque nullum est infantis periculum, cur isti disputant de Baptismo obstetricum ? Removit alias Apostolus mulieres ab officiis ecclesiasticis. Eas autem Martion cum suis, ut est apud Epiphanium, baptisare jussit. Significativa, utilia et non superstitiosa signa campanarum, vera pietas libera relinquit ecclesiis, ea pro utilitate et necessitate ordinandi. Funerandi et sepulchrales ritus apud veteres patres perexigui et sine superstitione fuerunt. At legibus et praescriptionibus velle singulis ecclesiis praescribere, quod paucis videtur decorum, pugnat cum libertate ecclesiastica. Video autem quid sit: Olim totis viribus conabamur ritus Papisticos ex nostris ecclesiis eliminare. Jam invenias qui omnibus nervis conentur Lutheranas ceremonias singulis obtrudere ecclesiis, ut confiteantur se Lutheri esse discipulos, a cujus plenitudine omnes acceperunt. Parum pius et commodus futurus [conatus]. Caeterum Lutherus nos, id est Tigurinos ministros, prorsus abjicit et damnat tanquam seductores, ut qui nihil pietatis habeamus et ecclesias nostrae fidei concessas ad inferos nobiscum abripiamus. Idque tanto furore, tanta confidentia et importunitate fecit, ut qui hactenus omnia Lutheri probaverunt, hoc praepostero furiosi hominis perculsi judicio, damnent hominis Papalem temeritatem. Rogas quid simus facturi? Malum malo rependere nolumus: juxta Christi regulam, infirmos offendere nolumus. Privata est epistola et nimis malesani hominis. Intelligimus interdum, nos non male audire apud ecclesias inferioris Germaniae. Cum ergo nostra doctrina et innocentia, per gratiam Dei, illustrior sit quam possit hujusmodi criminatione obscurari, dies Domini omnia revelabit. Vale, die 22 Novembris 1543. BULLINGERUS.
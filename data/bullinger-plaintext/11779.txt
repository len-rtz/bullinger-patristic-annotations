Gratia et pax a deo patre, Bullingere ornatissime. Nosti fortassis ecclesiarum et doctorum contentiones mihi molestissimas esse, potissimum ea, quę de coena dominica multos exercuit neque parum multos offendit satana undecunque occasionem arripiente, quod imbecillis obtrudat. Et cum mihi visum sit Lutherum nostras ecclesias immerito scriptis suis non suggillare modo, verum etiam convitiis et calumniis exagitare, commovit me, ut tandem illi et Melanchthoni scriberem nos immerito traduci; nam nobis Melanchtonis scripta in Locis communibus de coena domini placere neque quenquam vel verbum contra ea loqui; nos quoque eiusdem esse sententię et tuis scriptis satis testari posse, quam non nuda signa statuamus, et si Luthero cum Melanchtone conveniat, nobis tunc bene cum utrisque convenire; proinde ecclesiam Christi, liberatoris nostri, respiciendam esse et omni opera in hoc incumbendum, ut nomen contentionis aboleatur, adhibita quoque obtestatione, ut commune bonum promoveatur; nam alias abunde hostium adversus ecclesiam grassari, et nos proscindere desinant etc. Lutherus nihil, at Melanchton humanissime respondit et inter reliqua sic scripsit ad me: „Quod interrogas de coena domini: Certe non probo idola, quę defendunt sacrificuli, hostes vestrarum et nostrarum ecclesiarum, et diligentissime antiquitatem inquisivi. Quanquam autem apud nos alii aliis durius aut horridius loquuntur, pręsertim cum exarserunt contentiones, tamen eruditiores hoc, quod scripsi, sentiunt et fere sic loquuntur. Deum oremus communibus votis, ut omnia scandala praesertim ex nostris ecclesiis auferat et gloriam filii sui ornet et illustret. Vale, vir optime; scribam alias, si postulabis, copiosius etc. Datum die 25. februarii“ etc. Hęc te, mi Bullingere, celare nolui; nam vides, quibus verbis et epithetis Melanchton ornet Lutheranorum formam loquendi, quod eam duram et horridam referat. Proinde mihi videtur hunc virum a vobis minime negligendum, qui vere concordię studere experitur; nescio, quid intercessores promoverint; ego arbitror unam meam epistolam haud infeliciter missam etc. Ego observabo Melanchtonem; nam pium pectus agnosco et merito venerabor ipsumque ad plura scribendum solicitabo. Velim eiusmodi quoque a vobis fieri, quo omnes offensę tollerentur; nam credo post Lutheri obitum omnes eius libros a convitiis repurgari, quo posteritas a contagione libera existat. Quicquid fiat, paci omnes studere conveniet; nam non unius, sed multorum periculum agitur. Eadem itaque mente praediti simus etc. Tu, quęso, si quid aliud tibi videatur, rescribe, aut id hęc tibi adprobantur, et hoc significato etc. Nescio, quid rex Galliarum conetur. Ego magnas turbas fore coniicio anno posteriore. Verum precibus vigilemus et nostrum regem Christum imploremus. Ipse nos tueri dignetur, in quo fortes simus, ut hos[!] Erynnes, quicquid moliantur, non moremur, duntaxat innocentię, paci et sanctimonię studeamus; tunc felicem nobis prospiciet exitum et tutum receptum. Habuit apud nos Erasmus gravem causam cum quodam calumniatore; sed obtinuit Erasmus. Inde concionatores suam ferociam remittunt et paci quoque student. Doctrina bene procedit; nihil scio culpare. Populus universus cum proceribus concors a solida et hactenus tradita sententia et institutis patrum, Berchtoldi, Francisci, sive mavis Zvinglii, qui hos instituit, nihil plane deflectimus eoque minus, quod in suspicionem venere alicuius innovationis. Boni ęquique consulamus omnia, ut modo pax et decor ecclesię non offendatur etc. Valete omnes docti Tiguri. Deus adiuvet vestros conatus, qui ad illustrandam eius gloriam semper sancte invigilatis, meque habete commendatum. Gvaltherus sibi parcat, ne nimio studio fortassis succumbat, quo nos ipsum diu superstitem habeamus etc. Significato quoque, num Biblia sit expedita, in qua et Theodorus et Pellicanus laborarunt. Omnes saluta meo nomine. Vale cum universa familia optime. Datum Bernę, 29. die martii anno etc. 43. Tuus Eberardus a Rumlang. Integerrimo et vigilantissimo viro d. Heinricho Bullingero, Tigurino pastori primario, patrono suo semper colendo. An Meister Heinrich Bullinger. Zürich.
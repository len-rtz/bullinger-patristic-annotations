S. P. Accepimus tuas una cum amplissimi senatus Tigurini literis ad nos et ad senatum Augustanum missis. Scribunt, ut nos, si non possint liberam  nobis condicere tuitionem, remittant; si vero hoc possint, ipsorum arbitrio permiserunt aut retinere nos aut dimittere. Romanus et ego, quandoquidem aperte non sumus revocati, ipsis splendida nobis promittentibus non vidimus occasionem abeundi honestam. Si enim nos discederemus, non dubito, quin Augustani Tigurinis magnifice (quid nobis promiserunt) scripturi essent; unde magna nobis apud vos conflaretur invidia. Statuimus ergo maiorem expectare occasionem, qua uti volumus, si se obtulerit, nemine consulto, nisi d. Laeto. Laurentius et Rodolphus antiquum obtinent et tam importuna effutiunt, ut etiam non dubito, quin, si maxime manere vellent, essent remittendi. Ablegabuntur brevi. Romanum et me dimittere omnino nolunt, nisi vel imminentia urgeant pericula vel aperta a Tigurinis fiat vocatio. Nihil ergo nobis consultum est hoc dominorum consilio, nisi quod vident Augustani nos dominis Tigurinis curae esse. Svitzerus, homo superbus et contumax, se mihi valde opposuit. Rogo, ab eius me defendas calumniis; Laurentius ut magis doctus ita etiam magis modestus. Conquestus sum ego apud consules magnam nobis invidiam et calumniam ex eis orituram Tigurum reversis, si nos maneamus. Responderunt, ut diligenter disquiram et, sicubi sentiam eos maligne nobis obloqui, eos tali velle prosequi elogio, ut vellent se fuisse modestiores. Tu igitur nos defendas, nam habebimus alias universum senatum, qui nos defendat. Interim tamen, cum pericula minora non sint, proditiones, seditiones intestinae metuendae, adhuc rogo, ut alio modo consulas. Promittunt illi; sed, cum maxime, ut praestarent, opus erit, non poterunt. Nullum tamen detrectabo subire periculum, quod ad Christi cedat gloriam. Ea vero, quae  nec gloriosa Christo, nec ecclesiae utilia, nec nobis salutifera, fugere debet christianus omnis. De Claudio illo Sabaudo scripsi dudum. Dixit mihi tabellio ille Tigurinus uxorem eius diu Tiguri fuisse commoratam. Seminavit Arianam haeresim nec paucos (qui et cum ipso incarcerati sunt) infecit. Tandem revocavit cum suis complicibus coram senatu. Scriptam etiam post se relinquens recantationem dimissus est. Langrafium venationi incumbere aiunt, et plurimi suspicantur omnis illius tragoediae, quam gener eius Mauritius movit, fuisse conscium. Ego tamen non credo. Caesareanos milites in urbe nullos adhuc habemus, nisi qui peregrinantes transeunt. Speramus caesarem ita occupatum futurum, ut nos ipsis non sit gravaturus. O utinam! Caeterum de his d. Laetus et verius et copiosius, quem ego unum suspicio. Vale. Saluta fratres et familiam. Salutat vos Musculus, Cellarius et Xystus. Hodie a Stanggaro literas accepimus, qui Basilaeam pervenit. Schertlium modo vobiscum esse aut fuisse credo. Dedi enim ei, id a me exigenti, commendatitias ad consulem Lafaterum. Vir vere magnus est et dignus, qui ab omnibus bonis ametur. Vale denuo. 9. februarii 1547. I. Hallerus perpetuo tuus. Clarissimo viro d. m. Heinrycho Bullingero, domino et patri suo venerando. Tiguri.
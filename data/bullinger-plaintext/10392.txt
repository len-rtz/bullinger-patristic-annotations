Gnad und frid vonn gott. Fürgeliepter bruͦder, ich bitt üch früntlich, ir wöllend üch dise arme xellen bevolhen haben inn üwer fürpitt gägen minen herrenn vonn Basel, ann die sy ein bitt umb ein stür thuͦn werdent. Dann sy dem Honegger 200 g[uld]en gäben muͤssend, da sy aber wenig schuldig wärend, wann sust die sachen rächt zuͦgiengen. Min herren vonn Zürych habend inen geschenckt 100 lb min herren vonn Bernn 100 lb. Dann, meerteyls dero, so inn der schuld, sind redlich xellen, aber armm. Sy hättend gernn geholfen, daß der Honegger gestraafft were, ruͦfftennd deßhalb min herren vonn Zürych an imm ersten Cappler zug. Es ward aber dem Honegger verschonet. Jetzund, so der wurff imm und sins gelychen in die hand worden, trybend sy iro muͦtwillen mitt sömlichen armen xellen. Der saltzherr und andere Baßler wüssend wol vonn dem handel. So könnend üch zöuger diß brieffs wol berichten. Thund üwernn müglichen flyß, pitt ich. Sind gott befolhen. 22. aprilis 1534. Heinrych Bullinger, üwer getruwer. Dem wolgelerten frommen und achtbarnn herren Oswalden Myconien, prädicanten zum domstifft Basel, sinem günstigen lieben herren unnd bruͦder.
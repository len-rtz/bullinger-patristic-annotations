Gratiam et vita innocentiam a Deo. Iheremiam cum tandem absolvissem, ad te remittere curavi. Cuidam institori una cum Luciano Graeco commisi, ut mercibus suis addat tibique representet; rebar enim, quod hoc modo tutissime ad te remigraret. Lucianum Pontasellae mitto, ut illo utatur et mundum servet. Missuri sumus etiam pecuniam aliquam in usum ipsius; sed nundinarum strepitus et certa quedam negotia impedierunt me, ut corradere nunc non potuerim; mittam tamen propediem. Ago insuper et habeo magnas gratias, primum quod misellum in curam tuam susceperis, ne a studio literarum inopia victus arceatur, deinde quoque quod librum illum tibi charissimum, mihi denique utilissimum commodaveris. Cum nihil haberem te dignum, quod referrem, dedi operam, ut liberis tuis munusculum mitterem castaneas perpaucas. Sed haec minime digna sunt, ut commemorem. Sacculus Ioanni Pontasellae reddatur. Nihil apud nos agitur neque fertur, quod tuis auribus dignum sit; tantum hoc praecor, ut me in amicorum tuorum albo recenseas. Vale, vir doctissime. Ex Curia Rhetiae, quarta decima kalendas Decembres 37. Plurimum salvere iubeo Leonem nostrum et CÅ¯nradum Pellicanum. Tuus Ioannes Comander. Ornatissimo viro magistro Heinricho Bullingero, Tigurinae ecclesiae antistiti, domino et amico suo primario.
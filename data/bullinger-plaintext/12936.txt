Salutem a deo. Posteaquam mihi semel perspecta fuit vestrae tum doctrinae tum vitae ratio, non destiti mecum agitare animo, quonam pacto nostratium nonnullos, siqui vellem bonam operam theologiae navare, vestrae disciplinae aliquando adiungerem. Quantum enim per aetatem et iudicii imbecillitatem de rebus aestimare possum, nusquam vidi veritatis negotium maiori candore quam apud vos tractari. Deinde, si quis vitae sanctimoniam et  integritatem morum spectet aut requirat, inveniet is sane ibidem, quod miretur atque cum laude imitetur, quae quidem duo, quam sunt hodie rara in theologis, tam necessaria eadem esse puto, non modo ad institutionem rudis plebeculae, verum etiam ad educationem iuventutis. Quare, quum hisce iuvenibus, et patria et sanguine mihi iunctis, ex animo consultum velle deberem, suasi, mehercle, nihil aliud, nisi quod mea conscientia mihi dictabat effecique, ut consilio meo acquiescant certis iustisque rationibus adducti. Quoniam igitur susceptae ad vos profectionis autor illis fui, par est, ut pro virili rem coeptam exequar et, quocunque modo possum, a vobis impetrem, quo liceat ipsis cum bona venia et pace vestra in urbe et schola Tigurina versari. Vivent omnes sua pecunia, prout convenit et decet. Receperunt in se aes alienum, quod contraxerunt vestri iuvenes Marpurgi, sicut literae Vigandi Happelii ostendent, idque fecerunt ea spe, ut, quamprimum ad vos venerint, tantundem repetant, quantum exposuerint; in quo vobis etiam rem gratam facturos sperabant, ne videlicet in istis turbis et periculis cum aliquo discrimine mitteretis pecuniam. Sed hac de re mihi nullum est dubium. Insuper, si quid opus fuerit meis consobrinis intra anni spatium, quandoquidem modo non licuit illis tuto multum pecuniae secum ferre, rogo vehementer, ne propterea a vobis deserantur. Solvemus enim, quicquid apud vos impenderint in liberalem doctrinam et conversationem. Quapropter etiam maxime vellem, si res vestrae paterentur, ut consobrini mei, Ioannes et  Iustus Vulteii, domesticam consuetudinem et mensam quoque communem cum aliquo doctorum haberent, ubi et privato colloquio quotidie aliquid addiscerent. Iuvenes ipsi in Latinis et Graecis sunt mediocriter instituti. Nam praeterquam quod Marpurgi diu studuerunt, commorati sunt etiam Argentinae  in alterum usque annum, deinde Lypsiam et Witenbergam profecti, tandem ad vos veniunt deo volente; ubi, quum theologiae et hebraicae linguae fundamenta iecerint, confido eis deinceps omnem studiorum suorum rationem fore faciliorem. Haec ego tanto liberius antiqua fretus humanitate tua petere sum ausus. Rogo igitur, ne aegre feras. Vale in Christo et nos ama! Salutat te una cum reliquis viris optimis atque doctissimis Decius Agricola, antistes ecclesiae nostrae. Datum ex Veteribus Castris, 8. calendas maias anno 1547. Iohannes Pinzinger tuus totus. Sanctissimo verae pietatis et religionis antistiti domino Heynricho Bullingero, Tigurinae ecclesiae ephoro vigilantissimo, domino ac praeceptori suo unice observando.
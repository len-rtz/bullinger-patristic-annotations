Gnad und frid. Des eyds halben habend wir die unsern also gelert und lerends noch also, das sy den eyd by gott alein und nitt by den heiligen gaͤben soͤllend und ouch thuͦn. Ursach: Der eid ist ein bezügen uff das aller hoͤchst des menschen, Hebrae. 6 [16]. Was nun das hoͤchst des menschen ist, darby thuͦt er den eyd. So nun gott alein unser hoͤchsts guͦt ist, sol der eyd by gott alein beschaͤhen. Die heiligen naͤben gott setzen, ist, die geschoͤppfft verglichen dem schoͤppffer; das thuͦt kein raͤcht gloͤubiger. Demnach habend wir gebott und verbott in gottes wort uußgetruckt, das wir by gott alein und nitt by den heiligen schwerrind, Deut. 6 [13]. 10 [20]; Josue 23 [7]; Psal. 16 [4]; Jere. 4 [2]. 5 [7]; Sopho. 1 [5], etc. Zuͦletst ist der eid ouch ein anruͤffen und beckantnus des namen gottes, dann die form lut: „Das wil ich styff und stet halten, etc., das mir gott also haͤlff“, oder: „Also bitt ich, das mir gott also haͤlff.“ Agitur ergo de eo, quem confiteamur auxilium, servatorem et spem nostram. Wir bezügend uns uff den, der unser hilff ist, und begaͤbend uns in desse straaff, der straaffen mag. Nun aber ist das ein fürnemmer artickel des gloubens, das alein gott der sye, der schirmpt und strafft; die heiligen darzuͦsetzen, ist ie des reinen, raͤchten gloubens verlougnen. Noluit Polycarpus iurare Fortunam vel per Fortunam caesaris, ut est apud Eusebium lib. 5, usw. Dorumb habend die unseren ire botten hinyn in die Laͤnder gesandt für die raͤt, das min herren nitt anders schwerren woͤllind, dann by gott. Woͤllind sy die heiligen darzuͦsetzen, das lassind sy beschaͤhen; sy woͤllind aber den eyd anders nitt gaͤben noch thuͦn; achtend, der lantfrid gaͤb es zuͦ, etc. Daruff habend sy ein verdanck genommen. Und hütt, alls ich das schryb, lüt man in die burger, und sind die V ort hie, ire antworten zuͦ gaͤbend; mag nitt wüssen, was es werden wil. Man acht wol, sy haͤttend ouch gern, das man ire houͦptlüt begnadete; mag nitt wüssen, was beschicht. Die lüt sind den stetten eben unfrüntlich, und wer sich uff ir hilff vil vertroͤst, der laͤnet uff das rhor Aegypti. Filicht wirt sich die sach mitt der zyt schicken wie mitt Achab und Josaphat. Gott woͤlle es alles zuͦ guͦtem siner kylchen schicken. Haec habui, quae paucis ad tua respondere volui, et Germanice quidem, si velis ea communicare fidis amicis; sed hic vicissim iuditio opus est. Mitto Vergilianum centonem cuiusdam Itali, etc. Vale. Tiguri, 20. aprilis anno 1545. H. Bullingerus. Praestantissimo viro d. Osvaldo Myconio, domino et fratri colendo. Basel.
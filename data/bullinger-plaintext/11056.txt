Salve, mi venerande Bullingere. Proscriptum hunc Hieronymum quam possum amanter tibi cęterisque fratribus commendo. Nullum vir bonus dignum proscriptione facinus designavit et omnibus piis ecclesię, cuius presbyterum egit, vehementer dolet ereptum sibi tam bonum pastorem, in cuius nec vita nec doctrina quicquam desiderarunt. Interim tamen ita visum domino est, ut nebulonibus nonnullis omnia invertentibus crederetur, quo de negocio multa tibi, si coram liceret, dicerem, quę prudens nunc obtineo. Sed ita habe fratrem hunc vere dignum, qui Christi ovibus praeficiatur, id quod re ipsa, si tuo beneficio istuc sibi contingat, experiere. Rogo autem, ut vel mea quoque caussa illi adsis. Constantienses mei haudquaquam illum dimitterent, si nunc usui nobis esse posset. Bene vale, mi charissime frater, meque cum uxore, quam meis verbis diligenter salutabis, Christo piis votis sedulo commenda. Salveant Pellicanus, Leo, Theodorus cum cęteris administris tuis. Iterum vale. Constantiae, 8. iulii anno 37. Salutant te frater meus germanus cum sorore et altero Zviccio, nam Conradus abest. De aliis multis malui nunc omnino nihil quam non satis scribere. Ut habeant res Wirtempergenses, non pridem ex d. doctore Philippo Langio discere potuisti. Mihi cras aut postridie rursum hinc abeundum erit et ad ecclesiarum inspectionem redeundum. Multa tibi debeo, mi Bullingere, et olim, Christo fiderim, intelliges nec immemorem me nec ingratum. Tuus Ambrosius Blaurerus. Clarissimo viro d. Heinricho Bullingero, v[ene]rando suo et char[issimo fratri]. Tiguri.
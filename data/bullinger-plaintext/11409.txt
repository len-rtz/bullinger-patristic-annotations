Gratia et pax a domino. Libellum, quem vides, Myconi colendissime, uxori tuae dabis orabisque, ut munusculum exiguum non fastidiat. Scripsi illum ad preces multorum fratrum et ad utilitatem civium ac Germaniae, quam video inutilibus et vanis occupari libellis, fabulis et canciunculis etc. Volui ergo occasionem dare piis, quo fierent pientiores. Dominus det incrementum. De rebus tuis et ecclesiae nihil iam sesquimense scribis, ut mirer, qui fiat. Spero tamen brevi lecturum, quae iuvent. Ego de nobis non possum scribere infausta, domino gratia, qui et confirmet in nobis, quod coepit. Episcopus ille Merspurgensis, quem vocant „postulatum“ aut, si mavis, „pustulatum Constantiensem“ vel Lundensem, in fidem recepit Augiam in lacu Veneto, praeterea Arborem felicem, quam appellant Arboniam, et nonnullas alias civitatulas. Marcdorffii a legatis 4 pagorum immontanorum salutatus nec paucis horis detentus est. Sic enim aiunt; quam vere, ignoro. Venit et Crücelingam et a Constantiensibus quaedam postulavit, quae cum non impetraret, eques cum paucis pone lacum et Rhenum descendit petiturus deos suos Carlum et Ferdinandum, quos aiunt Bruxellae Brabantiae in martio coituros cum rege Galliarum et nescio quibus aliis regulis. Ferdinandus 7. februarii decentissime et sumptuosissime a Nerobergensibus susceptus est. Obviam ierunt senatus omnis civesque honoratiores, numero 300; armatorum aliquot millia a porta urbis ad arcem usque viritim distributi expeditum ingressum illi praebuerunt. Ipse vero eques incessit sub auleo ingente e serico confecto, quod a patribus iuxta euntibus gestum et sustentatum est. Et biduo quidem apud illos interquievit. Dono illi obtulerunt phialam argenteam marcarum octuaginta, aliquot millibus aureorum Nerobergensium impletam. Sunt, qui numerum extendant ad 10000. Princeps nihil non pollicitus tertio ab ingressu die discessit. Ferunt auditas esse multorum voces: „Quam bene actum est nobiscum, quod missam non abolevimus totam neque imagines eiecimus e templo. Quid reliquae urbes appenderent, ut nostrum exemplum imitatae iam clementem sibi haberent regem perinde atque nos?“ Sed o mercatores leves, o [m]entem stolidam, quae pluris facit gratiam principis mortalis et miseri quam regis aeterni! Dominus Iesus confirmet suos spiritu suo, ne moveantur ad strepitum illum stultorum regum, qui propediem parum honorati et decenter vel in alium migrabunt mundum vel a potentiore aliquo captivi ducentur. Scriptura enim et ipse rerum omnium cursus docet terram vel mutandam vel subvertendam esse a iustissimo domino. Tu vale et scribe, ut norim, quid valeas. 28. februarii anno 1540. Tuus ille Bullingerus. Domino Osvaldo Myconio, primo Basileiensis ecclesiae concionatori, fratri colendo.
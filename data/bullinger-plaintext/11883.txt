Gratia domini tecum. De statu et nostro et ecclesię non fuerit precium operae plura chartis illinire, quando viva voce omnia docebit Voglerus, optime et doctissime Bullingere; tantum qum[!] tuis symmistis ora dominum, ut cęptum opus et provehat et perficiat, ne astu satanę deiiciatur. Rumores passim audiuntur horribiles, cruentae cędes, homicidia et omnium malorum Lerna ingruit. Scribit Bucerus caesarem 10. huius mensis Spiram per postam tribus tantum equitibus venisse. Luczelburgi multa milia hominum, senum et puerorum istis hybernis mensibus fame et algore perierunt. Episcopum Augustae Vindelicę, Eystettensem et Tridentinum papa (galerum cardinalatus offerens) in proditores Germanię cupit creare. Coloniensis multis adversitatibus impetitur; vicinus noster, Argentoratensis, sua quęrens et mundo deditus, egregius cunctator et spectator est. Saluta tuam familiam. Salutamus te, Megandrum nostrum, Erasmum, Gvaltherum, Bibliandrum, Pellicanum omnesque ecclesię vestrę doctores, quotquot in nostro agro verbo dei pręfecti sumus. Raptim, Richenvillę, 14. die ianuarii. Matthias Erbius. Viro cum primis et pio et eruditione insigni d. Henricho Bullingero, suo patrono et fratri amantissimo etc.
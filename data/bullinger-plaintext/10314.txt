S. Günstiger geliepter bruͦder. Wisß, daß die zwytracht ze Soloturn noch nitt zertragen, aller eidgnossen botten sich träffelich darinn bemuͤyent, unser herren 6 der räten, 4 der burgeren da habend. Und ist das der anfang der sach, als ich hab hören sagen: By dryen jaren, als ich ze Soloturn prediget, ward ouch ein uffruͦr liederligh. Ist durch Friburg, Basel, Biel und Bern vertädinget, und brieff und sigel uffgericht, wie sich beed partyen gegenenandren halten söllend, da sich unser teil hoch beclagt, inen nie kein stund gehalten sin, sunder darvon je lenger je meer getrengt, ja ouch in der statt inen kein platz gotts wort vergünnen ze hören, demnach understanden uff der lantschafft, da ob 30 pfarren unser religion angenummen, sy mitt meeren und practicieren abfellig ze machen. Je in kurtz verrückten tagen ist ein falscher evangelischer pfaff widerum zur mess gfallen, darab unser part ein grosß missfallen. Indem hett sich zuͦtragen, daß 2 evangelisch puren eim messpfaffen zins bracht, der die puren nitt kent, sunder vor inen usßgelassen, ee dry tag ein end habind, werde man wunder sähen in Soloturn, und werde der lutersch glob ein end han. Dess söllind unser part von den 2 puren gewarnet sin und sich übel besorget vor gwalt und desshalb 30. octobris umm das ein imm tag zemmen glüffen, das büchsenhuß ingenommen, pontificii aber och zum teil gegen inen gstanden, zum teil mitt büchsen in die hüser sich gelegret und alsbald, daß ich nitt reed zuͦ inen zilen, habend ouch wellen das thuͦr [!] gegen ir lantschafft im Göw und den kilchhoff S. Ursen wellen innämen, bsorgen, syind irs anschlags verraten worden. Indem hett sich der schultheiß in der statt, Brosi von S. Gallen und ander darzwischet gelegt und ir beger, das nütt anders was, dann daß man brieff und sigel an inen hielti, verhört und uff morgen for grossem und kleinem ratt bescheid entpfahen geheissen. Also sind sy mitt enandren, iren bi hundert wol gerüst, über die brugg in die forstatt zogen, die brugg abgworffen. Als bald unser buren, ire nachburen, das vernommen, sind sy inen zuͦ glüffen mit grossen huffen. Also sind unser herren dess verstendiget, ir bottschafft gschickt, die sy nitt habend wellen lassen darzwischen reden, si mantind dann die iren ab. Das ist nun bschähen. Indem habend pontificii unser herren gmant binn pündten und burkrechten, daß sy inen wellind helfen, die meineidigen verräter straffen. Was inen ze antwurt worden sy, weiß ich nitt. Indem hand wir vil warnungen enpfangen, wer inen ze hilff kummen und durch unser biett zihen welle; sind wir verursachet, üch und ander ze ermanen, ein trüw uffsähen uff uns ze haben. Da ist uns ein so gar spöttlich und schimpflich antwurt gschriben von üch, daß unß übel beduret. Mögend nitt wissen noch erdenken, uss was grund das bschähe, ob wir uns aller dingen nütt zuͦ üch dörffind versähen, wäder hilff, rätt noch trost, oder wie es stande. Ist min ernschnlich bitt, wellist dich doch an vertrüwten erkunden, wie es doch stande, dann wir unß noch aller dingen nütt partyet hend, helfend zuͦ friden, wie wir mögend, doch daß der gottes wort nitt nachteilig sy, dann, als ich hör, unser botten nitt wyteren empfäl hend. Wo aber über ein das nitt sin möcht und Antronii understuͤndind, adversis durch unser biett zuͦzezihen, wurd uns gantz und gar ungelägen sin, ouch semlichs nitt vertragen, sunder weren, wie man möchte. Hie wil uns dran gelägen sin, dann vil geredt, vil warnungen kummen, wo ir weltind still sitzen, schid lüt darzwischend schicken, oder als bald wir enanders besorgen. Wellist doch mich umm der eer unsers gottes willen uß dinen vertrüwten berichten, wess sich doch ze verhoffen sy zuͦ üch. Ich weiß nitt, acht aber, doch von niemant bricht, nostros werdi man nitt lichtlich lassen zgrund gon, jedoch kein krieg anfahen. Wo aber er mitt uns angfangen wurde, werdent wir thuͦn, wie unß dann gott das git. Man faht erst an articulieren. Pontificii Salodorensium habend alle die iren, die sy uff dem land mögend ankommen, dahin bracht, das sy zuͦ der paner gschworen, was je das meer ist, dem gehorsamen, alle alte mandat und bott hin und ab sin. Si hend ouch von den evangelischen part (deren by 800 ze Wangen und Wiettlispach ligend, dann sy inn der vorstatt nitt sicher) 8 man haruss gefordret, die wellend sy amm läben straffen. Die übrigen söllend sich uff gnad und ungnad uffgen. Under den acht mannen sind das die fürnempsten: Hans Hugi fenner, Urs Starch alt seckelmeister, Hans Heinrich, Meister Lewen fründ, zwen bruͤder, heissen Roggenbach. Ich acht, wenn sy hantfest blibend, werde alle sach ze guͦtem kummen, wo nitt, wirt großen jomer, eilend, ergernusß anstösß, und sind wir ummgäben. Nun lasß nitt und schrib eigentlich. Quod facio non ex me ut antea. Hiemitt vale. 7. novembris anno 33. Schrib mir aller dingen antwurt by disem botten. Er ist vertrüwt. Tuus B. H. An Heinrich Bulli, minen lieben gfatter.
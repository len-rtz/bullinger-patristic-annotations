Freuntlicher, recht lieber herr und bruͦder, wisst, das uff gestert meinen herren ain brieff von denen von Ulm zuͦkommen, darinn sy den vorigen ausgeschribnen stetttag gen Ulm uff trium regum widerum abschreibend, mitt anhang, das sy den tag yetzund zuͦ Wormbs mittainander halten wellen, mitt pytt an meine herren, das sy ire gesandten, so sy uff den rychstag verordnet, furderlich gen Wurms abfertigen, gemeldten tag helfen zuͦ volstrecken angends rychstags. Wolt ich euch allso getreuwer guͦter mainung nit verhalten uff mein nechstig schreiben, damitt man sich weyter habe zuͦrichten, wa man den erbarn stetten vyllicht uff den stettag gen Ulm hette schreiben wellen, das man dasselbig des orts halber endere, wiewol, wann das schreiben gen Ulm kommen were, wurdends doch die von Ulm mitt inen gen Wurmbs genommen haben, den stetten ze antwurten. Datum in yl, den 1. tag jenners anno 1545. An maister Hainr[ich] Bullinger, mei[nen] fuͤrgeliepten [herren] zuͦ Zuͤric[h].
Fidelissimo Christi et ecclesiae ministro d. Rodolpho Gwalthero Heinrychus Bullinger gratiam et pacem a domino. Adumbravi ante annos aliquot continuam temporum annorumque seriem una cum brevissima expositione historica potissimarum rerum ab origine mundi ad nativitatem usque Christi in lege et prophetis, in libris inquam testamenti veteris, traditarum. Ea lucubratione cum te vehementer delectatum intellexerim, fili charissime idemque compater et symmista fidelissime, adieci animum ad ea quoque tempora scripta et facta in compendium, ordinem et seriem compondenda, quae beatissimus et doctissimus evangelista Lucas luculentissima historia tradidit de rebus ecclesiae Christi, apostolorum et Pauli praesertim in actis apostolorum. Laboravi in negotio impexo et laborioso satis, ad utilitatem fratrum, pro meo talento accepto a domino. Si alius simpliciora et planiora protulerit, non invidebo. Nihil ego sine authore, sine ratione aut sine verisimili alioqui coniectura attuli. Iudicium relinquo lectori candido, cui non oracula, quod meam quidem commentationem attinet, sed expendendas sententias propono, ut, quod optimum et simplicissimum quisque esse putaverit, amplectatur, caetera relinquat. Tibi autem maxime, fili dilecte, nuncupo et dedico hoc opusculum, quem in Christo valde diligo ac modis omnibus hortor, ut, quod modo facis, facias perpetuo, ut pergas inquam in sacris literis cum propheticis tum apostolicis evolvendis, perlustrandis et excutiendis esse assiduus, quo luculentiore cum perspicuitate, vi atque fructu ecclesiam illam sanctissimam tuae fidei commendatam, deo auxiliante, erudire et in veritate christiana conservare possis. Tu oran[ti], ut elegantem et perutilem multis orationem de officio ministrorum ecclesiae habitam ederes, morem gessisti. Ego ubi vicissim roganti, ut hunc meum librum vulgarem. obtemperavi. Videbantur utraque argumenta pulchre sibi congruere et mutuo sese veluti iuvare. Ut enim liber meus in Paulo absolutissimum exemplum ministri ecclesiastici exhibet, ita tua oratio disputat de eo qualis esse debeat οἰκέτης sive servus ecclesiasticus. Commodum ergo potuerunt coniungi in unum codicem a typographo. Vale Tiguri mense ianuario, anno domini nostri 1548.
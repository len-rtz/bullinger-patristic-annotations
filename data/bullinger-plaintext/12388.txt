S. Nescio, qui fiat, ut tam raro, qui Tigurum eunt, a me sciantur. Scripsissem dudum, quę noram ex Ratisbona, nisi defuissent, qui ferrent. Nunc antiquata ita sunt, ut placere non possint amplius; quamobrem omittenda puto. Tametsi, ut hoc obiter, nihil fuerit nisi de colloquutoribus, quorum nullus aderat tunc nostris exceptis praeter Colmariensem. De Turca et eius contemptu contra nos, ut qui in ipsis induciis occupavit duas vel tres arces et, propter id correptus, respondit inducias se non violasse, sed suis parasse transitum, si sic opus esset in posterum. Ita rideri solet victus a victore! De duce item Bavaro, qui prohibuit sub poena confiscationis bonorum et exilii, ne quis suorum (qui tamen urbem circumdant Ratisbonensem) ingrediatur ad audiendum verbum, imo ad vendendum vel emendum quicquam. Tyrannis, quę puto propediem habitura finem, est. Hęc breviter in literis meis fuerunt. Nunc miserunt ad senatum vestrum nostri, quę sunt de Palatino. Adde, comes Guilielmus Furstenbergensis, comes de Hanow et comes de Salm adiungunt quendam comitem de Bütsch. Francfordiam descenderunt pro foedere Smalcaldensi. Utinam hęc omnia sint nobis fausta et felicia! Hodie ex capite nostrę urbis audivi cęsarem in hoc esse, ut novum contra Gallum paret bellum. Hic equidem hęreo. Qualiter, exponam posthac, si meminero et adfectus praesens non excutietur. Literas ad Sultzerum, quęso, Thomę reddas Grundero; alteras, cui inscriptę sunt, mittas, quam valebis ocyssime. Vale in Christo cum tuis. Theodorum salutabis nomine meo, Pellicanum itidem. Basileae, ultima ianuarii anno 1546. Tuus Os. Myconius. D. Heinricho Bullingero, antistiti Tigurino, fratri in domino observandissimo suo.
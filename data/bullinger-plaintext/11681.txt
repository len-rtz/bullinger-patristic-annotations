Gratiam et pacem a domino. Leo noster, frater in domino colendissime, XIX. huius mensis paulo post primam postmeridianam feliciter migravit ad dominum, magno omnium bonorum maerore. Amisit enim ecclesia nostra inaestimabilem in hoc homine thesaurum. Certe bona pars vitae meae decessit in morte adamatissimi fratris, et nisi spes futurae vitae t resurrectionis mortuorum consolaretur, non essem ferendo. Decumbit et doctissimus et piissimus vir D. Theodorus Bibliander ac conflictatur graviter cum tertiana. Dominus illum nobis restituat nec dolorem dolori adiiciat. Tu ora dominum cum tuis pro ecclesia nostra. - Petii nuperis literis certior fieri de rebus Gallicis, Italicis, Germanicis et Pannoni(c)is, Venetorum quoque, quae scilicet nostra retulerit scire; idem petit Röystius noster. Novimus enim, neminem ista certius significare posse, idque propter consortium mercatorum exterorumque amicitiam. Iterum autem atque iterum oramus, ut ista nobis communices, quae putaveris esse certa, nec ingratum fuerit, si, quae de huiusmodi rebus scripseris, Germanice scripseris aut, si operae pretium putaris, nostris quoque impensis miseris nuntium vel tabellionem. Ir wüssend, was uns an denen dingen gelägen ist, insonders was unser vatterland beträffen wölt. Dorumb machend ouch kundtschafft mitt den ussern üwern güten fründen, damitt wir allwäg Warnung habend. Intelligit tua prudentia, quid velim et quid e re nostra fuerit. Vale et frequentius, quaeso, scribe, quam mensibus aliquot feceris. Non enim credis, quam tuae me afficiant et quanto earum desiderio tenear. Tiguri, 23. Iunii 1542. H(einricus) Bullingerus tuus. Clarissimo viro D. D. Ioachimo Vadiano, consuli Sangallensi, domino suo colendissimo.
Henrico Bullingero, viro docto ac pio, Tigurino ecclesiaste, Ioannes Traversus Rhetus. Gratiam et vite innocenciam a Domino. Cum autumno proxime effluxo rediissem Tiguro, Henrice spectatissime, elapsis diebus paucis tue littere ad Galliceum nostrum pervenerunt, quibus inter cetera, quod me, dum apud vos essem, non ea humanitate, quam decuisset, exceperis, deplorare videbaris. Conicio te, mi Bullingere, eius esse nature, ut supra modum et benignitatis et humanitatis officia in tui studiosos impendere coneris. Mirabar profecto tuam humanitatem, qua te tantum demiseras, ut mihi affectata tui tanta copia fieret. Quid obmisisti, frater ornatissime, quo meam presentiam magis honorare potuisses? Vere nihil. Habeo tibi de tam anxia cura meique estimacione immortales gratias; verum maximopere me angit, quod tibi solum sum molestie. Debito fastidires presumptionem et ineptias meas. Ceterum, cum venissem Curiam et cum presule nostro cenam sumerem, de capite tuo habebantur comicia; imo presul ipse veritatis spiritu victus te commendabat. Aderat illic etiam Bartholomeus a Castromuro, dechanus, vir multe lectionis, sed evangelice prudencie impugnator, papista, inquam, a pedibus. Ego explanacionem capitis 9. Luce de Domini transfiguracione per te Tiguri Dominica, qua aderam, meo iudicio ad veritatis amussim factam in medium deduxeram et, quantum memoria tenuerat, explanavi. Bartholomeus ille, nominis tui impaciens, querebat, an impugnasses mortuorum corporalem apparicionem, ut ceteri Luterani, ut eius verbo utar, omnes faciunt. Respondi te illius materie nullam prorsus fecisse mencionem. Tunc ille: „Ecce, quam manifestus locus corporalis presentie illorum spirituum ex illo capite et item Mathei 27. et primo Regum 28.,“ et a simili consequenter concludebat spiritus mortuorum posse eorum corpora reassumere et apparere vivis etiam ante generalem carnis resurrectionem. Fuit plurimum inter cenandum super eo negocio digladiatum. Postea satagens melius de tali materia edoceri adivi Philippum Gallicium, ut de materia, quid sentiret, audacter promeret, et idem mihi visus in suo iudicio anceps. Tandem statui te, veritatis doctorem, consulere, quid de ea re et spiritibus illis tumultuariis domos et familias inquietantibus et multos admiracione et pavore perfundentibus sentias. Quare te, vir amicissime, summopere precor et zelo veritatis requiro, sub compendio ex scripture basi in tuo otio, qui sit super huiusmodi materia scripture germanus sensus, tuis litteris mihi communicare digneris, quo valeam et animo quiescere et perperam instructos docere. Facies, quod officii tui est, et mihi rem gratissimam. Vale. Magnificos Ottonem Werdmullerum, Benedictum Evandrum, Ioannem Pontasellum ceterosque sym(m)istas vestros et fratres meo verbo plurimum salutabis et, si filium meum persentisceres aliquo modo consilio egere, pro tua benignitate adiuves et corrigas, oro. Ex Zutzs, tertio idus Marcias 1544.
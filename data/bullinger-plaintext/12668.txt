S. Hodie abiit ad vos profecturus quidam ex civibus nostris, meus vicinus, per quem copiosius miserrimum belli nostri statum significavi. Iam, dum sum in prandio, commode se mihi offert hic iuvenis ad vos iturus rogans, si quae scribere velim. Habeo autem hoc unum, quod hac nocte (quia in propinquo sunt caesaris copiae et incursiones fiunt erga urbem nostram) nostri aliquot equites cum bombardistis miserunt speculatum, ne quid improviso mali ingruat. Qui in  pago quodam aliquot Hispanos invenerunt pagum incendere volentes. Quos adorti circiter 20 trucidarunt, 13 vero captivos hodie duxerunt in urbem. Quid cum illis futurum sit, ignoro. Tu pro nobis ora dominum! In periculo enim sumus non parvo. Caesaris exercitus iuxta Werdam castra posuit. Nostri iterum eis imminent castrametati apud HÃ¶chstet pagum quendam. Vale. Mitto hic tibi doctissimam Germaniae cum Carolo expostulationem. 13. octobris 1545 in ipso prandio. Ioan. Hallerus, t[otus] t[uus]. Praestantissimo viro d. Heinrycho Bullingero, Tigurinae ecclesiae fidelissimo vigili, domino et patri suo charissimo.
S. Quantum me exhilaraverit amica admodum et plane germana epistola tua, charissime Heinrice, non facile scripserim, nisi ipse me iam curis omnibus levatum vidisses. Dissimulo omnia et alto corde premo, donec vel simili mecum ludatur fraude vel integritas in universum aboleatur. Nemo huius mentionem apud me facit, nec ego. Interim donum in te dei agnosco et veneror, qui etiam pessima quaeque in optimam vertere nosti partem. Ubi nobis omnibus hoc datum esset, maiori charitatis vinculo coni[iuncti] essemus omnes. Cęterum cum nemo sit, cui nihil desit, "alter alterius onera" ferat [Gal 6, 2] necesse est. Didici ego in multis omnibus deferre, etiam meo sępissime incommodo. Utinam ab omnibus, si qua ego parte peccarem, non ad amussim atque exactius exigeretur! Sed interim exemplo mihi es non pęnitendo, dum longe tr[acta]biliorem te experior, etiam summa ab aliis tractatus iniuria. Perge quęso, charissime frater, perge; nam dominus procul dubio magnis te servat negociis atque tragędiis. Satis mihi est te pacatum me pacatiorem reddidisse et de meo in te animo nihil unquam dubitasse. Tu interim cum consilio symmistę tu[i] fac, quod utrique consultum videatur. Tuas apud me servabo, donec aliud iusseris, eas scilicet, quas ultimo misisti. Quod ad rem sacramentariam attinet, cum conventus omnino nobis videatur [ne]cessarius, quo magis ac fortius sopiantur et suspitiones et simultates, quae facile ex iis oriri poss[ent], possibile nobis non est, ut ad vos veniamus. Scitis Kolbium et senio et valetudine sinistra laborar[e]. Ego vero quem vel equitem vel peditem praestare possim, norunt, quotquot me viderunt. Megand[er] diutius abesse non potest propter innumera consistorii negocia. Oblata igitur tam commoda occasione, qua Bernam vel cum Leone vel alio vestrum venire poteris (quandoquidem multi sunt apud vos, qui vices vestras subire possunt), oro et obsecro, ja ich manne dich by unsern alten pündten, ut vel semel et propter me Bernam venias. Poterunt nihilominus adesse ex agro ministri, si omnino eos volueritis, quibus tamen opus esse non crediderim, donec penitus inter nos convenerit. Quodsi omnino Bernam venire non poteris nec ego Araugiam, aderit nihilominus unus vel duo nostrum. Poterunt et adesse multi ex ministris Ergavie, quorum praesentia et nostra et nos vestra facilius intelligamus. Vestrum est diem indicere et locum, et quos alios adesse volueritis, hos adducite. Erunt enim nobis non minus grati quam vobis. Cęterum fuit apud me Chelius ille et moderationem rerum ecclesiasticarum a Melanchthone, Bucero, Hedione subscriptam legendam obtulit. Cumque subodoraret meum illis suffragium mi[nus] daturum, tandem ostendit tua, quibus omnia iuxta scripturas moderari cupis et magis religionis [nostrae] capita pure confiteris, quam quicquam aliud consulas. Multis tandem obtinuit, ut tuo nomini meum quoque adderem, quamvis instituto suo nihil per utrunque consultum videam. Aliud enim quaerere videtur. Apographum serva[vi] de omnibus mihi oblatis. Quę postulas, non nisi certissimo mittam nuncio. Ich bin ergrempt. Post[remum], cum nobis responderitis, obsecro mihi uni indices, quinam ex vobis venturi sint. Vale, charissime frater. Me toto utere ad omnia obsequiorum genera paratissimo. Ultima ianuarii anno 35. Tuus B. H. Hac die abiit nuncius a nobis, vitrarius quidam, cui cum mihi ignotus esset, nolui credere. Atque is, qui has refert, collegę consanguineus est. Nihil amplius restat, quam ut tu semel ecclesiam nostram et nos videas. Nun will ich gsähenn, num me Bernę visurus sis. Ich welt denecht dich gern kennen, wenn du ungwarneter sach zuͦ mir kemist, so kant ich din antlit nitt meer. Lieber min, biß so frisch und wags einmal, das du mir lang verheissen hest. Scripsi paucis Leoni excusando Megandro, ne videatur omnium auctor et nos pedarii senatores. Misit ipse Leoni pilum et literas. Ego nuncio non audebam fidere, nec huic plane, quando Megandri affinis est. Charissimo fratri suo Heinrico Bullingero, apud Tigurinos ecclesiastę semper diligendo.
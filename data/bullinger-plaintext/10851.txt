Gratiam et vitae innocentiam a deo patre per dominum nostrum Iesum Christum. Quod vocati non venimus, Capito et Bucere, venerandi et in domino charissimi fratres vobis, ipsis non nobis, imputabitis. Non Nescitis, quam longe lateque porrigantur ecclessiae nostrę et quam multae sint nobis episcoporum centuriae per urbes populosissimas perque agros patentissimos habitatissimosque. Non ignoratis, quę ecclessiis nostris in huiusmodi negotiis consultandi mos et ratio. Scitis, quam instructos esse oporteat ad conventum tantum. Interim vos tanta intra paucorum dierum spatium perficere iubetis. Redduntur literae vestrę circa finem aprilis, et 14. mai diem pręscribitis, brevissimum sane et iniquissimum nobis temporis spatium. Iam etsi abunde satis suppeteret temporis, tamen in re tanta non ita festinandum videtur, quanquam et in mora agnoscamus periculum. Quod ergo non venimus, necessitati et iniuriae temporis dabitis, non contemptui, aut quod concordiam cum d[octore] Luthero et suis aspernemur vel ad hanc aspiremus segnius. Amamus enim Lutherum ex animo ut fratrem in domino charissimum. Veneramur illum ut ministrum Christi selectissimum, per cuius ministerium in orbe maxima patravit dominus. Suspicimus illum ut sanctissimum, eruditissimum et vere magnum in vera religione restauranda virum de pietate et literis optime meritum. Unde nihil votis petimus ardentioribus quam concordiam cum illo et viris spectatissimis sanctam. Non tam sumus stupidi, ut non intelligamus suspitionem illam discordiae nostrae et iucundam esse hostibus evangelii et cursum huius remorari validissime. Rursus tam impii et bellaces non sumus ut non malimus pacem quam helium tantumque sublatum esse ex ecclessia Christi scandalum. Ideo cum intelligamus in hoc coiisse coetum illum vestrum sanctum, ut et discordiae tollatur suspitio et omnes intelligant idem nos sentire et loqui omnes non, potuit nobis non probari institutum hoc sanctum et ecclessiae dei salubre, et cum sciamus dominum spiritu suo suis adesse perpetuo, futurum speravimus, ut isti fratres nostri nos quidem absentes corpore, presentes autem spiritu, sincera charitate ut unius corporis membra sint complexuri. Non nescio suspitiones vel bonorum virorum animos a nobis alienasse plurimum, verum istorum fidimus aequitati, vestrę imprimis sinceritati et fidei. Nostis nos fratres. Nostis ecclessias nostras, et quanta sit ipsarum fides, concordia, constantia et pietatis studium, quę item probatio, quis profectus, quantum denique sanguinis nostri effuderimus pro nomine Christi, quan-tis afflicti simus pressuris, contumeliis iniuriisque, tentati quoque insidiis vaferrimis, ex quibus tamen omnibus liberavit nos dominus. Nostis, quę sit doctrinae ratio. Copiose enim de hac in nupero Basiliensi conventu disputavimus Planissimum est nos abhorrere a. dogmatis quibusdam, quae tamen docere credimur. Obtestamur igitur vos fratres per Iesum Christum, verum dei filium, hostiam aeternam et sacerdotem unicum, judicem vivorum et mortuorum, ut nobis et veritati in coetu illo sancto detis testimonium, deinde, ut doctori Luthero, fratri charissimo et viro de ecclessia Christi bene merito, suisque omnibus, in evangelio Christi collaboratoribus nostris, sincere nos nostrasque commendetis ecclessias. Nos interim precibus indefessi orabimus dominum, si quid simultatis exortum sit inter nos, id totum expungat ex pectoribus, qui cordium scrutator est, et vinculo nos sancto indissolubilique nexu charitatis conglutinet, quo hostibus Christi formidabiliores animo magno et successu foelicissimo reliquias antichristiani exercitus profligemus et regnum Christi propagemus quam latissime. Fiat, fiat! Valete in Christo Lutherumque, virum clarissimum, et collegas eius, fratres nostros charissimos, nostro nomine salvere iubebitis, quibus in presenti scripsimus nihil, quod vos credimus literarum vice futuros. Tiguri, 30. aprilis anno a nato domino 1536. Heinrichus Bullingerus vester. Dominis Wol[fgango] Capitoni et Martino Bucero, vigilantissimis Argentoratensis ecclesiae pastoribus, fratribus in domino charissimis.
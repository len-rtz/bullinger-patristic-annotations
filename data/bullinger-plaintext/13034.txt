S. Dominus ludum istum tormentarium bene vertat. Vides ex dato aliarum literarum, quando eas scrip[se] rim. Interea non licuit invenire, qui ferret. Ignoro, quid significarim. Si quid est igitur, ad quod est respondendum, quęso respondeas, dum fuerit ocium. Coloniensis urgetur ad Argentinenses et inde ad nos usque, si posset habere locum. Timeo, ut non inveniat. Equidem egi apud capita nostra clam et responsum inveni, ex quo nihil adfulsit spei. Hęc in aurem tibi, ut scias. Dixit mihi consul noster Meierus perscriptum esse cęsarem hyematurum Argentinae et comitia translata Spiram. Quod, si verum est, pro minis interpretor contra nos. Hic, nisi me domino devovissem, valde essem anxius. Nescio enim, qui fiat, cur de 5 Pagicis bene sperare nequeam. Et murmuratur perpetuo, quadamtenus eos colludere cum cęsare, qui hodie nihil magis habet in votis, quam ut sub iugum mittat nostram patriam. Vellem audire ex te, quidnam spei, post dominum, habeas de Confoederatis. Civitates maritimę constanter abnuunt pacem cum cęsare. Bremenses duce Oldendorpio dicuntur facere fortiter; contra Brunsvicensem et alios officum suum non negligere. Boemi dicuntur esse in arbitrio regis, quod non putassem. Turca fertur arcem occupasse, quę fuit Stridonensis episcopi. Addunt alii et Bresburgam captam, atque ideo actum de Vienna, obiici Turcis  copias tumultuanter collectas per Austriam et Bavariam. Quia ergo rex a Boemis non cessat et cęsar a suo proposito, persto in sententia convenire istis cum Turca. Anglia petitur ab antichristo Romano per Gallum, ut metuitur. Hęc superioribus adiecta volui. Vale cum Theodoro et Gvalthero in domino. Basileę, 11. augusti anno 1547. Os. Myc. tuus. D. Heinricho Bullingero in domino suo. Zü[rich].
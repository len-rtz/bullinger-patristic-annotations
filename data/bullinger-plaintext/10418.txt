Mynen dienst moeglichs vlyß, lieber Henrice. Uß gnaden des herrn sy myr frisch und gesunt. Das selbig erfrewt mich altzyt van dyr, dynem geliebten gemaehel und anderen frunden zo erfaeren. Dyne brieb sampt demghenen, da abe sie meldong thoind, habe ich kortz nach oisteren diß jairs entfahen, in wilchen ich verschulter oirsachen neit unbillich gestraeft und bekeven werde. Will dannoch mich damit etzlicher maeß, so ich eynigen geloeben bey dyr habe, verschuldicht haben, das ich im nest vergangnen vastelabent brieb an dich gegebenn mit eyns bisschoff boeden van Costens, dairin eyn kleyn opusculum Rodolphi Agricole verfast. Derselbig myr vestlich verheischt hait, ouch darum geschenck van myr entphangen, dyr myne gering schryben ze behandigen. Mirck aber auß dynem schrieben, das sulchs neit gescheyn. Broeder Jacob ist newlich bey myr gewesen; habe van im dyne gesuntheit und wailfart erfaeren, aber sonder briebe laessen reysen, darum das ich offt van im geafft bin und vergebes geschreben. Hywidder machstu inreden, myn verschuldung sie nichts, warumb das ich neit gegen die miß schriebe. Weyß neit, myn Henrice, was verhindernuß sulchs bißher hinderbleven. Wils - gunt myr got lebens - verhaelen und moeglichs vlyß besseren. Habe darum gedult, und wil neit dencken, dat sulchs verachtlich hinderlaessen want womit ich, dyr dienst ader willen bewysen mochte, byn ich geneigt. Mer, so ich dyr sonders neit weyß zo schryben ader zo schicken, bin ich get vertzochlich, wills abestellen, sollt ich schoin neit mehr schrieben, dan a. b. Myn Heinrice, by uns iß itzt nichts neuwes, dan das die widderdeuffer Monster in Westphaelen innehaben und aldae geweltlich thoben. Der bisschoff haets myt synem her krefftich umcingelt. Wissen noch neit, wie es werden wil mit der oeverwynnog. Die Hollender gelycher meynung waeren hefftich uff der vart, etliche dusent, die zo redden und zo schuttzen. Syn aber verhindert worden. Ich hoer, das auch itzt under den Hollendern ein sect ist, dey willen den komfftigen Messiam erwarden; laessen sich beschnyden. O herr, was ends sall syn dusser neuwer und seltzamer secten. Und geschuet sulchs allet underm schyn des evangelii. Gegenwordiger tzeiger wirt dyr alle sachen beß vertzellen. Er ist mehr bey dyr gesyn. Schick myr das opusculum Vadiani bey acta apostolorum gehoerich, und gebuet myr wider, ist hyr etwas, das du gern hettes. Hiemit dem almechtigen befollen, der dich sampt dynem hueßgesind in gesuntheit beware. Datum ylens uff maendach nae phingsten anno 34. Diderich Bitter van Wipperfoird, dyn gunstiger freund. Die handelung des lantgrabens und roemschen koenincks im land von Wirtzburch beger ich von dyr zo erfaeren, sampt der eidtgnossen anslegen und oebung. Dem eirsamen, wailgeleirthen mynem geliebthen freundt Henrico Bullingher, wonhafftzich zu Zuerich, zo handenn.
Gratiam et pacem a domino. Epistola tua, Myconi, frater in domino dilecte et venerande, testatur animum tuum satis superque satis esse implicitum et anxium. Neque mirum id quidem in turbis tantis. Sed bono animo sis, mi frater; vivit, qui liberet nos, etsi coelum ruat. Hoc fateor libere, intra mille annos non fuisse tempora periculosiora. Nec aliud in vita mea me plus torsit aut animum meum sauciavit gravius, posteaquam simul video supinam omnium negligentiam adeoque maturam segetem ad falcem. Imminet toti Europę admirabilis immutatio, utinam non et excidium crudelissimum. Hic vero nemo levat caput suum. Superbimus interim, contendimus, crapula distendimur, negotiationibus implicamur, vix centesimus orat dominum et visitationis diem prae foribus astare agnoscit. Dorumb walt sy rächt gott und verkürtzere unß die jämerlichen tag unsers ellenden läbens. Sat indultum hactenus nobis. Sat diu dei longanimitatem provocavimus, patientiam contempsimus et collo extento per campum omnium scelerum grassati effusoque cursu nequitiam despumavimus. Adest nunc ultor, istique ultro occasionem nos invadendi offerimus. De Bernatibus loquor, reliquis item Galli fautoribus. Gallus manifeste impius est, adulter, periurus, nec vivit hodie rex consceleratior. Huius manus adhuc christiano sanguine madent. Adulteriis et stupris totum polluit regnum suum, nec ulla vel virgo vel matrona ab eius vi et artibus tuta fuit unquam. Hic auro suo omnes Europae dynastias et respublicas corrupit. Hic plus hausit patrii et Helvetii sanguinis quam regum ullus. Hic est, qui annis plus 23 totam turbavit Europam, Turcam sibi foedere iunxit et nunc quidem contra phas et jus sacramentumque datum fines invadit Insubriae. At hunc hodie ut amicum et socium colunt quidam, huius partes iuvant exercitusque fovent. Scimus interim, quantum in periculum losaphat, pius rex, devenerit, quod Achabi partes foveret. Nunquam bene cessit Israeli societas regum Aegypti et Assyriorum. Utinam vero non cogamur aliquando misera spectare patriae fata foelicesque pronunciare eos (ut sane foelicissimi sunt), qui pro ans et focis ad Cappellas ocubuere fortiter. Quinquepagici nunc tantum non se mutuis conficiunt vulneribus. Palam edicit magistratus, ne quis Galli sequatur militiam. reclamat interim plebs et Catilinae grex. Aiunt caesarem istis potentioribus bovem linguae imposuisse. Hi contra negant, und habend uff dem merckt zuͦ pfingsten zuͦ Lutzern ob 5 molen ein andren gehowen. Crudeliter inter se et odiis mutuis dissident Urani nec minus Togeni. Misera rerum facies. Glareani et Schaffhusii prorsus indurarunt animos. Egidius Scudus cum primoribus suis Tigurum venit, sed sacramento una cum suis coactus est protinus e finibus ire Tiguriunum. Hic mira vidisses et audisses. Et parum aberat, quin cives istos ad unum confecissent. Nostri hactenus constanter pergunt cavere, ne implicentur huic malo. Interim erumpunt aliquot nebulones, sed pauci. Es ist als ein ellend jomer, allß ich min läptag gsähen. Maximis sumptibus excubiae et vigiliae habentur et in urbe et agro. Erant ex Sviciis et Doggiis et nescio quibus aliis milites, qui per lacum nostrum navigio Badenam transire voluerunt, sed ea nocte ex civibus vigilarunt armati 130, die all zuͦ vahen, so sy kummen. Nam nocte priori clanculo perrepserant quidam per fines Tigurinorum. Atque nebulones et periuri hi omnes portum tutum inveniunt et habent apud Bernates. Verum sit hic modus et finis quaerulandi. Ich bin min läptag verworner nie xin. De conventu Isenacensi quid pollicear, nescio. Si adversaria pars omnino pergit sacramentis nimium tribuere, nos a regula veritatis nihil discedemus. Veritatis oratio simplex. Quae tu desyderas in reformatione Wirtembergensi, idem ego desidero et literis id ad Blaurerum testatus sum. Is in haec verba respondit: "Quae in Wirtempergensium ecclesiarum ritibus desideras quaeque mutata cupis, plane grato animo accepi. Verum si, quo loco sim, diligentius tecum perpendas, facile intelliges, quo sint omnia facta consilio quove authore. Magnum videbar mihi impetrasse, postquam mea admonitione resecta sunt quaedam longe illis superstitiosiora, quae nonnulli etiam extra Schneppffium affinxerant. Speramus domini benefitio solidiora aliquando daturos principes." Haec Blaurerus. De consensu in confessionem urbium 4 quid egerimus, scripto apud te deposuimus nuper, cum haberetur conventus Aroviae. In nullam rem hactenus consensimus (deo gratia) quam aequam. De reconciliatione Solodorensium non habeo, quod dicam. Plura sunt, quae mihi displicent omni ex parte. Nova sunt, quae scribis de catabaptistis. Ego ne literam quidem scripsi unquam, quae possit illis patrocinari. Scripsi contra illos plurima. Conscripsit tamen opusculum Grebelius una cum fece suorum, cui respondit Zvinglius in Elencho. Fortassis eum revocant ab inferis. Quodsi cares libro, quem contra catabaptistas scripsi, mittam. Tu fortis esto et viriliter proeliare proelia domini. Satis, opinor, prolixe scripsi. Tu deum ora pro ecclesiis nobis commissis. In deo est praesidium omne nostrum. Is nos eripiet. Fidamus illi modo; confidenter agamus. Wens übel gadt, so ist es erst umb ein sterbenn zuͦ thuͦn. Curemus, ut cum gloria et in ministerio dei nostri moriamur. Is sit benedictus in saecula. Grynaeum nostrum, pectus illud apostolicum et mortalium charissimum, salutabis et animi mei tormenta illi communicabis. Literas hasce ipse, obsecro, Scholastico exhibe. Und redent das best darzu. Non vacavit relegere. Negotia et temporis brevitas, deinde mira rerum turba me Longiorem esse prohibuit. Ich find noch nitt anders dann alle redliche by den unsernn. Bittend gott für unß. Sind ouch redlich und betrachtend, wie ir religionem, wyb und kind, libertatem, land und lüt behalltind. Gott wölle sich unser erbarmen. Nüt dann fromm, dappffer und redlich sin, wirt unser trost sin. Datum Zürych, 9. iunii 1536. H. Bullingerus tuus. Clarissimo viro d. Osvaldo Myconio, fratri charissimo.
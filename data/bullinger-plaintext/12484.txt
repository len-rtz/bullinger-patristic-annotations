S. Satis vero feliciter cum Sch[wenckfeldiano] illo versatus sum, quando ille multo expectatione citius hinc discessit, etiam me insalutato, nisi quod hospiti demandaverat, ut me suis verbis salvere et valere diligenter iuberet adderetque animum sibi me conveniendi fuisse multaque mecum conferendi, sed maturandum abitum, quod spe tardius. Propter iniectas nescio quas remoras domum nunc redire cogeretur. Feliciter igitur versatum me cum illo puto, quo cum non poteram felicius versari, quam si prorsus non versarer; adeo est omnibus modis in hominis istius dogmata iuratus. Dominus ecclesiam suam ab id genus pervicacissimis ingeniis quamprimum vindicet! Curionem cupio mente et corpore belle valere. Febricitantem facile intellexi, postquam palato ipsius adeo non sapuerunt (quod merito debebant) meę literę, quas ad te, Theodorum et illum scripsi, in quibus nihil talium rerum inesse scio, quarum nomine tam libere, ne dicam procaciter, mecum expostulat affirmans me sibi apud vos omnem authoritatem ademisse seque a me vanissimi nebulonis loco habere, ains nuittsollenden buben, etc.; quę omnia vix alii quam febricitanti facile condonarentur. Sanetur igitur miser sanctis vestris et christianissimis exhortationibus, quamquam valde impudens sum, qui perpetuum vobis hac in re negocium facesso. Iudicium meum de libro tuo, ita me Christus servet, ut non gravatim ad te perscripsissem, si ullum in pectore meo conceptum esset. Tam enim tumultuant[er] et velut in transcursu legere sum coactus, ut talem cognitionem, qualis ad integre iudicandum requiritur, habere haudquaquam potuerim, ac proinde pronunciare de eo minime debuerim. Tam autem abest, ut quicquam tibi succenseam, quod extorquere hic meam sententiam voluisti, ut nunc maximi beneficii loco duco, quod pro singulari tuo candore et modestia ab urgendo destiteris. Hoc interim habe: Vix unquam fieri posse, ut tua mihi displiceant, quę semper mihi nonnihil divini spiritus redolere multis argumentis videntur. Curioni iam antea facile ignovi, modo non pergat hunc in modum me - de se non male, puto, meritum - acerbis literis lacessere. Precor uxori illius felix puerperium ac dominum precor, ut filiola cum parentibus servatori Christo ęternum sanctificentur. Ego nunc nec possum nec, si possem, scribere volo homini certas ob caussas. Si opus isti sit pecunia, rogo, ut tantisper illi mutuo des, dum certus hinc ad vos nuncius abeat. Habet reliquos adhuc septem aureos nummos in huius anni usum (qui proximo sesquimense finietur) impendendos. Illos a me rursus et quamprimum accipiet, quisquis eos ipsi istic numeraverit. Philippo scribere vestręque ecclesię, quam merito omnes boni amant! Imprimis vero huius ministris testimonium ferre, quando ita tibi videtur, haudquaquam gravabor. Valde placent tuę ad illum literę, quas scio pro suo candore et modestia displicere illi minime posse. Herbroto nostro, satius mihi videtur, ut ipse significes, quid Ph[ilippo] scripser[is]. Caesar miras secures iniicit, quo nostrorum foedus dissecetur, et nonnulli propemodum adducti sunt, ut satius esse putent caesarem retinere propicium quam ea rursus ab integro tentare, quibus illa maiestas vehementius irritetur. Augustani satis mihi hac in re cordati ac fortes videntur. Argentinenses quoque spei nonnihil reliquum faciunt. Ulmenses mire se torquent et ad caesaris partes inclinare putantur, quemadmodum etiam ex aliis aliqui. Quę res animos addet, supra quam credere possis, caesari ac reliquis adversariis. Constanter affirmant quidam minime vani homines comitem Frederichum a Furstenberg Mediolanensem a caesare marchionem designatum; id, si verum est, ut esse valde timeo, novę vobis turbę excitabuntur, tam est comes iste omnibus Helvetiis iniquus et infensissimus, quamquam nihil plane hoc referet, ubi fortem domini manum a vobis stantem habueritis. Ego me tuis sacris precationibus diligentissime commendo. Saluta tuam domum cum omnibus amicis et fratribus, praecipue Theodoro et Gvalthero, quibus scriberem, nisi temporis spatio excluderer. Salutant te nostri omnes valde quam reverenter. Dominus te nobis diutissime conservet! In quo bene vale, mi venerande et charissime frater. Constantiae, 28. aprilis 154[6]. Literas Philippi proxime ad te remittam. Nondum descripsi. Securus tamen esto de illarum divulgatione. Non ignoras meam fidem, quę nunquam te, nisi ipse plane fallar, fefellit. Ob diß war sey? Es ist ainem rath zu Lucern zugeschriben, das von ainem, genant Hans Greber von Nebicken usß Willisower piet und denen von Lucern zugehörig, nachts, alls er haimwerts ze ziechen willens, ain comet und sternen gesechen sind, namlich 2 sternen, da ainer grösser dann der ander und baid blutfarb. Und nach ainer halben stund, alls er byß in Strampfel (ist ain weg) komen, karte er wider hinder sich, ze sechen, ob die sternen noch vorhanden. Die aber nochmals vorhanden und by 16 mennern, under denen 6 mitt schinbaren, braiten, weyssen schwytzercreutzen bezaichnet, jetlichs creutz by ainer hand brait, und under denen sechsen ainer, der vast dunckel blaichfarb und nitt so schinbar alls dise funff. Die uberigen zechen waren all mitt haiteren, roten burgundischen, das ist landtsknechtischen Andreßcreutzen verzaichnet, ouch etwas schmeler dann dise schwitzercrütz. Und alls er diß äben besechen, habe er ain sölichen grausen empfunden, das er ubel besorgte haimzekommen. Sölich sein gesicht hat er vor ainem rath zu Lucern mitt dem aid bestätiget. Beschechen uff den 23. marcii 1546. N., Wynzarn zu Baden im Ärgöw, etc. Auff dem Capelberg: Item man soll zwen frisch lichnam funden haben, deren, die im Zuricher krig erschlagen worden, deren har, negel, gewand und alles noch aller ding unverwesen blyben seye. Wiewol sy mitt andern vergraben gewesen, seyen sy doch von ainem hund uffkratzet, sagt man gantz glouplich zu Frowenfeld. Der wirt Caspar Engel solls von aim Zuricher gehort haben, der die lyb selbs gesechen. Rescribe, si quid habes. Egregio Iesu Christi servo d. Heinricho Bullingero, T[igu]ricensis ecclesiae antistiti pri[mario], venerando suo longeque c[harissimo fratri].
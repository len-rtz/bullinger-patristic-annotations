S. Quae Bucerus ad nos dimisit abiturus Smalcaldum, nos descriptum bona fide mittimus ad vos. Patebit, quid velit. Contra nos si quid habet, ignoramus. Quocirca, quid respondendum sit etsi consultavimus, nondum tamen definitum est quicquam, donec vos audierimus et Bernenses. Ego vidi potius Retractationem quam legerim; neque animus est neque ocium hactenus diligentius videndi. Tum Carolstadius nec vidit nec legit. Itidem Marcus. Wolfius dicit se perlegisse, attamen non respexisse nisi ad ea, quae ad eucharistiam proprie pertinent, et ea sibi talia visa, qualia Bucerus nobis iam aliquoties proposuerit. Iam videmus virum commotum; igitur quomodo sit occurrendum, videtur consyderandum diligenter, non tam propter ipsum quam propter deum et ecclesiam, ne novae contentiones oriantur in scandalum evangelii. Non erit charitas in nobis, nisi taliter egerimus. Illud ergo nobis curae sit, occurrere, ne quid nostrae duriciei, si quod peccatum ceciderit, adscribatur. Fidei lumen praefigamus, et facile cum illo transigemus omnia. Equidem expecto responsionem super articulis comitiorum Smalcaldensium. Vale, mi Bullingere, et deum pro orato. Basileae, raptim, 3. februarii anno 37. Tuus Os. Myconius. Domino Heinricho Bullingero, antistiti Tigurino, domino ac fratri in Christo suspiciendo suo.
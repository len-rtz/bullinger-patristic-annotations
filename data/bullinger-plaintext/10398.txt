Gratia et pax a deo patre et domino nostro Ihesu Christo. Amen. Min Meister Heinrich, ich laß uch wissen, wie her Fridli Keller, her Hans von Dellikon und ich uff sant Jörgen tag zu Baden by den grossen bederen gewesen, ist uns ernstlich angezeygt worden von ettlichen von Zurch, die da ein badenfart habend, und gruntlich erfaren und vernommen, wie Thomma, stubenknecht zuͦ dem Rüden, habe ein sun in das kloster gön Wettingen gethon, ein münch uß imm ze machen, und understand in achtagen imm die kutten anzelegen, welches dem heyligen evangelio gantz und gar nachteylig, ouch wider unsere herren mandaten statt und land nachteylig und ein ergerlich geschrey zuͦ Baden: «Schow, schow, die von Zurch fahend an ire sün in die klöster ze thuͦn. Eß wirt bald ein anders werden etc.» Darumb, min Meister Heinrich, lassend uch der schantlich handel angelegen sin, dem wyder ze sin und unseren herren anzeygen mitt ernst etc. Datum ylentz, fritag nach Jeory. Vale. Michel Hacker, pfarrer zuͦ Buchs, üwer allzyt williger. Dem frommen Meister Heinrichen Bullinger, predicant zuͦ dem grossen munster Zurch, minem lieben frund und bruͦder.
Min ganntz frünthlich und guͦtwillig diennst syen uch zuͦvor, wolgelerter, besonder lieber her und fründ. Uff die handlung, derenhalb ich jüngst vor einem ersamen rhat der statt Zürich und by üch gewesen, haben mine g[nädigen] h[eren] von Basel einem ersamen rhat by üch durch zöigern diss brieffs schon tagsatzung ubersendet und sy darby gebetten, soliche tagsatzung denen von Schaffhusen und Sant Gallen, die ouch mit irn botschaften zebesuͦchen, wüssend nit zeverhalten. Wolten ich uch der ursach nit bergen, damit her doctor Joachim von Watt durch mittel, wie ir zethuͦnd wol wussen, als ein bot von Sant Gallen verordnet und in disen schweren sachen nit usspliben thäte. Damit, was uch lieb und dienst ist. Got verliche üch gsunthait und vil guͦter jar. Datum zinstags den 4ten januarii anno etc. 36. Hanns Ruͦdolff Frig, des rhatz der statt Basel. Dem wurdigen, wolgelerten hern Meister Heinrichen Bullinger, dienern des gothlichen worts zuͦ Zurich, minem besondern lieben hern und fründ.
S. Redit ad vos Huserus, cui vix tandem, ut hoc faceret, persuasi. Commendo eum tibi. Est enim iuvenis non malus. Quod discedendo deliquit, obediendo posthac recompensabit. Didicit enim per multos profecto iactatus casus, quam suave sit in patria sub iugo paedagogi vivere. Summam est perpessus pauperiem et inediam, frigore quoque tantumnon confectus, pediculorumque corrosus morsibus. Et nisi ego eum retinuissem mecum et fovissem, nescio, quo miser desperabundus abiisset. Promisit ergo se rediturum mea fretus commendatione. Rogo ergo, ut acolastum poenitentem recipiatis nec reiiciendo ad peiora meditanda adigatis. Vixit profecto (sicut omnes ei milites testimonium ferunt) sobrie et honeste, et in ipsa impietatis palestra pium se reservavit, id quod indicium infallibile est superstitis de ipso spei bonae. Ita ergo cum ipso agatis, quaeso, ut sentiam has meas apud vos aliquid potuisse preces. Scripsi ante triduum quosdam rumores, qui nobiscum volitabant, quorum magnam nunc repperi partem esse falsam. Certo enim heri relatum nobis caesarem agere apud Rotenburgum Tuberiacum novasque colligere copias ex his militibus, quos nostri dimiserunt. Ulmenses etiam dicuntur, proh dolor, claudicare in partes caesareanas eiusque ambire amicitiam; iis factis hostibus de nobis erit actum! Audivi etiam de quodam viro magno caesarem mandatum missurum Augustam, ut omnes tam cives quam inquilini, qui habeant in ditione suae maiestatis opes aut mercimonia, sive sint ex sodalitiis illis Augustanis sive ex civibus aut inquilinis, qui sua reposuerint bona in illorum sodalitiorum commertium, ocius urbe exeant; tunc omnia eis restituenda esse bona. Cunctis vero manentibus sua esse publicanda. Quod si fit, bone deus, quanta erit commotio! Omnes enim fere, etiam ex pauperrimis, cives habent suos census ab his sodalitiis. Si quis enim civis vel 100 vel 50 tantum habuit florenos, contulit sodalitio alicui, a quo annum accepit censum. Illi elocarunt alio. Unde si nihil eis f[uerit] redditum, in extremam universa urbs redigetur paupertatem. M[axima] ergo hic omnibus nobis imminet cura et sollicitudo. Nemo p[utat sua] relinquere; nemo sua amittere vult. Vereor, ne pfaffi denuo in urbem sint recipiendi. Quod si fit, de omnium nostrum agetur capitibus. Spero autem dominum clementer hoc malum aversurum. Ex Venetiis habemus Turcam magno apparatu apud Adrianopolim hyemare, certum futurae expeditionis in nos signum. Dominus Iesus, qui vicit mundum, servet nos! Amen. Ei te commendo cum omnibus fratribus familiaque. Salvere te iubent fratres nostri omnes. Augustae Vindelicorum, 10. decembris anno 1546. Ioan. Hallerus tuus. Clarissimo viro fidelissimoque Tigurinae ecclesiae pastori, d. Heinrycho Bullingero, domino patrique suo venerando. ZÃ¼rich.
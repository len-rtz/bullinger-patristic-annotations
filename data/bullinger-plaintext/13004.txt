Lieber herr und bruͦder, sonders hab ich nitt ze schriben, dann (wie ir villicht wol wisst) das der Fontanus by unserm herr vogt Gaissberg, so zuͦ Zuͤrich gewesen, am haymryten zuͦ Wyntertur gesin, dahin dann noch ainer des raths von hinnen verordnet worden, damitt er nitt selbs her keme und grosß geschray dorrusß wurde. Der hat sich vyler und grosser ding von des königs wegen vernemen lassen, das er helffen welle mitt gellt, leuten und in ander weg, etc. Daruff sich mine herren ainer antwurt entschlossen und ime die zuͦgeschickt haben. Die schick ich euch in vertrauwen hiemitt zuͦ  mitt geding, das ir mir die widerum schickind und kainswegs nieman abschreiben lassind, dann ich warlich nitt grosß nemen wellt, das man söllt in erfarung kommen, das sölichs von mir ußgebracht were; dann der brieff ist mir seltzam und, in grosser yl abzeschriben, worden. Wolt ich euch danecht nitt verhalten, dann es bedunckt mich usß allen sachen, was ir oder ander usß forcht nitt haben thain dörffen, das werd uff den Fr[antzosen] gespylt, das ers thuͤ. Ob aber guͦt sachen dadürch gefurdert werden, das waist der lieb gott. Ich find und verstehn aber ye lenger ye mehr, were ettlichen guͦten ratschlegen, davon ir wol wisst, gefolget worden, das es sehr guͦt gewesen. Sag ouch, wir werdends ye lenger ye baß erfaren. Ach herr gott, das es doch alles allenthalb so schreg und allain den unschlunigen weg gehn will! Wie grosß sind doch unsere sünd, die sölchen zorn verschuldend! Es sicht mich warlich, warlich all ding darfuͤr an, es seyen noch die wetter nienen zergangen. Wir muͤssen noch mitt dem hammer aller wellt ouch zerknitscht werden. Der truw gott seye uns gnedig und barmhertzig und erhalt unß mitt gnaden in das ewig leben! Bittend trulich, trulich fuͤr mich und unser kirchen! Gruͤtzt alle menschen von hertzen. Den knecht hab ich gefragt, ob er das gelt um die buͤcher geben hab. Spricht er, ir habinds bezalt. Derhalb schick ich euch die 5 batzen zuͦ grossem danck. Datum 18. iulii 1547. Tuus A[mbrosius] Bl[arer].
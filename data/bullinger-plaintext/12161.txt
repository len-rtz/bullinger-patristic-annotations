Gratiam et pacem a domino. Lutheri convitia, vir or[na]tissime, bonis hominibus, ut par est, vehementer displi[cent], tum iis, quibus oportuit, tum illis etiam, quibus nunqu[am] putaramus, partim quod in mortuos ille, quibus communis naturae sensus parcit, linguae suae virulentia[m] petulantius armavit, partim quod abusus tot et ta[m] praeclaris dei dotibus eum fastum in convitiando declaravit, quem nec aetas nec sacra professio et m[ul]to omnium minime gloria dei ferat, qui humilia r[es]piciens excelsa deiicit et humilia exaltat. Is itaq[ue] in Luthero humanae fragilitatis exemplum nobis proposuisse videtur, quo admoniti disceremus, quam cui[que] demisse de se sit sentiendum et de aliorum dotibus ac ornamentis aequius statuendum operaque danda, ut, quemadmodum unius illius amplissimi corporis m[em]bra sumus, ita alii aliorum munera et dona, qu[ae] dominus ad mensuram donationis capitis Christ[i] nobis largitur, quo admirabilis ecclesiae structura consumetur, pro virili adiuvemus. At vero, cum hoc aedificium Lutherus convellere studet, quod arch[i]tectus deus per ministros suos extruere coepit, responsio equidem vestra, quia prętermitti sine pietatis pe[ri]culo et ignominiae, quam ille aspersit, nota non pote[rit], aequum est, ut haec ipsa a bonis iudicibus boni consula[tur] et ab iniquis patienter feratur. Arbitror enim [a] vobis eam moderationem adhibitam esse in defendendo, quae evangelii professores deceat et modestos viros minime lędat et immodestos convincat. Non enim, quid in pręsens mereatur vehementia Lutheri in calumniando, sed quae pridem collatis ab eo beneficiis gratitudo debeatur, spectandum esse existimo. Caeterum, quod ad me attinet, si quid ego pręstare possum, quod ad ecclesiae utilitatem et ad verbi dei dignitatem exornandam pertineat, studio et opera mea, quantum in me erit, ne desim, elaborabo curaboque, ut hac in parte voluntatem benemerendi mihi adesse pii intelligant. Vale, vir ornatissime, cum clarissimis d. Pellicano, Theodoro Bibliandro, Megandro, Gwalthero et caeteris amicis et fratribus in domino charissimis. Martinus Borrhaus vester.
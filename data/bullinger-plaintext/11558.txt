Gnad und frid von gott dem vatter durch unsernn herren Jesum Christum, sampt erbietung aller eeren, diensten, liebs und guͦts zuͦ vor. Fromm, vest, ersamm, fürsichtig und wyse, insunders günstigen, lieben herren, wir habend üwer schriben verstanden, ouch den fürtrag üwers predicanten, unsers fürgeliepten bruͦders, herren Petters, üwerm begär nach verhört, und diewyl wir üch ze dienen gantz willig, üwere beide knaben von Capplen beschickt und sy vor uns zum teyl verhören lassen, zum teyl selbs verhört. Und habend an inen befunden, das sy in so wenig zyts und zuͦ irem allter wol und flissig gelernet habend, ouch so ferr kummen sind, das wir hoffend, iro flyß werde sin guͦte frucht mitt der zyt fürbringen, so ir anders üwere hilff inen fürenhin wie bißhar nitt entziehend. Bittend deßhalb, üwer lieb wölle iro umb gotts willen die armen kind wyter lassen befolhen sin, das sy by der leer blyben mögind. Darvon wir ouch wyter mitt üwerm predicanten, h. Petern, unserm fürgeliepten bruͦder, geredt und imm unsern radtschlag angezeigt habend, alls er üch wol berichten kan. Gott wölle üch allwäg in sinem heiligen wort und willen erhallten zuͦ eeren sines namens und heyl siner kylchen. Datum Zürych, 6. maii 1541. Pfarrer und Läser, diener der kylchen Zürych. Den frommen, ersammen, fürsichtigen und wysenn herren Meyern und radt der statt Biell, unsern günstigen, lieben herrenn.
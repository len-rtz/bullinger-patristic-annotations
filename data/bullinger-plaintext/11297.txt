Gratiam et pacem a domino etc. Dedi non multis ab hinc diebus, patrone observande, literas ad te per bibliophorum quendam, qui se Tiguri habitare affirmabat; has tibi ab illo traditas spero. Scripsi tunc temporis non, quae volui, omnia nec ut cupiebam, sed quantum ipsum temporis momentum sustinebat. Quare nunc denuo meis te literis interturbare cogor. Fuit hoc quadragesimali tempore apud nos Adamus Fry Tigurinus, qui a medico suo, ne temporis huius molestia ei obesset, Basileam deductus ad festum usque paschatis nobiscum fuit. Hic cum forte e fenestra praetereuntem me cerneret, agnitum vocat. Ascendo itaque. Hic summo cum gaudio exceptum tractabat humanissime; tanto enim, quo Basileae fuerat, tempore in nullum Tigurinorum inciderat. Rogavit autem me summis precibus, ut et eius nomine te salutatum rogarem, ut libellum, quem materna lingua de aegrotorum institutione conscripsisti, ad me mittas; ego deinde ad ipsum transmittam. Basileae emissem, sed venalem non inveni. Spero tamen te in hoc optimo piissimoque viro et honestissimo civi non defuturum. Ego certe, cum morbi eius magnitudinem et admirabilem illam patientiam eius simul consydero, non raro in summam admirationem abducor. Nec intactum religione animum habet, quod in paschatis festo cuivis videre licuit; ne etenim pietatis parvam rationem habere videretur, se in templum portari curavit. Ego hoc a Miconio facile impetravi, ut et illum coenae dominicae participem faceret. Te etiam denuo rogo, praeceptor humanissime, ut patientiae huius et pietati stimulum addas libello illo misso; dictu enim mirum, quantum gaudeat ob literas, quas nuper ad eum dedisti. Quod vero alium rerum mearum statum attinet, sic satis commodus est, nisi quod hactenus oculorum doloribus aliquantum excrutiatus sum; sed remisit dolor, acie tamen visus maxime hebetata. Sed cum hic finis studiosos maneat, aequo animo fero. In literis praeterea per Froschouerum datis vocationem meam aliquantum adumbrare videris, divini scilicet verbi ministerium esse, quod ego et amplector utque huic aliquando sufficere possim maxime exopto. Tantum abest, ut disciplinarum amore irretitus sanctissimum illud theologiae studium aspernam. Opinor autem nec mihi nec aliis inutile fore, si artium disciplinarumque cognitioni aliquantulum temporis impendam. Sunt enim hęc studia (quantum mihi iudicare licet) talia, ut diutius his immoranti noceant, negligentem vero et ipsa nonnunquam non sine suo magno malo negligant. Mathematicae autem studio prae cęteris artibus ob id maxime teneor, quia huius artis praecepta non modo sibi ipsi, sed etiam aliis quam commodissime accommodari posse videntur; tum ars alia non est, quae demonstrationis vim et iuditii informationem apertius tradat. Ciceronis interim orationes lego easque ad Hermogenis (quem Grineus profitetur) et Aristotelis praecepta examino; stylum et ipse ficto argumento exerceo. In sacris epistolam ad Romanos perlego, quam etiam Argentinę antea legi. Livianam interim lectionem, cum otium datur, non negligo. Habes nunc studiorum meorum scopum; in quo si quid immutatum volueris aut si tibi instituta non placet ratio, indica, quid emendatum velis. Faciam ego, ne immoriger haberi possim. Lutetiam videndi spes omnis excidit, cum tantam illic rerum inopiam esse audiam, ut etiam Melchiori de conditione quadam cogitandum sit. Verum quoad Othonem nostrum mecum habuero, a Basilea discedere non cupio; adest enim hic studiis meis, quantum potest. Quid de libro tuo nuper aedito Basilienses iudicent, scire non possum; sed nondum, ut arbitror, aliis negotiis impediti legerunt. Summae hic inter d. Miconium et Carolstadium lites existunt et simultates, dum ille universitati se opponere videtur, hic vero scholae partes satis importune defendit. Neuter tamen universitati adversari videri vult; factiones tamen interim fovent. Ego finem nondum video; ipsi, quid agant, viderint. Ego gravissimum illos dei iuditium subituros puto, qui scholarum institutioni sese opponunt. Timeo, ne, dum de schola pugnant, statim omni schola carebunt. Eo certe nunc res devenit, ut per integrum annum nulla Latina lectio Basileę habita sit. Othonem Ciceronis orationes lecturum expectabamus; sed nescio quis daemon optimum consilium dissipavit. Ego deo vobisque plurimum gratulor, quod vos in scholae institutione strenue progredi audio. Deus successum foelicem prębeat. Scripsit a Franckfordia Bucerus oratoris eius, qui caesaris partes agit, constantiam, imo pertinatiam, qui ne latum unguem de suo instituto cedere instituit. De indutiis agunt; tempus indutiarum mensium octodecim utrique constituere, in conditionibus convenire non possunt. Interim ingentes in Inferiori Germania copiae conscribuntur, nimirum contra Anglorum regem, quo debellato etiam Germanorum victoria se caesar potiturum sperat. Sed deus exercituum nefaria impiissimi principis consilia dissipabit. Videmus nunc sane omnem moram, quam hactenus in oppugnandis piis caesar habuit, non animi pii iuditium, sed quęsitae facultatis argumentum esse. Mitto hic tibi Sybillę folia, id est obscurissimas quasdam literas, quę apud canzellarium Brunschvigensem inventae sunt. Plura in his consilia scripta non sunt, quia coram praesens ea, quae necesse erat, expedire eum oportebat. Plura, quae scribam, non habeo. Tu, quaeso, hęc mea aequi bonique consule et ea, que per Quirinum abs te postulavi, mitte, obsecro. Salutabis nomine meo uxorem matremque tuam cum universa familia. Vale bene, pater charissime, et me semper fidei tuę commendatum habeto. Basileae, idibus apr[ilis] 1539. Tui observantissimus R. Gvaltherus. Vere pio et erudito viro M. Heinrycho Bullingero, patrono et domino suo imprimis colendo.
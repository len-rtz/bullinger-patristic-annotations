Salus. Non potui citius te de meis cogitationibus certiorem facere. Nunc autem nescio quas stultas et sine sale planeque indigestas mitto, quibus lectis optarem, ut remitteres. Ad nihil enim aliud profuturae sunt tibi, nisi ut alicubi commodius obviam eas opinioni diversae. Quod si vero non habes sub prelo, quÄ™ in ordinem de Christi divinitate congessisti, obtemperandum certe crederem Capitonis consilio, quemadmodum suas literas ad te mitto, ut legas. Fuit autem meum quoque consilium in prioribus literis, ut hanc causam alieno vel mutato titulo tractares, sicut Bucerus in epistolam ad Romanos, sic tu in 2. ad Corinthios. Tabellionem hunc commendo tibi. Est ei nonnihil negocii apud nescio quam matronam; ne graveris illi adesse, sicubi potes. Capitonis literas non nisi tibi legendas mitto, remittendas tamen. Ambrosius Tubingae concionatur cum magna togatorum theologorum invidia. Sed nunc alias literas lege. Insigni pietate viro d. Hainricho Bullingero, ecclesiae Tigurinae pastori meritissimo, domino meo colendissimo.
S[alutem] d[ico]. Comitia Augustana aiunt esse dissoluta. Accepi narrationem imperat[ori] 19. maii oblatam ab omnibus imperii ordinibus de eo institutum, an agnoscant Palatinum Augustanae confessionis socium. In causa iustificationis et summa salutis agnoscunt socium, in causa coenae dominicae Zvinglianum esse aiunt; se tamen periculum facturos, an ante discessum cum eo possint transigere. Alioqui enim nolle et ab imperatore non postulare, ut vel Palatinus vel alii cum eo consentientes excludantur pace religionis. Neque hac re velle occasionem dare exteris persequendi eos, qui aliter quam ipsi sentiant de coena. Ipsos vero omnino constituisse in professione confessionis Augustanae constanter perseverare. Putant autem Saxonem vel Hessum huius moderationis authores vel saltem adiutores fuisse. Si perrexerit Palatinus, de quo nihil dubitamus, fractae sunt Luth[eranorum] practicae. His accedit, quod certo d. Victorinus Strigelius palam ad nos concessit et in academia Lipsensi nostram doctrinam et proposuit et defendit. Authoritas eius multum illis derogabit. D. Pfeffingerus se illi opposuit, sed gregarius miles Achilli. Mavult Victorinus exilium quam mutare doctrinam. Contra Tubing[ensis (sc. academia)] vehementer pugnat. Est haec mutatio dexterae excelsi etc.
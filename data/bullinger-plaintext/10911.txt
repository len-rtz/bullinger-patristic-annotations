S. Responsum Argentinens[ium] mitto clam nostris, Marco excepto. Quamobrem cum fratribus sic legito -Pellicanum dico, Leonem, Theodorum -, si videtur tibi, ut nemo resciscat a me missum. Cras nos hic conveniemus paraturi responsum senatui. Testatus sum hen coram missis ad nos sine Tigurinis et reliquis ecclesiis Helveticis nihil nos acturos. Consenserunt et illi, et sic etiam statuisse senatum. Carolostadius et Grynęus plaenis buccis commendant Buceranum institutum. Ut ego iudico, sententiam nostram exprimit declaratio, sed verbis praestigiosis. Equidem ita docui hactenus, sic edi Christum. Unum, vellem, omitterent, essentiale videlicet, contenti essent vocula "vere"; hęc est enim Christi, illa Aristotelis. Miror, an Lutherus ita sentiat. Si sentit, accessit ad nos, nos non ad ipsum. Et habebit profecto negocium cum suis. Verba ista non semel leges, sed iterum atque iterum, et videbis, cur tam audacter dicant ita sensisse Zvinglium et Oecolampadium. Per hunc nos hic urgent mirifice. Quęso, ne responsum ad me differas, si fieri potest. Concordia, ubi veritas subsistat, omnino probatur a senatu nostro. Putat autem, quia toties inculcatur Oecolampadius, id fieri non temere. Literae tuae redditę sunt hodie mihi, quare festinantius hęc ad te. Rogabimus dominum, ut veritati subveniat. Epistolare domi habeo, quod lubens mitterem Utingero; sed non est, qui ferat. Vale per dominum. Basileę, ultima iulii anno 36. Os. Myconius tuus. Domino Heinricho Bullingero, episcopo Tigurino, observando suo in domino.
S. Nudius tertius, mi ornatissime frater, in negotiis magistratus nostri huc appuli atque hoc temporis cum optimo heroe Schertlero seria illi communicans trivi, qui etiam optimam tui fęcit mentionem iussitque te suo nomine quam plurimum salutari. Ego quidem, etsi antehac semper ingenti desiderio tecum esse cupierim, tamen hoc tempore multo ardentius desideravi te videre atque alloqui. Negotia autem et temporis angustia iter ad te mihi pręcluserunt. Quod autem maximopere vos, amicos et fratres, scire velim, hoc ipsum est: Quod de libertate Germanię, tum etiam de retinenda evangelii Christi publica prędicatione parum spei amplius habeam. Nam pontificii omnes concilio Tridentino preterito et futuro subscribunt illudque expetunt. Cęterum imperii civitates rupta fide et scissis pactis per Hispanum adeo exhaustę sunt adeoque pręmuntur, ut impossibile videatur ipsas liberas mansuras, quin etiam brevi pręfectos et exactores inviti recepturę sunt. Rex Ferdinandus, filius iste perditionis, Boiemia misere devastata atque multis bonis trucidatis Augustam post discessum meum concessit, residuum fęlicitatis pessundaturus. Tanta Augustę nunc est non solum propter impium militem sed etiam ob grassantem pestilentiam calamitas, ut maior vix esse queat, adde omnium rerum maximam caritatem! Sed dominus nobis resipiscentibus olim miserebitur! Constantienses habent prudens cum cęsare conciliandi institutum, non ut magnam inveniant vel fidem vel gratiam, sed ut pietati christianę satisfaciant. Propterea nihil vos offendat, si audieritis eos de pace cum cęsare tractare. Papistę contra Constantienses mandata asperrima impetrarunt, quę etiam iamiam publicata et in effectum deducta sunt. Hoc est, quod bonos viros ad offitia sua invitat et excitat. Dominus eos clementer tueatur! Ego inter quę verser pericula, ex superius accitis intelligis. Precare igitur dominum pro fortitudine et constantia Lęti, siquando contigerit ipsum affligi! Ego sustinui semipestem: febrim, colicam et angustiam pectoris simul; sed dominus restituit me clęmenter. Quidam Hispanus est Augustę, qui, cum cosmographiam sive situm et mappam Helveticam in alia lingua quam Germanica habere non potuit, conduxit quendam literatum, qui ipsi omnia Latine reddit. Hinc ille Hispanus omnes civitates, pagos, itinera et montes Helvetię quam exactissime nititur depingere, cuius autem iussu et in quem usum id faciat, coniectura consequi potest. Multi sunt, qui credunt insidiose hoc fieri. Si vis rescribere, tabellarius is potest mihi reddere literas, nam per quatriduum cogor hic hęrere. Salutabis dominos consules, archigrammateum, Gvalterum, Hallerum meum charissimum, Gesnerum, Frisium, Pellicanum, Bibliandrum, Gvolfium atque totam eruditorum coronam. Vale, decus meum! 25. octobris 1547 ex Constantia. Tuus Georgius Lętus, etc. Herren Heinrichen Bullinger zu Zurch zu handen.
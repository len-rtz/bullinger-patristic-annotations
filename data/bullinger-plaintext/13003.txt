S. D. Mulier illa tuas mihi reddidit. Ego vero, quod mones faciam, sedulo et diligenter facio ad concordiam et unanimitatem adhortans non tantum nostrates, sed etiam notos atque amicos in montibus. Recte enim iudicas Hispanicum illum Iovem, putridum cadaver, non facile agressurum concordes. Praeterea exoriuntur turbae in Italia, quas nisi sopierit, non diu potietur Italia: Itali vero oderunt caesarem propter Hispanos et Hispaniensem avaritiam atque arrogantiam fastumque intollerabilem. Verum, utcunque id habeat, nobis advigilandum videtur: Nobis intentatur iugum! Incipiunt oculos recipere Helvetii et videre dolos foetidi cadaveris. Nam in comitiis Badensibus optime inter ipsos convenit, ita ut non melius intra annos 20 et amplius. Venit episcopus Lundensis, qui et Constantiensis appellatur, sed ingratum se parumque acceptum hospitem videns mox rediit, unde venerat. Caesari scripserunt communes literas Helvetii omnes propter Basilienses, Milhusienses et Rotwylanos. Flagitant responsum, id quod haud dubie ex tuis melius et rectius didicisti. Conspirarunt inter se, ut dubium non sit, quin omnes laeserit, qui unum ex urbibus aut pagis laesit. Dissidium quoque, quod serpere coeperat propter Antichristum Gvaltheri aeditum, et ipsum sopitum creditur, quod soli Lucernates et Undervaldii extra consessum cum legatis nostris amice loquti sint et quaesti, ita tamen ut mox quaerela posita omnia felicia et amica sint polliciti. Utcunque vero simus concordes, indigemus tamen ante omnia numinis favore et spiritus divini gratia, quae nos arctius et non hypocritice, sed revera conglutinet. Eam impetrabimus vera fide et fideli poenitentia, quam nisi urserimus nos et omnes pie receperimus praestiterimusque, trademur in manus hostium. Simus ergo hic seduli! Quid egerit Gallus et quid regis sui nomine proposuerit, melius nosti. Si quid habes certi ex Inferiore Germania et Anglia, ubi ru[rsus] dicitur herbescere Christus et pietas evangelica, fac sciam. Va[le] una cum tuis omnibus. Nihildum respondit d. G[as]tius, an pecunias acceperit pro lana m[i]ssas. Salutabis illum una cum d. Dryandr[o]. Tiguri, 16. iulii anno 1547. Bullingerus tuus. Praestantissimo viro d. Osvaldo Myconio, observando suo domino et fratri. Basel.
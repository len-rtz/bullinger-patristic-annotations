Gratiam et pacem a domino. Peccavi, charissime mi Myconi, qui tanto tempore non scripserim ad te quicquam. Recepi interim a te binas mihi longe gratissimas. Sunt enim chara, mihi crede, quae a te proficiscuntur. Hoc itaque acerbius doleo, cum audio tibi tuisque irrogari, quae nolles. Doleo sane et plus quam doleo tantum vobis immissum satanam. Dominus subiiciat illum sub pedes vestros brevi. Interim ego contra illum credo pugnandum esse constantia et precibus ad deum ardentibus. Non deerit vobis dominus, mihi crede, qui semper restitit superbis, humilibus vero gratiam dedit. Age ergo, forti sis animo. Quo enim insolentius stulti exultant et gloriantur de victoria ac sequros[!] se esse arbitrantur, hoc propius perveniunt ad metham, in quam impingant. Nunquam ego suaserim Basileam esse deserendam propter lupos quosdam; imo censeo plane indicandum nolle vos ullis cedere, ne quid spei concipiant et insaniant amplius. Reges hoc faciunt, quod semper soliti sunt. Gallus Christum persequitur. Anglus cognitum repudiat. Utrunque brevi repudiabit dominus. Barbarossa occupavit et recepit Castellum Novum, portum prope Rhagusium in littore Dalmatico, caesis Hispanis militibus 6000 et aliquot millibus Italorum etc. Praeterea duces Turcici incursionem fecere in Valeriam non procul a Betonione et abduxere aliquot millia christianorum, caesis et proculcatis plurimis. Ita quidem licet illi bestiae libidinari in sanguine christiano, dum interim nostri principes ludunt, libidinantur, ducunt choreas et consultant, quomodo ex Germania pellant Christum, reponant antichristum, das man imm zfollen ans lüffy schmöck und nitt nun die fuͤß küsse. Das sy der tüfel hol mitt iro bapst! Froschouerus monuit nescio quam apud vos famam esse sparsam de dissidio inter Megandrum et me. Id scias prorsus vanum esse. Probe omnes consentimus, unum animum et os unum, cor unum et charitatem unam (deo gratia) habemus. Phrygio agit in hospitio, cui intersigne rubea domus. Senatus discernet causam eius et uxoris. De qua alias. Litteras Voglero scriptas dabis oeconomo an Steynen, dem Eyerman. Dominum Grynaeum ex me salutabis diligentissime. 25. octobris 1539. H. Bullingerus tuus. Domino Osvaldo Myconio, charissimo fratri suo.
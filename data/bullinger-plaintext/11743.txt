Gratiam et vitae innocentiam a domino. Literas tuas 21. novembris scriptas accepi protinus, venerande et dilecte frater Ambrosi, in quibus id maxime terruit, quod scribitur Saxonem et Hessum conscribere exercitum, quo Geldrio ferant suppetias. Id si fiet, bellum imminebit a caesare toti Germaniae, nisi exercitus novo hoste territus facilius receperit pacis conditiones cum Geldrio principe. Dolet interim, si nemo ipsi opem tulerit, si regno suo principem, ut apparet, non malum expelli oportet. Crescent certe caesari vires, et ita facilius Hessum, Saxonem et reliquos confoederatos oppugnabit. Utinam nullam occasionem caesari dedisset Geldrius; at aiunt ipsum sese Gallico exercitui Brabantiam vastanti coniunxisse atque ea re caesaris arma conscivisse in se. Quod si verum est et ipse caesari occasionem iniuriis suis belli inferendi dedit, metuo, ne bonae causae sese coniungant Saxo et Hessus. Certe Gallus ridebit, ubi viderit partes suas crescere; crescent mirum in modum, si caesaris exercitum Saxo et Hessus ab instituto armis prohibere aut arcere tentarint. At vellem Galli partes neminem bonum tueri; est enim hostis Christi et Baltazare Babylonio corruptior. Quamquam vero et caesar Christum nec amet nec verbum eius curet, mallet tamen pacem quam bellum; Gallus nihil quam bella vult. Verum tales principes habere meretur populus talis, qualis nos sumus. Dominus misereatur nostri ac praestet nobis, ut ad ipsum convertamur, quo et ipse se ad nos convertat et pacificet inter sese principes nomen Christi portantes et liberet deinde nos a cruenta Turcae manu, a quo citra poenitentiam certo nequaquam liberabimur. Habes hic exemplum decreti contra mercenariam militiam aediti a senatu et plebe urbis nostrae. Poteris hoc communicare amicis et singulari isti Augustano consuli tuo, viro sanctissimo, verum ne late spargatur aut denuo typis describatur; magistratus plura non curavit describi typis, quam ipsis fuit opus in urbe et agro, in quo per singulas ecclesias 3. decembris praelegatur. Unum aut alterum exemplum ego furto fere subtraxi. Ora dominum, ut nostros semper confirmet in veritate et pietate, quam videntur sedulo quaerere et curare. Vale cum tuis omnibus. 1. decembris anno 1542. H. Bullingerus tuus. Domino Ambrosio Blaurero, Constantiensis ecclesiae pastori, domino et fratri colendissimo suo.
Salutem in domino. Pluribus silentii mei tam diuturni culpam apud te humanissimum virum, mi observande Bullingere, deprecarer, nisi pro tua insigni humanitate iampridem optimum nostrum dominum Zviccium mediatorem et candidum intercessorem, quo ego ingratę incivilitatis etiam reus interpellante absolutus sum, tu iudex οὐκ ἀκριβοδίκαιος recepisses. Ego gratias summas tibi ago et pro ista eximia tua equitate et pro vere regio munere tuo, quo me et honorasti et, ut tua pace scribam, onerasti. Quando siquidem istud ego rependere possum? Addo, quod copias literarum Lutheri ad vestros et vestrorum ad illum satis amicarum mihi transmiseris, pro quibus beneficiis tuis immortales tibi ago et habeo gratias. Utinam quoque eas quandoque referre queam! Reliquum est, ut, quod spero Lutherum facturum, ubi is iam vobis amice responderit, et huius me participem facere digneris. Non enim credis, ut plerique non tam ex Lutheranis quam nostris hanc concordiam plane suspectam habeant et odiosam faciant. Oportet ergo certum et firmum aliquid habere, quod obtrectatoribus illis opponas. Sunt hic apud nos concordię osores ille impurus Sebastianus Franck, qui hactenus ut civis hic vixit, et d. Chaspar Schwenckfeldius hospitis in morem hic versatus. Hic iam abest, et ille, ut est certa spes, ad Michaelis proximum hinc solvet, nimirum a senatu urbe nostra proscribendus. Schwenckfeldius autem, qui cum olim Tubingę Bucerus, Blaurerus et ego concordiam inivimus, ista sese etiamnum tuetur ore quidem confitens se nostrum non impedire ministerium, sed promovere maxime. At spero diem propediem diversum quid revelaturum; nam hisce diebus in manus meas pervenit scriptum quoddam tametsi anonymon, tamen Schwenckfeldianę venę. Contendit enim ille evincere Christum glorificatum ut hominem creaturę rationem iam exuisse et damnat omnes contrarium sentientes. Verum de iis, si dominus volet, quandoque latius. Cęterum novi te dignum nihil nunc novi. Octavus est dies, quando senatus nostri legati hinc solverunt proficiscentes ad evangelicorum sociorum comitia, quę Isenaci hoc tempore celebrabuntur; materiam actionis ignoro. Ex Norinberga scheda impressa ad me hisce diebus venit a doctore Luthero elapso pentecostes festo valvis adfixa, in qua ille severissime reprehendit quendam Simonem Lemnium, qui infamia quedam epigrammata Wittenbergę insciis presidibus scholę et ecclesię edidit, in quibus bonorum civium et mulierum famam lesit et Moguntinum episcopum ad coelos usque evexit, hoc est, ut Lutheri verbis utar, ex diabolo fecit tantum non deum. Hinc Lutherus occasionem sumpsit contra episcopum Moguntinum, quem ἀποτόµως arguit; nam hunc principio vocat scribam Hallensem et, verbo sit venia, merdosum episcopum, virum falsum et mendacem, cuius nequam facta d[ivi] Stephanus et Mauricius, tutelares dii episcopatuum Magdenburgensis et Halberstadensis, propediem sint Lutheri opera toti orbi reposituri; pollicetur enim Lutherus se huius merdosi pfaffi nequitias (Lutheri verbis utor) mundo brevi manifestaturum. Ista severitas non est cuiusvis spiritus; quę quo stomacho et adversariorum nostrorum et amicorum etiam sit accipienda, tu facile pro tua prudentia iudicabis. Iam fama hic spargit Barptolomeum Fontium Venetum publica fide sibi a Rhomano pontifice data Rhomam pervenisse et fidei suę rationem dedisse, at statim ab antichristo sacco impositum et Tiberi immersum in domino mortuum. In cuius locum 13 emersisse evangelicos predicatores, qui Rhomę invito etiam antichristo Christum annuncient. Hęc, inquam, velox illud malum, fama, hic et Augustę spargit. Scripsi ea de re hisce diebus ad Sinapium medicum, qui in Ferrariensi aula vivit; ab eo si quid certius accepero, videbo, ut et tu istud resciscas. Proinde de ecclesię et nostris rebus si quę scire cupies, narrabit presens grammatophorus, qui veluti viva epistola sarciet hoc, quod ista mea bis muta scilicet neglexit. Interea, mi observande Bullingere, cum tuis charissimis symmystis, dominis et fratribus colendis bene vale et vobis de me, quod soletis de amicissimo et observantissimo vestri nominis persuadere, persuadeatis velim. Etiamsi ad vos non semper, ut maxime tamen velim, rescribam, quemadmodum pie defunctus Somius noster fecit, non putetis meam erga vos bonam voluntatem et benevolam observantiam tam infirmam esse, ut papyraceis fulcris illa semper opus habeat, licet ne ista quidem offitia libenter negligam. Iterum vale et rescribe, ubi licet; nihil enim iucundius et gratius tuis literis. Raptim, Ulmę Svevorum, 24. iulii 1538. Martinus Frechtus. Eximie docto et pio d. Heynricho Bullingero, Tigurino ecclesiastę fidelissimo, domino et fratri suo observando.
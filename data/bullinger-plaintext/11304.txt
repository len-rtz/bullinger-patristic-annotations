Gratia Christi tecum. Quando video teneri te magno desiderio harum rerum, que vulgo nunc de Francofordiensibus comitiis iactitantur, unum hoc nunc, quod compertum habeo, scribendum duxi, donec rem omnem ex nostris certius cognovero. Rediit noster legatus nudius tertius; heri a senatu auditus est, sed tumultuanter, quod non potuerit istuc per alia negocia fieri ea, qua opus est, diligentia. Quę vero ex istis rescire licuit, sic habent: Datę sunt 15 mensium induciae, sed ita, ut caesar proximis sex mensibus illas sua authoritate vel confirmet vel irritet. Datę autem sunt iis conditionibus: Primo, ne nostri porro quenquam in suum fędus recipiant, sed ita, ut adversarii quoque neminem ad se recipiant nec evangelii nomine in quenquam moveant arma. Ad kalendas augusti eruditi utriusque partis Norimbergam se conferent de controversis istis religionis articulis collaturi; ex illis pauciores deinde, postremo etiam paucissimi, hoc est sex, huic negocio expediundo destinabuntur, quibus ex laicis, quos vocant, nonnulli a cęsare missi aderunt. Quodsi inter illos forte convenerit, tum caesar curaturus est, ut una sit omnium religio. Porro pax illa solis istis offertur nunc, qui ad praescriptum confessionis Augustę in comitiis caesari exhibitę docent, aliis omnibus, anabaptistis et quoquot non agnoscunt Romanum pontificem, exclusis. Adversus Turcam manus ferent auxiliares nostri, ipsi adeo non securi, ut nunquam, nisi nihil plane video, in maiore fuerint periculo. Ah, quid scribo, mi cor, mi charissime et optime Bullingere, sic sum contracto animo, sic enectus propemodum dolore, ut non satis teneam, quod audivi. Ita rei huius indignitas me totum excarnificat. Sic molles et fracti sunt, quos tu verebaris, ne immodice essent confidentes. Sed ita est meritum nostrum. Audio nonnullis etiam verbi ministris rem omnino plausibilem videri hanc comitiorum istorum catastrophen. Mihi vero sic dolet, ut nihil iam inde ab audito nobis evangelio peius me habuerit; nam video, quid portendant ista monstra. Noster senatus excelso semper animo fuit et summa cavit diligentia, ne quid accepta domini gratia indignum designaret. Fecerunt istuc et alii nonnulli, quorum tamen sententia obtinere non potuit. Ante hoc ferme decennium, quum hoc ipsum peteretur a nostris, ut ne quem sibi adiungerent, post gravissimam consultationem de ea re audacter negatum hoc est adversariis; nunc ad effeminati episcopi sibilum sic exanimantur isti omnes. Collatio eruditorum magis etiam omnia exulcerabit atque hęc efficacissima discordiarum inter nos ratio erit. Id quod pro tua prudentia facile ipse intelligis. Utinam dominus hinc me mature abripiat, ne malis istis superstes vivere cogar! Et profecto certum est decies, centies adeoque millies occumbere potius quam in hanc sententiam discedere. Viderint malorum istorum authores, quomodo severissimo iudicii deo, quomodo piis omnibus se excusent. Quę scribo, vere se ita habent. Sed sunt praeterea plura, que legere nondum in actis licuit, quando senatus nondum omnia ista nisi obiter audivit. Ubi primum de illis constiterit, tum ordine tibi, quantum licebit, omnia describenda curabimus. Bonus hic frater simul adest et abit, et urgent me Augustanorum literę, ut respondeam. Quare, mi venerande frater, ignosce, per Christum obsecro, insubidę et negligentissimae scriptioni; malui enim omnino aliquid quam prorsus nihil. Episcopus iste Constantiensis, si diis placet, Augię quoque istius, quam opulentam vocant, cęnobium impetravit, quem nostri ferre vicinum multas ob caussas haudquaquam poterunt, suntque ob hanc caussam non mediocriter turbati. Ah, servator Christe, propter gloriam nominis tui libera nos, quando extra te nihil est reliquum, unde quicquam auxilii sperare liceat. O quam praestabat solos soli tibi et uni fidere quam cum istiusmodi complicibus dedecori esse nomini sancto tuo! Tu, mi anime, cum cęteris, qui istic sunt, bonis et evangelium amantibus fratribus domini te pedibus supplex advolve, ut tam foede lapsos fortiter sui spiritus virtute erigat et vel paucissimos atque inter hos nos quoque, in quibus robur brachii sui toti mundo declaret, propicius conservet. Quam bene est gloriosam oppetere mortem quam probrosam transigere vitam! Gravissima profecto crux videtur et est, qua nunc exercemur, non tam propter praesentem, quam iam sentiscimus, iacturam, sed atrociora ista, quę sequutura videmus. Sed vivit dominus, cui ipsi quoque vivimus et semper vivemus invitis etiam inferorum portis. Is te tuosque nobis quam diutissime servet. Flagrantibus votis dicere nunc aliquid in aurem tibi cuperem, quod Christum precor, ut non audias solum, sed effectum quoque aliquando videas. Iterum atque iterum te obsecro et obtestor, ut veniam des indiligentissime scribenti, quando aliter non possum. Quod Philippo adeo tua probantur, magnum merito videri debet. Utinam sit vir ille, quam est multis nominibus summus, tam nullis male conciliationis author. De nuncio ne fueris sollicitus; nihil illi ob hanc rem accidet mali, quod ego quidem tentaturus sum. Vale iterum atque iterum atque pro nobis tantum non demortuis, ut reviviscat in Christo spiritus noster, sedulo precare. Saluta fratres omnes; nam nihil praeterea possum. 2. maii anno 39, circiter tertiam pomeridianam. Tuus Ambr. Blaurerus. Ach truwer gott, wie ligend all menschen im kaat, wann du hand abtuͦst! Eccio, Luthero et id genus pervicacibus ingeniis nullus hic locus erit in collatione, sed illis solum, qui sunt modestissimi, hoc est, quibus facile quidvis persuadeas. Speramus Lutherum ipsum comitia ista et male sana consilia suis depicturum coloribus. Clarissimo d. Heinricho Bullin[gero], fratri suo veneran[do]. [Züri]ch.
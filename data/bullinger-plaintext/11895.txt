Nondum tuis literis respondi quibus me admonebas quantopere necesse esset controversias, quae tunc inter Bernates et nostros agitabantur, amica transactione componi, meque rogabas ut constanter, quoad liceret, me interponerem, ne dissidium utrique parti inutile tam alieno tempore ulterius serperet. Tametsi autem sponte currentem illic incitabas, non parum tamen me iuvit, quum hoc saxum diu frustra volvendo iam propemodum fatigatus essem, novo hoc stimulo impelli, ne prius desisterem quam res confecta foret. Atque ut melius scias quantum tuae et aliorum hortationes mihi profuerint, parum abfuit quin plus decies animum desponderem. Non sine magna difficultate fuerat effectum ut prior sententia quam tulerant Basileenses hic reciperetur: secunda plus mihi exhibuit molestiae. Nam et plus in ea concessum Bernatibus fuerat, et nostri, quia iam officio perfunctos se esse iudicabant, praestabant se aliquanto duriores. Itaque non leviter sudare me oportuit. Quanquam parum abfuit quin totus meus labor irritus caderet. Sed quum iam vix laetum exitum sperare auderem, Dominus ex insperato nobis mirabiliter affulsit. Nunc ergo Dei beneficio non pacem modo, sed summam quoque concordiam habemus, quam firmam fore confido. Vale, eruditissime vir et frater mihi in Domino carissime. Saluta reverenter D. Pellicanum, Theodorum, Megandrum, Gualtherum et reliquos fratres. Dominus vos omnes suo spiritu semper gubernet. Genevae, 17. Februar. 1544. Collegae mei vos omnes salutant. Ioannes Calvinus tuus. Ornatissimo viro et eximia eruditione praedito D. Henricho Bullingero Tigurinae ecclesiae pastori fidelissimo fratri et amico colendissimo.
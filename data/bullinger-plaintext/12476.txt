Gratiam et vitae innocentiam a domino. Amicas tuas literas, Muscule praestantissime, 30. martii datas mature satis per studiosum collegii nostri accepi, quę et oblectarunt me non mediocriter. Gratissimum enim id mihi imprimis, quod hoc ipsum certa narratione contexis, quod certo scire utile quidem, sed ita vagis et vanis rumoribus spargitur, ut, quid credas, nescias. Intellexi ergo ex tuis certo, quibus de causis colloquium illud Ratisbonense dissolutum in fumum et nebulam abierit ac citra fructum etiam, non tamen sine sumptibus maximis. Cuperem ego, ut aliquando finis aliquis talium inveniretur colloquiorum. Toties iam tentata sunt colloquia sine omni fructu, atque utinam pauco cum detrimento ecclesiae! Certum est adversarios a colloquiis (quicquid tandem in colloquiis pro sua versutia animadvertant) intollerabilius ferocire quam antea; imo incipiunt nescio quid spirare, quasi nos nostrae poenituerit reformationis. Gloriantur apud suos brevi rem habituram melius. In suspitionem veniunt fratres. Tentantur et deficiunt animi propemodum nostrorum, eorum maxime, qui alias sunt infirmiores. Firmiores indigne hęc ferunt, ita ut ex colloquiis illis parum utilitatis redeat ad ecclesiam. Ego certe nihil ex iis spei concipio, licet brevi sint hisce restauranda et in meliorem formam componenda comitiis. Quibuscum enim colloqui debent nostri, palam et ex professo sunt impii et persequtores manifesti et crudelissimi religionis nostrae. Extant atrocia papae et caesaris aedicta: Sunt in conspectu dei et totius mundi funestissima facta. Qui ab his deputantur, impii sunt, pertinaces, Pharaonici et sicut Iamnes et Iambres ad contradicendum tantum compositi, nec aliud cogitant, quam ut sua quovis modo defendant et defendendo nostrorum animos vel frangant vel abstrahant. Nam id fixum animis tenent, nos esse hęreticos et sibi nullo modo vel latum pilum esse cedendum. Unde apostolus non sine causa non modo fugere tales, sed aversari praecipit 2. Timoth. 3, [5]. Non temere dominus Iesus a suis confessionem simplicem evangelii et doctrinam simplicem postulavit. Praeterea nihil in re qualibet tam planum et apertum, quod versipellis hominis lingua non queat facere intricatum et obscurum, ut iam non commemorem alia consequentia disputationis, quae commemorat Paulus 1. Timoth. 6. Video apostolos simpliciter egisse cum adversariis, constanter et plane proposuisse veritatem, rebellantes et blasphaemantes reliquisse. Metuo ergo, ne, dum nostra sapientia veritatis negotium illustrare volumus, magis obscuremus. Dominus misereatur nostri. Crudele facinus est, quod narras de Diazio, iudice rotae apostaticae. Dignus plane est, qui implicetur rotae iustitiae. Factum hic est, quod olim in exordio mundi, cum Abelem conficeret Cain, frater fratrem. Specimina haec sunt. Quid expectemus a huiusmodi hominibus, qui consilia colligunt et ad colloquia convolant? Vigilemus et oremus. Nulla apud nos sunt nova, nisi quod Helvetii comitia celebrarunt Badenę maxime propter foedus Schmalkaldiense. Misit id legationem ad eos admonens, ne transitum in Germaniam per Helvetiam concedant exercitui peregrino, Italico aut Hispanico, si quis forte transire tentaret. Amicissime responsum est a nostris Helvetiam Germanię favere, agere denique gratias pro admonitione et semper incolumitatem Germanię curaturos, etc. Vale, dilecte mi frater, et Hallerum nostrum commendatum tibi habe, qui benevolentiam tuam valde mihi praedicavit postremis suis literis, pro qua re magnas tibi gratias ago. Tiguri, 22. aprilis 1546. Salutabis amicissime d. Peutingeros, dominos semper colendos, et omnes fratres atque fautores. Bullingerus tuus. Musculo suo, Augustano ecclesiastae, Bullingerus.
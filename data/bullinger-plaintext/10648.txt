Gratiam et pacem a domino. Pudet pigetque me mei, vir honorande, qui in te optime de me meritum tam sum ingratus, ut tu cogaris tertio iam idem a me postulare. Sed per Christum te oro, id delicti mihi condones. Negotiis enim, supra quam dici possit, adobrutus sum. Excuduntur iam secundo commentarii mei in Acta. Scribo interim et in Ephesios Pauli, scripsi in Galatas, scripturus porro sum, si dominus dederit gratiam, in Philippenses et Colossenses ante proximas nundinas Francfordienses etc. De libris Ambrosii id sentio, quod tu: Stupidos hos nequaquam esse authoris optimi et iuditii emunctissimi foeturam. Stilus enim non congruit cum aliis Ambrosii operibus. Deinde longe aliam rationem sequitur in exponendi ratione sacramentorum in iis libris, qui absque controversia sui sunt, quam in his sequatur. Confer tu modo illa, quae in his de eucharistia scribit, cum illis, quae leguntur 2. offitio. libro, cap. 28, et in 1. ad Corinthios, cap. 11, et videbis, quam sibi sit dissimilis. Praeterea omnia in his libris sunt frigidius tractata, quam Ambrosii ferat acumen et diligentia. Erasmus suo more dissimulat et oculit suum iuditium. Non enim horum librorum vel verbo meminit. Reiiecit tamen in postremum tomum, ut non dubitem illum sentire Magonis cuiuspiam illud esse opus. Noluit tamen censura sua notare illos libros subdolus, ne fortassis crederetur cultor esse nostrae de sacramentis sententiae, qui scilicet non nisi duo aut ad summum tria confitemur. Caeterum, quomodo istis libris usus sit Bertramus, non nescis. Vixit is Caroli 2. temporibus. Caussam Sebastiani non male habituram crederem, si ipse et constantior et modestior esset. Et iam dudum id impetrasset, quod nunc impetravit, si sanis obsequutus fuisset consiliis. De pauperum caussa id omnino futurum spero: Wenn ettliche biderbe nochmals den Antronium bätind, daß er sy belybenn liesse und nitt also zwunge, und ers nitt thuon, demnach man söliche anzeygen, so wurde uff den nächsten tag mitt den orten durch min g[nedige] h[erren]gehandlet, daß man mitt dem appt redte, daß er sy ruͤwig und ungezwungen liesse. Eam spem de nostris habeo. Nam cum quibusdam colloquutus sum, qui iniquo animo istius audiebant tyrannidem. Si quid habes de caesareano aut Mauritanico, Parthico aut Turcico exercitu, obsecro, scribas. Rem feceris etiam Röystio gratissimam. Valebis optime. 7. iulii anno 1535. H. Bullingerus tuus. Praestantissimo viro doctori Ioachimo Vadiano, domino suo imprimis colendo. Sa[nt Galle]nn.
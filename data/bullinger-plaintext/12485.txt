S. Per Heinium scripsi nuperrime. Interim nihil evenit scriptu dignum. Postquam enim cęsar suam reliquit Germaniam, tacent omnia. Illud obiter: Narravit nobis hisce diebus Ostheimerus, vir nobilis, clericatum Spirensem, ut audiverit adpropinquare cęsarem, exiisse civitatem ingenti multitudine, ut exciperet. Illum autem, ut rem cognorit, deflexisse et paucis per aliam portam ingressum ac per duas integras fuisse horas in urbe, priusquam intellexerint miseri exceptores factum quoque non ita bene interpretatos: Contemptam enim sacram turbam satis irreverenter. Ego tum: „Si sic ille egit, quamdiu fuit in Germania, nihil egit, quod ita placuerit, quocunque tandem animo prodierit.“ Nos hic expectamus intenti, quale iudicium sit futurum contra latronem fratricidam. Nam putant quidam, qui fuerunt Oeniponti, missum iri Ratisponam ad cęsarem. Egregium facinus, si consyderes papam et suos; crudele vero et atrox, si rem ipsam expendas. Age videmus, quonam loco simus apud illum et qui sunt eius discipuli. Diligentius igitur in ea incumbamus, quę docuit nos dominus, ut magni fiamus apud deum, apud quem istum esse maledictum iam olim dubitare desii. Nondum novi, quid responsi tulerint Constantienses nomine Protestantium ab Helvetiis, praeter hoc: Maiorem partem non occurrisse male. Solos Paganos rem ad suos voluisse referre. Pręterea Gallum significasse, quam sit in altissima nunc pace, et papę legatum pacem inter Gallum et cęsarem non fore diuturnam. Magnates illi nesciunt, credo, quid faciant. Si quid habes certius, quęso, communicato. Vale in Christo cum sanctis tuis omnibus. Gvaltheri libellum in manibus habeo. Miror ęque fere et authorem et interpretem. Hunc salutabis diligenter. Basileę, 28. aprilis anno 1546. Tuus Os. Myconius. Adiunctas mittito, quaeso, ad d. consulem Sangallensem, virum, bone deus, quantum! Domino Heinricho Bullingero doctissimo, Tigurinorum antistiti optimo, fratri ac domino colendissimo suo. Z[ürich].
Gratia Christi tecum. Gratulor totis animis Leonem adeo totum nostrum esse ac dominum precor, ut velit id eum esse nobis perpetuo. Gervasio misi tuas literas per quendam, qui suas mihi reddiderat, quibus satis indicat, quam non sit captus picturatis istis verborum lenociniis. Schwenckfeldus non puto diutius fictam hanc personam substinuerit. Apertus prodire cogetur tot semel impellentibus et larvam detrahentibus. Mihi iratissimus est, quod se apud tot ecclesias traduxerim. Mihi sat est, si propicium habeam Christum. Praestat certe unum S[chwenckfeldum]vel totum perire quam tot fratres ipsius ludificationibus decipi, quamquam et ipsum servatum cupio, si possum. Augustae dignam se sedem invenit, quando illic cuivis quidlibet licet. Musculo nihil rei est cum viro. Unus Bonifacius impensius favet communicato etiam hospicio, qua re multum etiam autoritatis illi conciliat apud multos, maxime vulgus. Pro luculentissimis ac prorsum eruditis commentariis tuis gratiam, quam possum, tibi habeo miratus tuam illam divinam foecunditatem, qua alia super alia magno ecclesiarum dei fructu divulgas. Nos steriles hac quidem in re molestissimis ac odiosissimis negociis perpetuo distringimur, et sequendum tamen, quo vocat dominus, cuius me voluntati totum permitto. Consul Ulmensis nudius tertius in haec verba inter caetera ad me scripsit: «Die püntischen stett sind die tag hie gewesen, haben ain tag gehalten und sich freuntlich mitt ainander bereddt, doch nichts beschlossen. Es will nitt yederman gelegen sein, sich mitt den päpstischen stetten und sonder mit denen, die brieff und sigel nitt halten, einzulassen in anichen verstand. Man soll mehr uff gott und ehr sechen dann auff ain flaischliche che hand. Gott geb gnad in dem und andern. Augspurg, Nürenberg und wir haben unßer pundtnuss volstreckt. Hoff, es solle für unß und all ander erber stett sein, das man dest minder etwas gegen in fürnemen sölle.» Hactenus ille. Tu, mi charissime et optime frater in Christo Iesu, cum castissima coniuge ac tuis omnibus feliciter vale. Commenda me omnibus fratribus, inprimis Pellicano, pientissimo pectori, Leoni, Theodoro, comitibus tuis et reliquis. Salutant vos et commendari vobis cupiunt nostri omnes, praecipue uxor, frater, soror, patruelis et aegrota illa amita, apud quam cum Pellicano fuisti, quae inter acerbissimos dolores vestras sacras precationes anxia flagitat, ne tanta cruciatuum pertinacia frangatur tandem, quod absit christiana tolerantia. Mirum defectae iam aetatis mulierem tot malis perferendis sufficere posse. Iterum iterumque vale. Ultima martii 1534. Fac, roges ex consule Röstio, num secum iam sit aut fuerit hisce diebus Bernhardus quidam Sapidus, parochus apud Syndelfingenum canonicorum regularium coenobium. Nam scire istuc vehementer aveo. Caussam suo tempore cognosces. Affirmavit hic vocatum se a Röstio Tigurum, quod consobrinus illi sit etc. T. Ambrosius Blaurerus. Clarissimo viro d. Heinricho Bullingero, Tiguricensi episcopo, observando fratri in Christo.
Bartholomeus Paravicinus doctissimo viro magistro Heynricho, ecclesie Tigurine episcopo, suo ut patri semper observando S. Quamquam animi mei intentio iam diu ad te scribendum prona admodum esset, tamen, postquam mihi dignum scriptu nichil accidit, volui nunquam litteras ad te vacuas mittere. Att nunc, quanquam novi apud nos nichil acciderit, quodam tamen motus desiderio audiendi aliquid novi de preliis, que inter Sueovos et Cesarem illis in regionibus geruntur, que te non ignorare certus sum, non potui non facere, quin presentes quanquam breves scriberem, quibus te rogatum propter humanitatem tuam habere volo, me ut certiorem faceres, quid eisdem de proeliis quidve de landgravio Asiae feratur, quid de duce Saxoniae, quem a Caesare captum dicunt, deque eius filio, quem fertur occisum esse, quid autem de praesenti tractetur, de pace an de proelio, et quicquid denique apud vos novi accid(er)it; quibus de rebus omnibus certiorem me facias, te etiam atque etiam rogo. Evangelium apud nos undique et in dies elucescit; quod quidem non parum nobis est solatii. Vale meque amore tuo solito prosequere. Caspano, decimo septimo kalendas Iunii MDXLVII. Idem Bartholomeus antescriptus, alias Bartholomei KÃ¶chly com(m)ensalis, tuus ut filius carissimus.
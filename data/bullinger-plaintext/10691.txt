Salve iterum atque iterumque adeoque plus millies, mi charissime simul ac observande Bullingere. Cessationem meam recte tu tribuis innumeris istis et molestissimis meis negociis. Non enim a te solum cęterisque meis dulcissimis amicis, sed a meipso etiam longissime absum, ut non sit, quod mirari merito debeas, si nihil a me, qui non sum ego, literarum accipis. De posteriore mea apologia nugas audisti. Concordię studium utinam omnes incesseret! Nam video, quantum istuc commodaturum esset negociis Christi. Capito de vobis omnia. Tu vide, ne quid praeter christianum decorum et intempestiviter designetis. Plura, ita me ames, frater, nequeo. Iam confectis apud principem negociis ad iter accingebar, cum famulus meus tuum mihi offerret epistolium. Hagerum nondum vidi. Tu semel habe me totum in eo esse, ut in hac ditione nullę sectę, nullę nobis oboriantur odiosorum nominum studia. De tuo candore tuaque in domini caussa synceritate nihil dubito. Vide autem, ne aliorum quorundam plus satis crudo spiritu duci te substineas. Inter Ferdinandum regem et principem nostrum optime convenit. Quod ad religionem adtinet, nihil ab illo magnopere contendit; integra nobis per regem sunt omnia. Sed vale, mi frater, mi dulcissime caput, cum uxore et liberis tuis, quos meis v[e]rbis amanter salutabis, adde vero illis optimos et eruditissimos Pellicanum, Leonem, Theodorum et alios, consulem Röschum in primis, et pro me dominum sedulo interpellate. Supra vires conor, sed non infeliciter, gratia domino, qui praesens nobis perpetuo adest. Iterum vale. Penultima septembris anno 1535. Tuus Ambr. Blaurerus. Domino Heinricho Bullingero suo, venerando et charissimo fratri, episcopo Tiguricen[sium] plurimum observando.
S. P. D. Lieber, günstiger herr und bruͦder. Das ich min schriben an üch so lang verzogen hab, ist kein andere ursach, dän daß ich alwegen verhoffett hab, Hans Schmid wurde hinüber komen, das ich mine brief durch ein gwüssen botten üch überantwurten möcht; das aber nüt beschechen etc. Uff sömlichs so schiken ich üch min sublicacion an mine herren mit sampt der copy, wie ir zuͦletst mit mir abgerett hand. Bitten also üch zum allerhösten, ir wellend zum besten in der sach handlen, als ich üch vast wol vertrüwen. Sömlichs um üch zuͦ verdienen sond ir mich gantz willig finden. Witer, lieber herr und bruͦder, so ist üch wol ze wüssen, wie daß ich mit üch gerett hab, wie das ich in willen sye, ein evangelisten für mich ze nemmen. Ich hab es mitt Pellicano ouch gerett. So ichs nun gegen einanderen deren besich, ist mir keiner anmuͤtiger dann der Lucas, aber uff üwer verbesserung, und bin also deß willens und fürnemens, dem selbigen (mitt gottes hilf und gnad) statt zuͦ thuͦn. Beschicht es nüt uff den nechsten advent, so sol es doch uff die zuͦkünftigen vasten beschechen. Bitten üch hierin um rath und hilf, darmit die ding dester fuͦgklicher möchtind volfuͤrt und erstattet werden; dann ich entlich deß fürnemens bin und gott lassen walten. Will üch aber ein anders besser bedunken, land michs wüssen, so wil ich von minem fürnemen abstan und üwer guͦtdunken annemmen. Witer so schiken ich üch hiemitt die sermon, so ich als ein unkünnender zuͦ Schwitz uff der kilchwihung gethan hab, wie ir begeret hand. Bitten üch, ir wellends im besten uffnemen und nüt alein den buͦchstaben ansechen, sünder das hertz und den guͦten willen. Und ob etwas ungeschiks darin were, das nüt ad formam diente, ist min bitt, ir wellints corigieren, uff daß ich harnachmals dester baß lernete, ein bessere form zuͦ stellen. Dann alle ding uff das aller einfaltist minentthalb besehen ist. Ich han es aber in minem hertzen vast guͦt gemeint. Also verstands ouch. Sind alwegen min vatter, und was üch gegen mir anmuͤtig ist, zeigends mir gschriftlich an, so wil ich mich alzit üwer halten. Hiemit sind gott befolen. Grützend mir mine günstigen herren und gebruͤder, Pellicanum, Leonem und insunders Meister W[erner] S[teiner]. Datum Zug, 10. septembris 1537. An den wol[gelerten] M[eister] H[einrich] B[ullinger], dien[er der] kilchen Zürich, [sinen günstigen] und geliebten.
Gratiam et pacem a domino. De Gerhardo Westerburgio vehementer mihi gratum fuit, quod eum domi tuae exceptum tam liberaliter tractasti; quae tua humanitas, Bullingere humanissime, quamvis nova et a natura tua abhorrere non videretur, ex ea tamen cognoscere potui tuum erga me excellentem amorem et studium; de quo mihi ut gratulari valde debeo, ita adhibendam a me omnem diligentiam intelli[go], ut tuis in me meritis aliqua ex parte respondere me cupere sentias. Sed cum diu multumque cogitarem de occasione ut homo gratus et memor, de te bene merendi divina ratione, ut arbitror, materia se obtulit, de qua, si [ad]monerem, non parvam gratiam apud te inire me posse confidebam, praesertim cum persuasum haberem hanc meam operam ad Christi gloriam et ecclesiae tr[an]quillitatem pertinere. In vestra illa de sacro corporis et sanguinis d. Iesu symbolo ad M. Lutherum edita apologia inter coetera, quae accurate et diligenter disputat[is], mentionem quoque de Casparo Swencfeldio factam legi, sed talem, quae nonnullis indigna visa sit et ips[a] causa, quam agitis, et illius ingenio. Nam cum in eo[dem] versari argumento, iisdem uti armis et hactenus [com]mune periculum putemini sustinuisse, probis hominibus dolere video vos in ea re, in qua minime conve[nit], tantopere abalienari, quos animis et viribus in t[am] difficile discrimine consociatos opportebat esse. Quod ad Swencfeldium attinet, probatur is vir multis a doc[tri]na et vitae innocentia. Hanc enim fertur ab omni, etiam mali suspicione integram servare; illam vero, si quis in eo vere iudicet, talem esse, quae Christi amplitudinem maxime celebret et piis magnam salutis lucem afferat. Qua de re, tametsi in praesentia meum iudicium interponere non debeo, his literis tamen praestare studeo, ut intelligas eo me animo esse, qui multum, ut par est, cupiam concordiam inter vos et Swencfeldium sancire, ne ea, quę iam coepit gliscere et caput mediocriter extollere, dissensio discordiam pernicialem pariat, quae evangelii hostibus gaudium, ecclesiae tristiciam ac luctum pariat. Porro, ut audio, iam parati sunt libri et ab ipso Swencfeldio et ab iis, qui illius doctrinam sequuntur, qui proximo quoque tempore prodituri sint in lucem; qui sane, si caveri possint quacunque ratione, ne, priusquam quid de huiusmodi dogmatis statuatur, inter vos conveniat, divulgentur, non parum id ex dignitate Christi et ex usu ecclesiarum fore arbitror. Nam, ut fama est, doctrina Swencfeldii longius pervagatur quam pro opinione, et alia multis in recessu probatur esse, quam ipsa primo aspectu prę se ferat. Quo magis elaborandum est, ut eius libri positis animi perturbationibus magna cura legantur, et istius hominis fides ac spes in domino temere non contemnatur, quorum alterum ad iudicium, alterum ad amorem pertinet. Atque utrumque sane huiusmodi est, quod homines Christi spiritu pręditi minime debeant negligere, qui nimirum hanc legem tanquam novam nobis praescripserit, ut int[er] nos diligamus et coelestes dotes in nemine suorum aspernemur, sed apostoli monita servantes probemus omnia et, quae bona sunt, amplexemur. Si mihi credis, Bulli[n]gere, vir clarissime, iam multis ego quoque annis pe[ius] sensi de Swencfeldio propter illam ἀποθέωσιν domini Iesu, sed simulatque ad libellos eius legendos et iudicandos adie[ci] animum, paulo aliter erga virum hunc affici coepi, deprehendique in hac disputatione multis in locis λογομαχίαν verius quam πραγματομαχίαν spectari. Nam quod attinet ad creaturam, cur hanc vocem nolit Swencfeldius convenire in Christum, primo videndum e[rat], quid is creaturae nomine designari vellet. Posteaquam vero id neglectum est, eo progressa est contentio, ut, dum neutri alteros satis intelligunt, utręque partes incerto proelio dimicasse videri possint. Idem in ἀποθεώσει usu venisse, si recte iudico, existimo. In hac, quia visus fuit aut duas naturas Christi confundere, aut alteram, humanam videlicet, tollere divina solum asserta (in quam Christi caro tota absorpta migrasset), ab initio etiam valde, tanquam absurdus rer[um] coelestium doctor, displicuit mihi Swencfeldius. Sed ubi rem ipsam, qua potui fide et diligentia, pro mea tenuitate expendere coepi, aliam illius sententiam esse cogn[ovi], quam vulgo iactabatur. Nam utramque naturam deprehendi ab eo confirmatam in Christo, sed hac ratione, ut humana, peruncta plenitudine divinitatis, omnem gloriam patris per resurrectionem e mortuis et cooptationem eius in regnum maiestatis adepta sit. In quo regno sedens homo Christus ad dextram dei patris vetera nomina (quae, dum serviret nobis in statu crucis, habuit) exuerit et nova, divinae naturae consentanea, induerit, ut iam vere Christus moderari omnia, sacrique spiritus munera, ipse fungens sacerdotio et aeterno regno per hanc divinę naturę intimam in humanam transfusionem (non nudam illam verbi, qualem sophistę fingunt, unionem) dispensare dici possit et debeat. Legimus siquidem in eo plenitudinem deitatis corporaliter habitare, et ei datam omnem potestatem in coelo et in terra, eum unctum sine mensura sacro patris spiritu; per quam unctionem inmensi spiritus Christus homo vere dicatur, aequalis patri potentia et sapientia; cuius quoque nos consortes, sed ad mensuram donationis illius, tanquam capitis, reddamur magna consolatione et indubitata spe similis transformationis nostri ad possessionem futurae glorię. De quo consorcio his verbis Petrus: „Vos estis consortes divinae naturae“. Haec igitur cum videretur mihi sentire Swencfeldius, coepi melius de eo aestimare et in ipso amplecti, quae prius suspectę fuerant, spiritus Christi dot[es], per quas tribueret eam exaltatę ad dextram patris carni gloriam, quam sacrae literae ei tribuunt et communis sanctorum fides agnoscit. At vero haec non ita a me scripta intelligas, qui Swencfeldianorum dogmatum vel defensor vel arbiter haberi velim (quod minime mihi assumo); sed hortatorem solum praestare volo, ut vos, quomodo concordia componatur et discordia nocentissima inter sanctos, pestis, devitetur, rationes ineantur, inter vos deliberetis. Fertur Swencfeldius nihil perinde optare, quam ut secum vel literis de constituenda tranquillitate agatur vel ad congressum aliquem doctorum et piorum hominum admittatur, in quo liceat sibi de regno glorię Chris[ti] suas, quas habet, sententias exponere; et maxime ap[ud] vos dicunt eum cupere, qui Tiguri evangelium regn[i] profitemini, fidei suae rationem reddere. Quae san[e] petitio, o Bullingere, quia satis aequa videtur et ad pacem conficiendam apta, iterum atque iterum te rogo, ut pro tua sapientia providere velis, quomodo hac in re viri iusta petenti voluntati satisfiat. Quod, cum facies, ex magna parte gloriae Christi et communi ecclesię commodo inservieris et rem professione tua longe dignissimam praestiteris. Qua in re si existimes me posse opera mea aliquid efficere, fac, id intelligam. Studebo pro virili, ut cognoscas mihi neque fidem neque diligentiam defore. Non enim ignoro, in quanta benevolentia dei sint pacis autores sententia domini nostri: „Beati pacifici, quoniam hi filii dei vocabuntur“, ut contra in maximo odio habentur concordiae inter fratres turbatores. Quod praeter Salomonem novit etiam Graecus poeta: Αϕρητωρ, αθεμιστος, ανεστιος εστιν εκεινος, ος πολεμου εραται επιδημίου οκρυοεντος. Tu vale, vir clarissime, et has meas literas boni consulas, rogo. Mea salute Megandrum, Pellicanum, Gwaltherum, Bibliandrum, Fabritium Erasmum impertias. Anno 1545, septembris 26. Martinus Borrhaus. Eximio literis et pietate viro Henrico Bullingero, Tigurinae ecclesię episcopo, amico et fratri, d. observando.
S. Quas 7. septembris scripsisti, reliquę etiam omnes tuę literę, vir clarissime atque amicorum pręcipue, mihi allatę sunt, ad quas etiam singulatim, ni fallor, semper respondi. Qui autem fiat, ut meę aliquando tardius, partim vero omnino non offerantur, haud satis scio. Tabellarii sunt incidentales et per hoc incerti, quorum incuria facile peccatur. Tu autem fratri tuo nihil imputabis. Gratię pro mea scripsione non sunt agendę, nam oscitanter et negligenter scribo, prout porro negotia et tempus sinunt. Te autem plurimum oro, ne mea graveris et offendaris rusticitate. D. Ioachimus Vadianus, vir optimus, amicissimam et doctissimam ad me dedit epistolam argumento a Hieronimo Sailer, affine suo, sumpto. Quamquam oratio ipsa honestum quendam instigatorem referat, nimium profecto illi predicor et fio. Utinam dimidium praestare queam! Sed viderint illi, qui plus de me sentiunt et spargunt, quam par sit. Ego certe maximi facio tanti viri cognitionem et qualecunque sodalitium. Zollerenus optime convaluit, cuius inditium infallibile est manus sive chirographus sua, quam heri accepi, qua etiam fęlices ipsius successus mihi significavit. Ir sollennd mir glauben, das gemaine Aidgnoschafft nit allain by meinen herren, sonnder auch bei dem landgraven und anndern fürsten zum hochsten entschuldigt sind unnd wir unns alle aller eren, trewe unnd beistands bei inen versehen. Ich verhoffe auch zu verursachen, das weitter verstannd unnd freundschafft bedersyts soll gesucht unnd gefunden werden. Wir sparend warlich des geldts nit, unnd will euch inn vertrwen nit bergen, das wir schon ob 15 mal hundert tausent gulden verkrigt. Haben auch weitt ob hundert tausent kriegßleut zu besöldnen. Unnd, da nit der winter so nahend vor der thure, wurden die Aidgnossen inn merer anzal angenumen unnd nach inen gestellt, wiewol wir mehr lewt haben, als schier gut ist. Ich vernimme von kainem kriegßman, der desglichen hauffen ye beisamen gesehen het. Unnd ist mir glaublich, das die ubermessig anzal gegen gott, unnd sunst zuͦrechnen, nit gut sei. Dann wiewol der veindt das niderlendisch volkh und reutter alles zusamen gebracht, so ligt er doch noch vergraben und will nit schlahen. Man wurdt ine aber dannocht suͦchen! Der fynndt hat durch der unnsern schießen vor 14 tagen ob 2000 man verlorn, und ist so verzagt worden, das er sich inn die flucht gegeben het, wa die unnsern noch ainen ainigen tag desselben orts verharrt. Wir haben aber solche gelegenheit nit wissen mögen. Die sach wurdt inn die harr gezogen, unnd vermaint der fynndt, unns ußzematten. Wir wollen aber darstrecken, weil wir haben und vermoͤgen. Dann es gildt seel, leib, weib, kynnd, freihait, ere unnd guͦt. Uff des fynnds seitten wurdt fried gesucht unnd von mittlen gedicht. Aber ich kan kainen erlichen göttlichen und nützlichen friden nit sehen noch erkennen, gott schicke ine dann wunderbarlich. Ich kan euch nit verhalden, das ain treffenlicher, gelerter, fromer theologus, Thomas Naogeorgus genannt, qui scripsit Pamachium tragediam doctissimam, von den Lutherischen vertrieben unnd hiehere gen Augspurg geflohen. Ist zu mir einkheret unnd unns allen gottwilkumb unnd angeneme gewest. Als nun der churfurst von Saxen sollichs erfarn, hat er an myne herrn durch ein schriben begert, den erbern fromen man fencklich annemen ze lassen. Unnd ist die ainig ursach, das er des herrn nachtmals halb nit lutherisch sein will, sonnder mit unns heldt. Darumb ich den fromen man von mir thun und uff ain dorff inn hohen gehaimb verpergen mussen. Besorg, ob schon diser krieg hienuber käme, meine herrn wurden ine dannocht vor dem newen babstumb nit erhalten mögen. Darumb denckht ime nach, wa wir doch den lieben man mit sein weib und 2 jungen kynnden mogen underbringen. Lasst mich eur bedenncken wider wissen. Nach diesem kumbt zeittung, das sich der fynndt uß seinem geleger vor Ingelstat heruff baß gen Nuiburg gethon. Unnd ist zu besorgen, nachdem es ein ring, unbefesstnet stedtlin, er werds erobern, eh man rettung bringt. Die unnsern werden dem vheindt, der mit aller macht uber ain cleine tagreiß nit mehr von Augspurg ist, entgegenkumen oder sich vor Augspurg lägeren, allso das noch vor winters die sach dieses grossen wercks zum ennde lauffen mag. Der almechtig stee unns bei. Amen. Im höchsten vertrauen ubersennde ich euch hiemit die articul, darumb Thomas Naogeorgus verfolgt wurdt. Isti articuli per me sunt descripti ex literis principis Saxonię, quamvis ignorem, an ipse ita vel secus sentiat. Was ir mynem lieben herrn und bruder Hallero geschriben von wegen der predicanten, hab ich gern gehört. Sobald unnser bott wider kumbt, soll euch witter geschriben werden. Valeant omnes et singuli nostri fratres Tigurini! 20. septembris 1546. Tuus Georgius Laetus, etc. Dem christennlichen, hochgelerten herrn Heinrichen Bullinger, vorgeern der kirchen Zurch, meinem gunnstigen herrn zu hannden.
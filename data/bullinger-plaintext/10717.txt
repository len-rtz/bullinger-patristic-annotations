Gratia et pax a domino. Quod pauca ad vos scribo, charissimi fratres, in causa est, deo gratia, quod multa scribere non habeo necesse. Unum a vobis omnibus flagito, id scilicet, ut detis operam in praesentiarum, uxor et liberi mei recte habeant, atque ut quam celerrime fieri poterit Stainiam deducantur. Id si feceritis, omni me solicitudine liberabitis. Posthac scribam accurate, quae vos ignorare non decet. Quod ad praesens iter attinet, satis commode Richevillam veni. Sed nollem Leonem nostrum sic illo venisse, non quod quicquam querar, sed quod malo illum Tiguri esse, non tam ob patriam quam etiam ob patrem et oculum nobis non ereptum. Pellicano nostro hoc praecipio, ut, quandoquidem totius huius rei author est, pro me instantissime apud dominum praecetur, una vobiscum dulcissimis symmystis meis, quo sermo illius felicissime currat in gloriam et laudem Christi et verbi sui, id quod unice specto deo teste; itidem pro vobis cum ecclesia nostra facturi sumus. Princeps eo quo die Richevillam veni, abiit Montpellgardam, cum me exspectasset, ut ferunt aulici, quotquot apud nos sunt, dies fere decem, id quod unice me male habet; sed brevi aiunt reversurum. Tum vero scietis, quidquid vos scire oportebit, ubi cum illo loquutus fuero et ille mecum. Multa mihi pollicentur de eo, qui adhuc apud nos sunt. Nimii fere sunt in praedicandis illius donis et evehendis virtutibus. Dominus det, ut ita esse comperiar, quemadmodum narratur, neque dubium mihi erit verbum domini circumquaque propediem triumphaturum. Commendo vobis amatissimam coniugem meam, itidem et dulcissimos liberos meos et quicquid praeterea mei iuris, uti fratribus et patribus fidissimis semper. Valete in domino et concorditer Christum praedicate et mutuo diligite, colendissimi patres et fratres in domino dilectissimi. Richevillae, 15. novembris 1535. Salutate autem mihi omnes, qui ex animo cupiunt promotam evangelii gloriam, quicunque tandem illi sint. Eos vos deligite e fructibus evangelica professione dignis. Matrem Bullingeri et uxures vestras volo ex me salutetis. Et rogate dominum pro principe populoque universo nobis commisso. Dominus vos cum uxoribus, liberis et fratribus servet semper incolumes. Vester ille Erasmus homuntio deditissimus. Heinrycho Engelhardo, Leoni Iudae, Bullingero, Pellicano, Theodoro, Batto, Rodolpho Dumysen, Zeendero et reliquis patribus, praeceptoribus, dominis et fratribus in Christo colendissimis Tiguri. Mynem lieben gfatter Pellicano.
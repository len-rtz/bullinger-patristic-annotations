S. Vir humanissime, tuas literas reddidit mihi Guido multa bona praedicans de te et aliis istic omnibus. Transiit his diebus hac Germanus quidam mercator ex Italia veniens. is consuli nostro in aurem affirmavit papam parasse iam exercitum aliquot milium dicique impetiturum eum Hetruriam et Neapolim. Sed in Hetruria et in regno Neapolitano nullum parari militem, verum esse omnia in altissima quiete nec quicquam timeri nec aliquem sermonem de bello, ex quo satis deprehendi possit papam contra alios parare vires, et a nasutis putari missum iri exercitum illum amicis suis, nescio quibus. Utile est hoc scire, non tamen dicere. Quicquid est, volui, ut scias. Caeterum Comander revaluit teque salutat. Vale, vir maxime, et Philippum tuum redamare perge. Ex Curia, die penultima Augusti 1556. Tuae humanitatis totus Gallicius. Vere magno viro D. Heinrycho Bullingero, bonis omnibus colendissimo. ZÃ¼rich.
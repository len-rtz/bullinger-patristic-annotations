Gratiam et pacem a domino. Viri observandissimi ac fratres in domino charissimi, accepimus vestras literas ac legimus die huius mensis vigesirna quinta, quibus a vobis in eiusdem tricesimum vocamur ad venerandum hunc fratrum ac symmistarum Helveticorum apud vos conventum. Tametsi vero tempus esset contractius, quam ut longiorem res consultationem ferre posset, quoniam tamen eisdem literis non obscure petebatur, ut magistratus noster suam quoque authoritatem (misso in hoc legato) admisceret negocio, citra moram eas indicavimus (ut par erat) senatui. Is porro maturo consilio iudicavit, decrevit ac statuit ex nobis ad presentem apud vos fratrum congregationem mittendum neminem. Nos alioqui, fratres exoptatissimi, tantum abest, ut adire et audire doctiores negligeremus, ut vestro etiam omnium congressu nihil prius fuissemus habituri, si ita placuisset numini. Iam vero negato semel congressu, agedum, calamo quicquid id est incommodi pensabimus. Habent literę vestrę primo tractandum de concordia cum Luthero. Hic, fratres, non est, quod nos simus tam anxii, cum ineundi concordiam pateat ratio evidentissima. Augustanis comicus scitis exhibitas utrinque confessiones et apologias hac in re tales, quibus quidem, quantum ad doctrinam attinet, tum nostrates tum Lutherani mutuo subscribere non dubitarunt. In iis apud nos hactenus nihil mutatum, nihil novatum, nihil est recantatum, sed in omnibus sibi constant nostrę ecclesiae. Id vobis, fratres, per presentes volumus testatum, si quis forte denuo requirat a nobis certam doctrinę nostrę sententiam. Hiis denique quum nihil extet dilucidius, quę, rogamus, necessitas se iterum involvendi tenebris? Quae necessitas tot nos conciliandi formas excogitare easque subinde novas, quibus tamen nihilo plus quam unica hac efficias? Et interim novis et inusitatis loquendi modis non nisi laqueum iniicias tot ecclesiis? Quodsi Lutherus cum suis ii sunt, quos nos esse confidimus, nimirum nondum eos paenitet mutuę subscriptionis, quemadmodum et nos datę confessionis et apologię calculos usqueadeo non reduximus, ut optemus et vos et reliquas Helveticas ecclesias in eandem consensuras, non quod vestrę confessiones nobis improbentur aut quod nostro praeiudicio vos velimus gravatos, sed quod arbitremur non esse nunc inter has pacificandi angustias vel commodiorem vel planiorem ineundę cum Luthero concordię viam. Qui enim non satis foret Luthero a vobis nunc, quod ante quinquennium recepit a nobis? Rursus quum suspicionem sibi hactenus fuisse iuret Lutherus vos veram Christi in caena presentiam negare, qui possetis Luthero diversam sententiam vestram facere testatiorem? Sed vobis, quę scribimus, exactiore iudicio relinquimus excutienda. Haec nobis quidem sanctę ecclesiarum concordię stabiliendae prima ac potior visa est ratio. Altera eiusdem ratio illa est, quę et Luthero ipsi placuit, ut, siquidem per omnia et in omnibus inter nos non conveniat adeoque fiat, ut neutra pars alteri possit sana conscientia in omnibus accedere, ita tamen adversus simultates ac dissidia posthac obfirmentur animi, ut alii alios per charitatem discamus ferre. Curato enim semel dissidentium animorum vulnere non esse, cur ob dissimiles aliquas loquendi formas aut diversum rerum intellectum non possit stare concordia. Hic, fratres, nemo habet, quod in nobis desyderet. Sic enim sumus affecti, quotquot hic Christum predicamus, ut cum Luthero et suis, imo cum omnibus Christo credentibus pacem et charitatem optemus ex animo. Imo Lutherum ipsum agnoscimus, exosculamur ac veneramur ut patrem ac fratrem in Christo dilectum, cui prae omnibus renati evangelii primitias debemus tanquam organo domini electo. Eandem et nos de Luthero spem iamdudum concepimus, ut et ipse vicissim agnoscat nos, et si non eximios, certe fideles ac synceros ecclesię Christi ministros ac fratres suos in domino dilectos, atque id quoque per praesentes volumus vobis testatum, si quis forte de nostro in Lutherum et suos animo adhuc dubitet. Hactenus igitur, cum et nos et ecclesię nostrę in sententia confessionis et apologię nostrę tam constanter perstiterimus, ut ne lato quidem digito ab ea sit discessum, deinde quum eo in Lutherum et suos animo nos esse toties testati simus, firma per nos cohaeret cum illis concordia, nec est, quod resarciatur nobis, quę per nos nunquam fuit dissuta. Iam quod scribitis tractandum de concordia cum papa, nos paucis respondemus. Tum nobis conveniet cum papa, cum ipsi convenerit cum Christo et eius evangelio. Quodsi cui spes est concordię inter Christum et papam, non est, quod quisquam timeat per nos non coituram cum ipso concordiam. Quid autem, si adhuc hodie omni conatu ad hoc connituntur papistae non tantum, ut nos perdant, sed ut evangelio ipsi scribant epitaphium? Num nos vicissim statuemus illis diem concordiae? Desinat papa prius esse antichristus, dediscant episcopi prius inveteratam sibi longo usu sycophantiam et crudelitatem adversus evangelium. Quo facto efficiemus nos, ne temere videamur reiecisse cum illis concordiam. Audimus insuper quosdam et tertiam meditari concordiam inter omnes omnium ecclesiarum ministros, cuius propagandę studio decernitur illis generalis omnium episcoporum conventus. Quod quidem consilium, fratres, quale sit, non est nunc excutiendi locus. Nos simplicissime sentimus ac fatemur meliorem unitatis rationem a nemine iniri posse, quam illa est, quae virtute spiritus sancti hactenus per puram evangelii predicationem in multis quamlibet longe dissitis locis aliquot iam annis faeliciter constitit. Haec Indos quoque et Afros nobiscum unit. Haec ad remotissimas quoque orbis partes se cum evangelio ipso porrigit. Nec requiritur ad eam par apud omnes caeremoniarum observatio, sed unica in Christum fides. Ab illius unitatis consortio excidit, non qui ab illius aut alterius ecclesie caeremoniis, sed qui a vera in Christum fide defecit. Proinde existimamus nec regno Christi dilatando aut prorogando nec unitati ecclesiasticę stabiliendę hunc magnopere profuturum conventum. Consyderamus preterea pro variis convenientium ingeniis varias etiam sententias, ac pro odiosis praeiudiciis varios quoque ac periculosos conventuum illorum exitus, ut interim sileamus, quod superioribus seculis nulla ferme unquam sit habita synodus, a qua non peius caeperit habere christianismus quam antea. Ad tuendam autem veram ecclesiarum et disciplinam et tranquillitatem efficax (nostro iudicio) fuerit ratio, si ecclesiarum ministri inter se liberum habeant mutuo admonendi, corrigendi et obiurgandi usum. Quam libertatem vobis erga nos non solum facimus per praesentes, sed insuper per communem nobis Christum rogamus et obtestamur tam Argentoratenses quam vos omnes reliquos ecclesiarum ministros, ut pro debito nobis officio libere ac fraterne nos moneatis, quę vel ad rectam ecclesię nostrę institutionem vel ad nostram et doctrinam et vitam desyderantur. Feceritis profecto nobis in hoc rem omnium multo gratissimam. Ceterum rogamus vos, fratres, iterum atque iterum in domino, ut, si contingat adesse Bucerum, habeatis illum vobis unice commendatum, ut cuius zelus, labor, opera et studium omne fervet iuvandis ecclesiis ac promovendo evangelico negocio, in quo ut pari dexteritate versetur, illi ex animo precamur. Postremo obsecramus vos per dominum illum, cui vos totos debetis, ut non minorem quam pacis et charitatis habeatis ecclesiarum vestrarum rationem diligenter in hoc incumbentes, ne quid committatur preter communes nobis fidei et charitatis regulas. Christus ipse, cuius negocium agitis, suo spiritu et corda et ora vestra moderetur ad suam gloriam et ecclesiarum salutem. Valete. 27. ianuarii 1536. Fratres vestri in domino, quotquot Constantię Christum predicamus. Eruditis ac vere piis Basiliensibus ac reliquis ecclesiarum ministris Basilaeę in domino congregatis, dominis ac fratribus suis colendissimis.
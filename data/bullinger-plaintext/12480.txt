Salve, charissime mi Eberharte. Diu iam tuas expecto, amicorum iucundissime, sed nullas recipio prorsus. Proinde admoneo te tui officii. Poteris mihi per hunc respondere ad priores meas. Fidelis est et fideliter reddet tuas. Pridie ex Frisia Orientali inclusas has recepi concionatoribus vestris inscriptas. Misit eas Gerhardus zum Camph Aembdanus, vir pius et doctus, amicus meus singularis. Docet egregiis argumentis coenam aegrotis non esse afferendam, etc. Patent ea; literae occlusae sunt. D. Lutherum non ignoras e vivis excessisse, et inter principum Saxoniae mausolea esse tumulatum in arce Wittenbergensi. Vulgari morte excessit. Nullos sermones habuit de servanda puritate doctrinae, de condonandis erroribus et quam proclive sit errare, de pace et incolumitate ecclesiarum, de corrigendis universitatis Wittenbergensis moribus corruptissimis. Invocato tamen Christi nomine feliciter exhalavit. Ac satis repentina morte extinctus est. Non putarunt symmistae ipsum adhuc moriturum, nec ipse serio putavit sibi iam esse moriendum; interea tamen excessit. Dominus haud dubie condonavit ei ex misericordia errores, delicta et ignorantias. Ratisbonae evanuit colloquium. Nam caesar colloquentes nostros sive nostrarum partium iniquis pressit praescriptionibus, ideoque Saxo ipsos ad sua redire iussit. Parricidium Neoburgi factum ad Danubium, uti ab Augusta accepi, habes hic; sed ut exemplum scriptionis per hunc tabellionem remittas. Verum esse, non est, quod dubites. Pari enim modo descripsere et d. Ioannes Welserus consul et d. Georgius Laetus, archigrammateus Augustanus, datis ad me literis. Caesar 6. aprilis Werdam ad Danubium, Ratisbonam contendens, venit. Salutatus est ibi a consulibus Augustanis, d. Welsero et d. Herbroto, et Augustam invitatus, quo se venturum recepit amicissime, finitis comitiis, siquidem res eius ita ferant. Totus in eo est caesar, ut blanditiis et promissis impediat, tandem et dissolvat foedus Schmalkaldicum. Eam ob rem evocato in colloquium Hesso et Palatino, multa cum iis egit; de quibus suo tempore. Fuit et apud ducem Wirtembergensem. Caesar Hispanus est, et Hispanicis artibus rem suam conficiet in Germania, nisi deus propitius averterit. Lieber herr und bruͦder, es kumpt uns hie für, wie ein lied wider die schwermer, ja wider uns und die unsern, soͤlle in üwerm barfuͦsser kloster von der jungen einem gemachet sin, darinn wir und unser leer kaͤtzeret, dütleret, und die unser leer anhangend, die kylchen, übel geschent, und deßhalb üwer eigne disputatz soͤlle geschmaͤcht werden, etc. Da sye man darvor, ist min ernstlich vermanen, und handle mann darinn mitt ernst! Wir sind üwer lieb bruͤder, fründ, günner und eydgnossen, sind noch des erbietens, üwere disputatz ze erhallten mit gotts wort. Soͤllend wir aber in üwer statt und von den üwern so grimmig geschulten werden, koͤnend ir wol gedaͤncken, was unwillens volgen moͤcht, etc. Und bitten, das ir soͤlichs alles in minem namen minen herren seckelmeister Hallern und venern Imm Hag, etc., anzeigind, ob ettwas daran were, das nach gepür darinn gehandlet werde. Plura iam non potui. Vale cum omnibus piis et tota tua familia. Salvi sint clarissimi viri d. consules, quaestor aerarius, antesignanus Hagius et reliqui, inprimis Weberus et caeteri pii ministri. Tiguri, 27. aprilis anno 1546. Salutant te fratres omnes. Bullingerus tuus. Colendissimo suo Eberharto a Rümlang.
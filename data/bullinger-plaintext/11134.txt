S. Laborans varie scribo, quia tantum non compellor, non quidem ab hoc vel illo, sed a re ipsa. Tuę nos literę non parum exhilararant, quibus significaveras neminem non isthic dolere propter latrocinium per iniuriam grandem nostrę civitati illatum, ex quo spem acceperamus, si quid per vim senatus noster tentaturus foret contra iniuriosos, Tigurinorum auxilium non futurum postremum. Sed contrarium omnino hisce comitiis factum audio spei conceptę; nam legatulus ille vester (scis, quem velim, quem et apud te solum indicatum volo) non tam publice quam privatim velut ambiens petiit, caveant omnes, ne bellum fiat. Ita dicitur fere solus in causa fuisse, cur Quinquepagici cum suis consilia decreta nostris proposuerint audacius. Hoc adeo male habet hic viros primarios, ut conqueri mandarint ex his quidam, quod patravit, apud te, si qua ratione queat praeveniri in posterum, ne fiat idem. Illud unum hos sustinet nihil esse mandatum eiusmodi a senatu, atque id freti non solum tuis literis, sed etiam rumoribus, quibus dicebatur Tigurinos in vindicanda iniuria inter primos fore. Venerat superioribus diebus, qui dicebat eos, qui sunt ultra Albim montem, vix retentos, quin sponte cucurrissent huc. Iocabar ante quatuor dies cum Tigurino cive in mensa mea dicens parum esse spei mihi de vestris praesidiis, si quando necessitas ingrueret etc. Is iniquissime ferebat scire se confirmans, qualesnam essent sui erga civitatem Basiliensem, quamvis nunc verbis parceret. Nam audisse ac vidisse se, quę fierent palam, si quid Basilea tentatura foret contra hostes suos. Quodsi vero quid tale commissum esset et a nostris id comperiretur, timendum, ne de amicicia diligenter hactenus servata pars ingens esset peritura. Ambitionis ingenium nunquam me fefellit nec fallit hodie. Tu fac, his utaris, ut nosti. Bellum non quaerimus anxie, sed iniuriam ferre non possumus nisi cum damno bonorum atque adeo evangelii. Quod quidem etsi nunc non patet, veniet tempus, ut pateat, verum maiore cum iactura. De concordia nostra mittit hęc verba Capito: „Concordia cum Luthero certa esset, si iuxta Basiliensem vestram confessionem serio pergeremus.“ Vale cum tuis feliciter. Raptim, Basileę, 10. ianuarii anno 38. Tuus Os. Myconius. Literas perdito lectas. Domino Heinricho Bullingero doctissimo, episcopo Tigurino, fratri in domino venerando suo.
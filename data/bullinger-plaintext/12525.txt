S. Gratificaris supra modum mihi, optime ac fidelissime Bullingere, dum significas, quę tumultus praesens habet. Eam rem non possum verbis satis exprimere. Conducunt mihi vehementer. Gaudium enim excitant in me, quod scio, et devotionis in precando sunt causa, et suppeditant, unde valet ecclesia moneri et ad orandum impelli. Cęsar mihi vulpes est, sicut Herodes. Spero itaque finem eum esse nacturum, qualem et is nactus est. Mirum profecto, quod, cum tot plagis visitetur a deo, non resipiscat; certum signum obduratum esse cor eius qualiter Pharaonis. Dominandi cupido, dęmoniorum vehementissimus, hominem agitat. Scripsit olim Gallus de eo consilium esse inter Germanos ipsum esse nolle, quales fuerint maiores eius, sed monarcham. Annon ex his, quae tentat hodie, verisimile adparet, quod ille divinavit? Expugnata Augusta (quod dominus prohibeat) habiturus est thesauros, quibus non difficulter totam subiiciet sibi Germaniam. Quid tum ex his fiet, qui nunc fratres conantur obprimere? Erunt servi eius omni libertate, qua gloriata est Germania hactenus, amissa: Digna merces contra fratres temere pugnantium. Oppressa illa, quid dicemus de nobis? Annon tentabit, quod olim concepit contra nos, imbibit cum lacte matris et instillarunt pędagogi? Quod equidem hisce auribus audivi ex Erasmo ante annos plus minus 30, vindicaturum se avum suum Carolum, Burgundię ducem, ab Helvetiis occisum. Ab eo tempore quęsivit occasionem, quam nunc oblatam nimirum arbitratur. Quid nos igitur agemus? Cessabimus? Ardet paries proximi. Nisi igitur cavebimus, ignis et nos adprehendet et consumet. Heri senatus noster delectum habuit per tribus omnes. Elegit duces et signiferos duos, ad signum maximum alterum, alterum ad minus, quo sint ad occasionem quamlibet parati. Qui in hoc sunt, quod cęsar peccare nesciat, postquam negare non possunt, quod nunc male sanus conatur, aiunt: Virgam agit contra nos profecto, missam a domino propter nostram ingratitudinem. Ego vero publice: „Aisne? Vis ergo flagellum esse dei atque adeo impium; nam deus populum suum nunquam adflixit nisi per impios idolatras. Placet itaque tibi cęsar ęque ut mihi. Herodes est mihi, Turcus, papae antichristi filius, Maximino et Maxentio peior, quod hactenus amicum se simulavit Germanorum et nunc talem se exhibet; et tibi igitur talis est, sentis mecum.“ (Hic hic intervenit Petrus Wegerich, civis noster, ex Tiguro. Salutat tuo nomine et narrat literas te misisse per Gesnerum, quas et accepi, etc. Exponit ille de legato Lucernano misso ad vos nomine Quinquepagicorum, ut hos excusaret propter episcopum Constantiensem et, quid animi habeant in his turbis, exponeret. Gavisus sum valde, nam timui ab eis. Proposita enim pecunia procurrunt, ut nosti, quocunque vocantur!) Redeo: „Sic,“ inquam, „tu laudas cęsarem tuum, cui tam bene vis. Egregius certe laudator! Mirum, si non remuneraturus sit te, postquam noverit, vel laqueo vel gladio.“ Sic oportet os obturare bestiis illis plusquam bestiis. Verum, quid cogitem, audi: Ubi viderit cęsar, quod tantam multitudinem excitavit contra se et quosdam etiam, qui hactenus non faverunt evangelio Christi, incipietque nonnihil desperare, mutabit animum atque discedet. Aliquid huius persuasum est mihi, quicquid daturus sit dominus. Aliud fuit pugnare contra Gallum; aliud erit per Germanos delere velle Germanos: Id, quod tu ipse melius expendere nosti. Videat ergo, quid inceptet! Dominus stat a nobis, quem ipse tentat e medio nostri tollere. Unde pugnabit non contra nos, sed contra dominum, qui et se conabitur tueri, imo tuebitur se fortiter. Ipsum deprecemur ex fide, ut ita faciat, et faciet. Si marchio de Mussus ille est, quem nos novimus, infeliciter aget cęsar eodem duce. Scis, quis iste et qualis. Infelix, qui cum tanto latrone communicat! Id, quod sensit Sabaudus, sentiat idem cęsar, et ego ridebo in domino. Vale in Christo Iesu cum familia et fratribus symmistis. Basileę, 28. iunii anno 1546. Tuus Os. Myconius. Gvalthero non potui scribere, sed scribam. Salutabis in domino. D. Heinricho Bullingero, viro praecellentissimo, Christi ministro, fratri ac domino in Christo observandissimo suo.
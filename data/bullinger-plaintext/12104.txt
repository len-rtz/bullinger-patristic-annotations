G[nad] u[nd] f[rid]. Günstig lieb herren und bruͤder, wo unßer stillschwygen uß versumnuß, wir gschwygend uß undanckbarckeyt gschähen, were dassälb nitt nur verwundrens, sunnder grosses bschältens wärt, fürnämlich von üch, deren hilff nitt allein mitt stättem für uns zuͦ gott bätten, aber ouch mitt täthlicher wärbung wir täglich wol empfindent, ouch zuͦm höchsten danck erkennent mitt erbiettung deß widergeltens, sowyt sich unser vermögen strecken möchte. Wir wend üch aber nitt verhalten unßers langschwygens ursach, und ist diße: Wir flyßend uns zuͦm höchsten, allen argwon deß parthyens und practizierens von uns zeschupfen, damitt wir nitt dem lesterer in mund fallind, samm wir mitt listen unsre widerpart understandint zestürtzen, sunder das yederman ein einfalte, uffrechte warheyt by uns gespüre. Und wüssend darnebend wol, daß, wie ir uff uns und unßre kilchen (umb deß herren willen) flyßig wachend, das also ouch fromme sind, die üch unsers wolstands berichtend, sunderlich do in dißer handlung bruder Andres Rappenstein by uns gsin und von stund an zuͦ üch gwellen etc. Bittend üch desßhalb, üwren flysß gägen uns nitt ze mindren imm schryben und täthlich ze fürderen, sunder meeren, ob wir glych darnebend nitt zuͦ allen malen antwortend, diewyl unßer vil schwygen geschicht, wie yetz ghört. Luthers buͤchlin hent wir von üch empfangen und hoffend zuͦ grossem nutz; denn es wirdt mitt grosser begird und ernst von vilen herren und ehrenlüten geleßen. Darnäbend vernimpt man yetz, das unsere widersächer solichs vorhin ghept. Könnendts schon verglimpfen, wo sy von besundren personen umb sölchen unverschempten fravel deß Luthers anzogen; und spraͤchend, es sye dennocht nitt as ruch, wie wol sy nitt alßo reden weltind etc. Summa, was nach Luthers rutten schmoͤckt, ist sinen schuͤleren und magistris byßem, wie den Juden der schweyn dreck ins Luthers süwbuͦch. Möchtend üch deßhalb gern anmuͦtten, wo ir sunst yetz nitt so schwerr mitt gschäfften beladen waͤrend, ir hettend ouch unßren gnädigen herren raͤdt und burgeren samenhafft die untrüw schrifftlich fürtragen, die man so lange zyt mitt unß brucht under dem schyn einer concordi, es syge Luther deß verstandts mitt uns eins; syge unser widerstand nüt denn ein kyb und worten zangg; item imm nachtmal werd nitt allein daß geystlich essen, daß glouben ist, erfordret: Es syge etwas mee; etc.; das man einmal sähe, wie Luther das ’etwas mee sin’ hie ußhin gspuwen heyge, unnd nitt hie allein, sunder in siner grossen bekantnuß und vilen kinderbrichten; das ye die gleerten mitt keinem glimpf entrünnen mögint alß Luthers sach unwüssend, so diesälb bißhar mitt undertruckung der warheyt und zuͦ unßer aller grossem nachteyl vertädiget seygend. Denn wo das von üch nitt gschicht, ist zuͦ besorgen, sy werdent noch fromm lüt chönnen bschwätzen, samm nitt so übel gfält, wie wol in unser kilchen nitt so grob ze reden syge. Denn so bald sy die groben wyß in irem reden ußschlyessend, wendt der gmeyn man, es syge nund ein geystlichs essen und volgends allein glouben, ouch alßo dem wort gotts und ghaltner Disputatio gmaͤß; das, wo wir darwider redent, wirdts geachtet, es gschaͤch uß anfaͤchtung und altem hader; so gar ist ein kilch zuͦ Bern deß zanggs nach so vil jaren verdrossen und muͤd! So mag ouch sunst nitt ein yettlicher üwer künfftige antwort glych laͤßen und noch vil minder verstan, wie denn leyder vil einfaltigs, ich mein unverstandes volk allenthalb ist, und fürnämlich wo die warheyt in ein span kumpt. Aber so in kurtzen puncten und sölichen darzuͦversamleten der handel fürtragen, wurde frylich mitt grosser fruͦcht gscheen, sidtmal ouch zuͦ Zürich in byßin Butzers der bott von Bern antwort: „Unßre herren nitt eins fingers breyt wellen von iro Disputation wychen“; wie sy denn ouch yetz, zum letsten amm 5. decembris 44. jar, abermals unsren span zerleyt und erkent hend, wie ir hie by finden wärdent etc. Zum letst wünschend wir üch göttliche hilff und bystand, die warheyt weydelich zeerretten vor dem grußammen frävel, den Luther brucht. Wäg und ordnung ist nitt unßer üch anzezeygen, aber wol ernstliche fürbitt zethuͦn zum herren für üch, das ir sinem heyligen wortt und eehren gmaͤsß schrybend, für die, so üwre antwort laͤßen waͤrdent, das sy gmuͤte darzuͦ bringendt yetz genemptem wort und eehren gemaͤsß etc. Üwer uns zuͦgschickt exemplar wend wir üch nach bstimpter zyt flyssig wider schicken; wir muͤßend es untz dar noch wyter läßen lassen, ob villicht gott gnad gaͤb, das unsre gnädigen herren von üch sunderlich mitt gschrifft deß falschs bericht den saͤlben uß vorgendem laͤßen dister baß mercken moͤchtind; denn one grossen ernst und dapferkeyt wird sich dißer satan (transformatus in angelum lucis) nitt ußtryben lassen. Datum Berne, 29. decembris 44. Jo. Wäber, in unser beyder namen. Der syben geysten vergaͤssend nitt: Das ’In, under, mit dem ist min lyb’ etc. Von Marpurgischem colloquio ist Butzer ein komlicher zügen in epistola nuncupatoria ad academiam Marpurgensem etc. ab initio Enarrationum in evangelium Matthęi. Fidelissimis ac vigilantissimis Christi ministris d. H[einrycho] Bull[ingero] et G[aspari] Megandro, Tiguri a contionibus sacris fratribus in Christo charissimis.
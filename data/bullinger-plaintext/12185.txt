Philips, von gots gnaden landgrave zu Hessenn, etc. Unnsern gnedigen grus zuvor. Hoch unnd wolgelerten, auch ersamen, lieben, besondern, ewer schreiben, wilchs datirt ist des 12ten tags im mertzen, haben wir sampt den dreien darbei gewesenen buchlein entpfangen, seines inhalts verlesen, unnd in warheit den span unnd zwyetracht zwuschen euch und doctor Marthin Luthern zum teil aus den ursachen, di ir in ewerm schreiben selbst vermeldet, unnd auch aus andern meren bewegnußen vast ungern gehort, und mocht uns kaumpt was beschwerlicher zu horen vorkommen, dan das di ding, wilch erstmal still gewessen, zu so viler leutt anstos unnd ergernus wider herfur gescharret werdenn. Was aber betrift ewere bucher, haben wir di in unsern landen nicht verbotten, auch ewer itzigs außgangenes buchlein mit vleis verlesen, unnd nach unserm iuditio und urteil, so seit ir und doctor Luther mit ewern opinionen im grund nit so weith als in den wortten voneinander. Dan Luther bekennet, das Christus im sacrament oder eusserlichenn zeichen nit dermassen wi stro im sack sei. Derwegen wir schir dafur es achten mussen, als ob villeicht etwo sonst leut seien, di euch aneinander verhetzenn unnd ewere vergleichung nit gern vernemen. Wolten darumb nichts liebers sehenn, dan das diese so schedliche ding beigelegt unnd den vianden des evangelii dadurch di thur irer freiden nit weitter zu so grossem anstos unnd ergernus viler guthertzigen eroffnet wurde. Wollen auch nit underlassen, den hochgepornnen fursten, hern Johansfridrichen churfursten, und hern Mauritzenn, beiden hertzogen zu Sachssen, etc., unnsern frundlichen lieben vettern, brudern, sohn und gevatter, ewerer buchlein auch zwei zu schickenn unnd ire libten frundlich zu bitten, di zuverlesen. Wilchs wir euch gnediger meinung uf bemelt ewer schreiben hinwider nitt wollen pergenn, denen wir mit gnaden gewogen sein. Datum. Antwort an di Zuricher.
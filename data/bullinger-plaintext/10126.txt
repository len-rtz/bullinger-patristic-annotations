Salutem in domino, clarissime Bullingere. Quę tua est humanitas, neque impudentię neque imprudentiae meae dabis, quod ignotus ad te nunc scribam indoctisque literis meis sancta tua studia interpellem. Nam ut id facerem, non tam mea voluntas quam Chunradi nostri et harum latoris amica importunitas coegit, nimirum ut horum τῶν προξένων sollicitatione me in tuam insinuarem amicitiam. Verum et hoc concedes inque meliorem partem accipies, quod tam indiligenter et breviter principio ad te scribam. Neque enim ignorat charissimus ille frater noster, quibus occupationibus obrutus aliud, quam quod legis, nihil modo ad te dare potuerim. Non te fortasse latet, quomodo omnes evangelici principes et urbes nuper Schwinfurdti, urbe Franconię, coierint tractaturi super facienda et stabilienda pace ad futurum usque concilium, quod cęsar cum commissariis huic negotio datis, Moguntino archiepiscopo et palatino Rheni principibus electoribus, amplo ore promittunt. E comitiis Schwinfurdianis discessum est nondum imposito colophone. Commissarii pręfati quae ultro citroque tractata sunt, ad cęsarem, qui nunc, ut audio, in venationem secessit ad Straubingen, Bavaria oppidum, rettulerunt. Rursus Nurnbergę, non Sveinfurdti, convenient ad quindenam proximam pertexturi, utinam foeliciter, quam nuper orsi sunt telam. Nostri «Apologię Saxonicae» subscripserunt. Bucaerus noster cum suis, quatenus pie in ratione sacramentorum cum Saxonibus convenire possimus, consilium meditatus est. Simul rationem excogitavit, quomodo nulla fere offensione, presertim in eucharistię negotio, cum illis agamus: Vere in coena corpus et sanguinem Christi animi pabulum piis dari, quod nunquam negavimus, asserimus. Voces, quibus scriptura non utitur ut illud eorum: «corporaliter», «substantialiter», «essentialiter» reiicimus. Caeterum, quę resciero e comitiis illis futuris, sicubi commodum nactus fuero tabellionem, huic, quae te tuosque scire rettulerit semel, perferenda ad te committam. Nunc sane non licuit mihi esse longiori in scribendis literis, neque interim hunc satis facundum tabellionem, vivam ad te epistolam, suo volui fraudare officio. Is coram et de aliis tecum commentabitur. Tu, quęso, pro tua insigni qua praedicaris humanitate boni ęquique consulas, quod hisce indoctis literis tibi obstrepere ausus fuerim, meque diligenter fratribus, nominatim Leoni Jud et Pellicano, commenda. Vale foeliciter in domino, cuius spiritu conserveris. Salutat te et fratres Chunradus Som. Raptim Ulmę, 23. maii 1532. Martinus Frechtus. Clarissimo viro Heinrico Bullingero, Tigurinę ecclesię episcopo et pietate et integritate venerando suo in domino maiori.
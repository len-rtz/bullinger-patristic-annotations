Gnad und frid von gott dem vatter durch unsern herren Jesum. Wolgelerter, insonders vertrüwter und fürgeliepter herr und bruͦder, wir habend mitt fröüden vernommen, das ein ersammer radt der statt Basel üch die hoffnung uffgethon habe, mögind ir yemandts anckommen, der sinen namen für den Alcoran setze und das buͦch in sinem namen, one üwers und vorab der statt Basel namens mäldung, uußgonn lasse, wölle er üch die buͤcher zuͦ verkouffen heruß lassen. Dann ouch unser lieber herr und bruͦder Theodorus Bibliander, heiliger gschrifft in der kylchen Zürych läser und unser getruwer lerer, uns eroffnet, das er deß fürnemmens sye, sich dar zuͦgäben, das sin namm für das buͦch gesetzt, der gstallt, wie es ein ersamme obergkeit begärt, diewyl er doch eigentlich diß buͦchs, das es truckt, urhab sye und grosse arbeit mitt collatione exemplarium gehept etc. Welchs alles er nitt one unser vorwüssen thuͦn wölle, sidmal er ouch anfangs mitt unserm wüssen und radt gehandlet habe etc. Sölicher sin fürtrag und fürnemmen hatt uns nitt können mißfallen, diewyl wir gruntlich wüssend, was grosser arbeit, flyß und muͤy er mitt genamptem buͦch gehept, ouch damitt nieneruff anders gesähen dann uff die eer gottes, namlich das dem schantlichen dürggischen glouben abbrochen und gewert und der heilig christen gloub geuffnet werde. Wir sind ouch guͦter hoffnung, ein ersammer radt zuͦ Basel werde sich genampten h[errn] Theodori namens und erbietens vernuͤgen lassen, diewyl doch er eigentlich der urheber ist, ouch ein guͦten und herrlichen namen hatt durch alle kylchen, sines ampts und ouch besonderer hohen gaaben halben, imm von gott rychlich verlyhen. Ob aber ye sin namm by ettlichen noch nitt so gar beckandt were, das wir doch nitt gedencken könnend, unnd deßhalb wölte vermeint werden, es were an einer einigen person noch nitt genuͦg, gäbend wir üch warhaffticklich und guͦter meynung zuͦ verstan mitt gegenwirtiger geschrifft, das genampter unser lieber herr und bruͦder Theodorus sölichs thuͦt mitt unser aller einhälligem radt und vorwüssenn und deßhalb uns alle und yeden insonders zuͦ biständern hatt; begärend ouch von gantzem hertzen des guͦten wercks, damitt der heilig christen gloub geschirmpt und der schantlich türggisch und antichristisch widerfochten wirt, teilhafft zuͦ werden, und so ferr es die billickeit und grächtickeit erliden möchte, ouch nodtwendig were, möchtend wir lyden, das ouch unsere namen darfür gesetzt wurdint. Es ist aber weder billich noch rächt, dass die in der vereerung und imm lob der guͦthaat glichen namen tragen und haben wöllind mitt dem rächten urhäber, die aber nitt so groß muͤy und arbeyt erlitten alls der rächte urhaber; der ist hierinn unser fürgeliepter bruͦder Theodorus, dorumb wir imm gernn der eeren, die er gwüßlich by den kylchen haben wirt, gonnend; scheident uns aber in diser handlung nitt von imm, sunder wir stellend uns gentzlich zuͦ imm. Sind ouch gentzlich der guͦten zuͦversicht, ein ersammer und wyser radt zuͦ Basel werde sich sinen oder ioch unsers bystandts vernuͤgen lassen und die buͤcher üch widerumb zuͦstellen. Und gwüßlich wöltend wir uns deß handels nitt so hoch annemmen oder beladen, wo wir nitt gedencken möchtend und mitt vestem zuͦ gott unserm herren vertruwen hofftend, vil nutz damitt zuͦ schaffen. Wir wüssend ye, das dem bapst nüt hatt mögen abbrochen werden mitt dem schwärt der gwalltigen keyssern Fridrychen, Heinrychen und anderer frommen keyssern, die wider den bapst krieget; so bald man aber deß bapsts rächt geoffnet und wider sin leer mitt gschrifft gehandlet, ist er gfallen. Den faal, hoffend wir, werde ouch Machometen, dem grösten verfuͤrer, begegnen. Gott gäbe gnad darzuͦ. Ir mögend ouch disen brieff, wo deß üch not were, üch gebruchen - dann dorumb habend wir all unsere namen mitt unsern gschrifften hierunder verzeichnet -, der Zürych gäben ist 14. decembris anno 1542. Heinrich Bullinger, pfarrer der kylchen zum grossen münster Zürych. Caspar Megander, pfarrer Zürich zum minderen münster. Rodolph Walthart, pfarrer der kilchen zuͦ S. Peter Zürich. Eraßmus Schmid, diacon zum grossen munster Zürich. Conradus Pellicanus, minister ecclesię Tigurinę, professor theologię sacrę. Dem wolgelerten, frommen, unserm insonders vertruwten und lieben herren Joanni Oporino, burgern zuͦ Basel.
Gratiam et pacem. Cur nunc vos adeat Conradus meus, adolescens non solum spei summę, sed rei non penitendę, ipse coram exponet. Quem oro curabitis aut provisum stipendio aut velut emancipatum factumque sui iuris. Ego tum eius indolis primę curam in me suscipiam daboque operam, ut praeter ingenii cultum et fructum pietatis conditionem vivendi opportunam inveniat. Comites itineris invenit me non sperante. Iccirco paucis vix licuit. Alioqui fortassis avidum consilium iuvenis meamque indulgentiam levem dicetis, qui ex abrupto in iter nos coniecimus. Verum existimo pensitaturos vos, quid iuveni tum patriam, tum parentem solatio destitutum amanti permittendum. Valete, et communem foeturam nostram - nam eius partem et mihi vendico - absolvite tandem in perfectum, id est, operam date, ut honesto pro voto stipendio adornatus aliquo abmandetur invisurus varios hominum mores et urbes. Rumor, scio, istic adversus est cesarem cum suis Hispanis Mediolani hiematurum causa territandę gentis Elveticae. In consiliis cesareanis talia multa iactantur, nihil addubito, et forte terrores in speciem intentabunt adversarii. Atqui nihil serii adversum vos geretur gnaviter ac pie conantes. Duo sunt, quę considero in cesare, animum a bellis abhorrentem et studium thesauri infiniti aggerendi. Novit bellum sumptuosum et foecundum novorum tumultuum. Quod nostrum est, nos admoliemur cum nostris, precabimur Christum protectorem, adauctam in nobis fidem donet ocio, quo freti tranquille pietatem colere liceat. Iterum valete. Reliqua ex Gesnero nostro. Argentorati, 17. novembris anno 1532. Professores et concionatores omnes, in primis Theodorum, ex me salutate. Diethelmum consulem et optimum quemque ex me salutabitis. V. Capito, vester ex animo. Viris integerrimis iuxta ac pie eruditis Hen[rico] Bullingero et Leoni Jud, ecclesiastis Tigurinis, dominis ac fratribus in Christo observandis.
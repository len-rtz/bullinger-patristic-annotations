Gnad und frid von gott durch Christum unseren herrn. Amen. Mit enbiettung myns früntlichen gruͦs und aller guͦtt myns vermügens zuͦ vor. Hochgelertter, insunders fürgelieptter, erender herr und bruͦder, ich han abermals üwere trüw und ernstlich handlung in üwerem schryben vernomen. Sag üch uff das höchst danck, weiß söllichs in kheinen weg umb üch zuͦ beschulden. Aber myn lyb und guͦtt soll üch und den üweren in allweg underworffen syn. Und als ir schrybent des ar[tikels] halb, dass der knaben vorteill nit benamset wirt, sölle mich nit beschweren, ich achtten woll (uss dem hochen vertruwen, so ich zuͦ üch und der eeren früntschafft hab), dass kein falsch oder betrug do syge. Es will aber myne verwandtten vill beschweren und beduren, und hetten woll vermeint, er were joch ettlicher maß und on alle geferd benamset worden, dan söllichs by unß ungehört ist. Die wyll aber die sach also veer komen ist, han ich so vill hoffnung zuͦ der eeren früntschafft, so wir zuͦ samen komen werden, dass sy unß nach aller billickeit entgegen gon werden in dem und andrem; dan es je spottlich were umb sollichs ze zerschlachen. Nun ist mir fürwar nit so vill am guͦtt gelegen als an künfftiger einickheit und friden. Hierumb bitt ich üch, ir wellent noch mals steg und weg suͦchen, dass söllicher span und fürsorg abgewendt werde. Der 10 gulden halb gespür ich woll, dass die eeren früntschafft der guͦtten tochtter an dem ortt woll hußhalltten wellen, aber dass soll mich nit beduren. So sy in guͦttem fürfartt (alß ich hoffen), wirt sy die und andre guͦtthät von mir erwartten syn. Der tag satzung halb, wie ir die ernamsett, wellen wir, ob gott will, erschynen; aber ich achtt, wir werden am suntag zuͦ imbiß dar komen und am mentag den kilchgang erstatten und am zinstag verrytten, als wytt wir mögen. Deß trossels halb bin ich nit gesinett, keinen wagen hinab ze bringen, dan betstat und trög in sollichem fuͤren zerbrochen wirt. Wir händt sollichs by unß wollfeill; doch waß sy guͦt bedunckt, will ich erstatten. Der allmechtig gott, der welle hierin syn göttlich gnad senden, dass sollichs zuͦ syner eeren und unser seelen sälickheit dienen mög. Wellentt mich mynem eerenden herren burgermeister Röisch samptt der eeren früntschafft befelchen, inen ouch alle guͦttwillickheit und gruͦß sagen. Mich bedurett nit wenig, dass ich üch so vill muͤw und arbeit anstatten, dan ich woll weiß, das ir mit vill andren nottwendigern gschäfftten beladen synd. Aber der her, unser gott, der welle üwer belonung syn. Hiemit sindt gott samptt üweren eeren hußgenossen trüwlich befolen. Geben zu Zaffiß, uff suntag vor Galli 1543. Der üwer gantz williger Niklaus Wyttenbach. Dem eerwirdigen, wollgelertten Meister Heinrichen Bullinger, diener des wortt gottes zuͦ Zürich, synem eerenden herren und bruͦder.
Non dubium est, quin ipsa natura iis iusserit vel dicto vel facto refferre gratias, qui tibi et bene volunt et bene faciunt, presertim autem patribus et iis, qui parentum vicibus funguntur, ut preceptoribus, tutoribus, magistratibus et aliis id genus hominibus. Quare, d. Bullingere charissime et omnibus studiosis maxime colende, ego nunc studens ἀντιπελαργεῖν rerum nostrarum statum ἀµαθέστερον καὶ σαϕέστερον significo. Ut ergo patriam reliquimus 14. calendas aprilis, Thubingam 9. calendas aprilis bonis avibus pervenimus et longius, quam schedula pollicebatur, sumus iter experti. Sed illic omnia conceptae spei invenimus contraria, omnia nempe cara. Paravimus victum apud M. Ioannem Svizerum Tygurinum, optimum virum, 26 florenis; ex eo, quod restat pecuniae, conducendum habitaculum idque 6 florenis, emendi lecti. Quid multis opus? Nihil parvo constat praeter vinum. Sed dices: „Cur non in pursa estis? Aiunt plus extra ordinem consumi, quam exponitur summatim.“ Verum dissuasum est nobis. Neque Grecum neque Hebraicum lectorem invenimus commodum; non sunt nobis libri, nemo libenter accommodato dat neque gratis neque ob pecuniam, nobis inquam in publica auditoria portaturis. Emimus Euclidem unum omnibus usurpandum eumque audimus; d. doctorem Paulum legentem epistolam ad Corinthios audimus. Reliqua domi studemus; ego enim privatim mathematicen cursim perlego, ut inde me conferam ad dialectices et rhetorices studium et inde etc. Rem evangelicam non dicam progredi, sed retrogredi; crebra sunt incendia, furta, adulteria et caedes, invidum et rusticum genus hominum. Sed quid velimus et cupiamus omnes obnixe, paucis accipe. Cum tanta sit rerum omnium caritas tantaque studiorum negligentia (sunt enim subinde feriae), cupimus mitti Marpurgum; sunt enim studiosi, qui huius nostrae academiae fama ducti ad nos profecti sunt, tamen longe aliam viderunt atque audiverunt, imo a bubus ad asinos (quod aiunt) descenderunt; illi, inquam, dicunt Marpurgi victum parari lautissimum 16 florenis et illic tantum promoveri studia, ut dici non possit; ferias inquiunt abolitas, perpetuo legi et in omni facultate, omni etiam arte et lingua optime quemque suo munere fungi. Adhęc magni aiunt illic fieri Helvetios. Unus illorum est studiosus iuris; ille nobis literas pollicetur ad omnis generis professores; fuit enim (ut ait) diu illic et in celebri contubernio. Sed idem ex Cellario Tiguri quoque audivi. Esset praeterea magna itineris uff dem waßer commoditas; nam tantum abhinc 32 miliaria sunt Marpurgum usque. Et bibliopolę Thubingenses (qui omnia bona pollicentur) darent se nobis comites, si modo ad autumnales nundinas Francfordienses illuc proficisceremur. Wir gend 26 g[ulden] umb den tisch und noch den zimmlich mitt einer 4. win und zumm minsten 10 g. umb das bett, 6 g. umb das gmach. So plipt wenig über an 34, dortt umb 16 den tisch; ille enim non diu illinc abfuit et est bonae fidei homo, iuris certe peritissimus, et suadet hoc. Certe hoc scio nos non posse Thubingae hyemare absque aeris alieni obligatione. Nunc rem omnem experiris; quid faciundum sit, tu et alii melius nostis; nos certe vos oramus iterum atque iterum, ut patrum fungamini vicibus nosque voti honesti, utilis et necessarii compotes faciatis. Nostrum quod fuerit pietatis studiosos et ab omni scelere abstinentes frequenter studere, sedulo curabimus, ut fiat, et certe pollicemur plus honoris quam dedecoris. Non enim tantum nobis, sed et urbi, nostrae patriae, est consuluisse. Maxime horremus aes alienum ob id, quod multi non sine magno cum periculo seu damno cum dedecore in patriam reversi sunt. Proinde vestrum erit, ut nobis in hac re opem feratis. Quid multis opus? Certe nobis videtur honestum, utile et necessarium, ut hic maneamus usque ad alteras nundinas et denuo cum bibliopolis proficiscamur; nisi certum esset hoc, nollemus credere famae. Nuncius properat. Quin bene vale, d. charissime, et Wolffium tuum habe commendatum (quod et hactenus solitus es). Nihil mali consule. Salutabis uxorem, matrem, filios et filias et praesertim Christophorum meum. Thubingae, idibus aprilis. Aber mags nit gsin, so will ich liden, was ich mag, durch studierens willen, eb ich wider heim wetti so bald. Iohannes Wolffius tuus obsequentissimus. Eruditione et prudentia, tum pietate insigni d. M. Heinricho Bullingero, ecclesiae Tigurinae episcopo vigilantissimo, domino suo et patri colendo. Zürich. M. Heynrich Bullinger.
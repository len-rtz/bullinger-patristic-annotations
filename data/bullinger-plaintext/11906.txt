Clarissimis viris dominis Felici Fry, Tigurini praeposito, et Heinrycho Bullingero, Gaspari Megandro, Erasmo Fabritio, Rodolpho Gualthero, divini verbi praeconibus, ac reliquis divinae et humanae sapientiae in tribus linguis professoribus, patronis ac praeceptoribus observandis Conradus Gesnerus s[alutem] d[icit] p[lurimam]. Posteaquam adolescens ego quondam, patroni observandi, Gręcae et Latinae linguae rudimenta vestro quidem beneficio consequutus, utcunque mihi videbar, statim ad poeticen animum applicare coepi. Cui dum avidius incumberem, forte in Martialis epigrammata incidi eorumque lectione saepius, quam par erat, me oblectavi. Hinc adeo factum est, ut in poesi quidem et Latini sermonis notitia profecerim aliquantulum at melioris rerum sententiarumque cognitionis vice, quibus ingenium puerile instrui decebat, multis et variis vitiorum generibus cognitis, quibus illud poetae saeculum laborabat, animum inquinaverim. Nam vel ipsa per se meditatio in rebus illicitis magna criminum pars est. Deinde paulatim iam grandior aetate et sacrarum literarum lectionibus ceu antidoto quodam instructior, fastidium ali-quod et odium illius poetae concepi. Non potui tamen in universum mihi temperare, quin aliquando honestiora tantum animi gratia lecturus librum in manus sumerem, sed ita quoque vel invito multa passim obscoena se offerebat. Quandoquidem igitur evidenter, quid mihi obfuerit, intelligo, non potui bona conscientia non admonere alios et publice mea damna protestari, quo caveant sibi in posterum alii, praesertim adulescentes, ne maiore forsan atque ego olim incommodo polluantur. Nam et apud antiquissimos homines ante repertam medicinae artem, quicunque aliquo morbo infecti fuerant, quid sibi salubre, quid item contrarium contigisset, dedicatis per templa tabulis publicabant, donec ex multis demum collectis methodus artis constituta fuit. Itidem ego nunc ad medicinam animorum, quid noxium aliquando sim expertus, omnibus esse propalandum officii mei iudicavi. Caeterum nuper maturiori deliberatione, remedium mali in hoc poeta excogitatum mihi est. Quamvis enim posthac tum aetas, tum professio mea ab hisce studiis ad severiora me avocent, instituto tamen utilitatis publicae, quicquid hoc laboris est, alacriter suscepi. Resecui enim et abieci, quicquid inerat foedioris argumenti, quicquid inhonestum, turpe, obscoenum, nefandum, monstrosum aut quod ullo modo indecori quicquam cogitandi occasionem rudibus legentium animis ex-hiberet. Itaque alias epigrammata integra abolevi - vel quia nihil sani aut sacri, ut aiunt, usquam continerent, vel propter unum aut alterum versum totidemve dictiones improbi sensus -, alias partem solum aliquam recidi, ne quid inde vitii sano corpori contraheretur, si modo nihilosecius integra sententia relinqui videretur. Et ne iis quidem peperci, quę etiam leviter lasciva videri poterant, ut puerorum ratio accuratissima haberetur. Nec parum sane laboris atque temporis in hoc negotio mihi absumptum est. Legenda fuerunt omnia et plurimi loci obscuri diligenter expendendi, ne quid forte turpius clam me subterfugeret. Istis igitur separatis et veluti Augiae stabulo iam repurgato reliqua non, ut fors ferebat, temere denuo in unum librum redigere volui, sed per locos aliquot communes omnia distinxi sic, ut non solum haberent linguae Latinae candidati, unde puram eius copiam ceu ex limpido fonte haurirent, sed quaelibet ab eis in promptu insuper reperiri possent. Quod cum alias iuvat, tum, si quis huius poetae exemplum in simili argumento imitari velit, legendo etiam statim ea in manus capere licebit, quibus aliquis delectetur maxime. Quod si princeps academię philosophus hunc poetam prius legisset, proculdubio prae ceteris omnibus quam longissime ipsum a Republica sua in exilium ablegasset: non lanis quidem redimitum albis, nec unguento caput im-butum pretioso, ut olim Homerum, sed furcis et lapidibus abactum. Ubi vero deinde renatum purgatumque vidisset, qualis nunc est, vel praemio proposito revocare voluisset, ut qui iocis honestis lepidisque citra vitium carminibus, ornate atque polite conscriptis, animos exhilarare simul ac docere posset, et a peioribus studiis, quibus otiosi homines capiuntur, legentes avertere. Verum huius instituti mei rationes copiosius in dialogis ad hoc ipsum conscriptis et appendicis vice Martiali adiectis explicantur. Maximus Planudes quoque idem aliquando in Graecis praestitit, ut meminit Raphael Volaterranus in sua anthropologia: „epigrammata enim veterum resectis lascivioribus in unum iam vulgo sparsum volumen et pro argumentis distinctum collegit.“ Caeterum, si quae epigrammata forsan in isthoc opere non sat idonea suis locis videbuntur, ignosci cupio. Sunt enim quaedam eiusmodi, ut, nisi vim facias, vix queant ad certum caput deduci. Et mihi satis fuit, ut, si non omnino, aliqua saltem ex parte, assignatis a me locis carmina congruerent; quamvis interdum non multo amplius eis conveniant quam feles propter oculos caesios Minervae. Tantum equidem praestare conatus sum, quantum ipsa materia mihi permisit. Sunt, quae pluribus locis inseri possint, in uno aliquo solum reposita, ne quid fastidii repetitio moveret. Praeterea multis in locis exemplar emenda-vi, partim, ut sententia aperte requirebat, partim variis editionibus inspectis. Deinde singula epigrammata suas alphabeti literas habent titulo adscriptas, quibus indicatur numerus libri, in quo prius legebatur. α Graecum usurpavi in libro Spectaculorum, qui, licet antecedat reliquos, non tamen primus inscribitur nec reperitur in antiquis codicibus; Martialis tamen esse non dubitatur. Eundem, quia certi argumenti est, non aliter distinguere placuit; unum duntaxat aut alterum epigramma ei ademptum est. Sequentes libri omnes Latinis literis indicantur, primus per a, secundus per b, et sic deinceps. Mox singulis literis numerorum characteres addidimus, qui, quotum huius vel illius libri quodlibet epigramma prius extiterit, ostendant. Verbi gratia: Primi loci, ubi Martialis de seipso loquitur, epigrammatis primi titulus est. Ad lectorem a 2. hic indicatur hoc epigramma primi libri numero secundum antea fuisse. Ideo autem hoc a me factum est, ne quis suspicaretur alieni quicquam Martiali accessisse, et ut in Commentariis Domitii Calderini eosdem locos, si quis inquireret (praesertim professor aliquis aut ludimagister, non pauca enim obscura sunt), statim commode reperiret. Iccirco numeros epigrammatum, qui in diversis editionibus (illis praesertim, quae cum commentariis, et omnibus aliis, quae sine eis impressae sunt) in aliquot libris ordine ac situ plurimum differunt, statim post Iacobi Micylli annotationes notavimus tanquam in tabula; quos inspici oportebit ab illo, qui ex hac aliisve editionibus ad commentarios transire voluerit. Porro, si qui reperiantur, ut nunc sunt homines, qui aegre ferant spurca puris detracta, gemmas e sterquilinio selectas esse, et in alienis operibus non decere ingenium suum probare clamitent, se malle librum integrum, ut ab ipso authore perscriptus est, atque huiusmodi multa indigne facta quiritentur: illis equidem ne γρὺ quidem responderim, nisi forte illud comicum ἕπεσθε μητρί, χοῖροι. Merentur enim omnino illi porcorum nomen, quorum ingenia foedissimis huiusmodi volutabris delectantur. Conspurcent illi se, ut libet; me vero missum faciant, qui nequaquam ipsis, sed mihi et Musis ac bonę spei pueris hunc librum elaboravi. Caeterum vobis simul omnibus, ornatissimi viri, hanc operam merito nuncupandam duxi, quoniam pari omnes fide ac diligentia vere piam ecclesiae Tigurinae institutionem et meliora in sacris humanisque rebus studia certatim subinde promovetis. Et aequissimum est profecto huiusmodi opus, quod gymnasio vestro (cui studiorum meorum incunabula simul ac progressus debeo) aliquando usui futurum sperarem, non aliis offerri quam vobis, quorum beneficio atque liberalitate ferme a puero in hunc usque diem bonis literis vaco. Quamobrem oro et obse-cro vos, colendissimi domini, patres ac praeceptores piissimi, ut hoc qualecunque gratitudinis erga vos debitae monumentum candide interpretemini, ac vultu sereno, qui vester ubique ingenuus candor est, libenter suscipiatis. Quod eo facilius de humanitate vestra mihi polliceor, quoniam nulla unquam in re hactenus expectationem meam estis frustrati. Valete ac vivite in ecclesiae christianae commoditatem et gloriam diu incolumes. Tigurii, nonis martiis anno salutis 1544.
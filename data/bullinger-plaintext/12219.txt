Gratiam et pacem a domino. Venit ad te, vir ornatissime, Ioannes Stumppffius ac affert secum libros, quos consignavit 13, ostensurus tibi, quae habet, et collaturus, quae peculiariter quisque habeat, in quibus conveniat vobis, in quibus non conveniat, ut opus exeat utrinque per omnia sibi consentiens et simile. Non negabit illi tua Humanitas tantillum temporis; immo oro illam, ut amice hominem piissimum et optimum excipiat et tractet amice. Vale et me semper ama, domine semper colendissime. Tiguri, 3. Iunii, anno 1545. H(einricus) Bullingerus tuus. Clarissimo viro D. D. Ioachimo Vadiano, domino suo semper colendo. Sangallen.
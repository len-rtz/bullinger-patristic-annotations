S. Tabellarium habeo idoneum, materiam autem scribendi ad te minus congruam. Dabis igitur veniam negligentię. Rumanus noster omnino decrevit hinc discedere atque, cum perseveranter abitionem postularet, senatus eum dimisit, quod mihi inconsultissimum factum visum est. Audio quoque ipsi, quantum ad itineris sumptus, etc., pertinet, minime, ut decuerat, prospectum esse, quod nimię festinationi tum etiam pertinati discessus decreto imputetur. Ego in his turbis bonum virum iuvare non potui. Hodie hic appulit dux Albę cum magno pullatorum numero. Perendie cęsar forsan etiam adventurus est. Comicia debent Augustę celebrari, cum nulla adhuc sint indicta. Incredibilis apparet rerum permutatio! Inter Helvetios optime convenire communis frater noster Ambrosius B[laurerus] mihi scripsit. Inter cętera asserit ipsos tam flagranti studio, nunquam ut modo, animos iunxisse. Maximum sane vectigal est concordia! Cętera narrabit dominus Rumanus. Ora ad dominum pro nobis! Dominus vicissim servet vos. Amen. Salveant Gvalterus cum tota vestra congregatione fidelium. 22. iulii 1547. Tuus Georgius Laetus, etc. Domino Henricho Bullingero, amico incomparabili.
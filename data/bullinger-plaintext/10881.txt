S. Amicus es et manebis, quod adtinet ad me, dum vivam. Haec verba loco sint iurisiurandi. Quur autem rarius scribam hoc tempore, causam exposui proximis literis. Concordię istius recordatio nescio qualem me faciat. Sentio mutationem, quam exponere non valeo. Idem facit cogitatio concilii, quod urgent ex doctis multi, expetunt vero omnes papistae. Illi quid sperent, non video. Nam esto, quod evangelium maneat, non erit tamen purum, si concordia statuetur in commune. Sin aliter, nihil opus concilio. Taceo, quod non video contentionem maiorem (nisi firma solidaque concordia fiat inter nos et Lutheranos) quam inter evangelii professores. Risus erit igitur et evangelii extirpatio, quicquid futurum est. Ob hanc causam et bellum, quod nunc in cursu est, me vexat. Nam quocunque oculos dingo, video, quod territat. Gallus sanguinarius est iam a multis annis, caesar male christianus, amarus et ambitiosus. In utrum igitur victoria inclinabit, miseriam conspicio futuram. Haec tam me reddunt, non dico anxium, sed languidulum, ut fere me tedeat vivere. Deus tamen interea me sustinet fortiter, ut in ipso sim animo quam maxime forti ac intrepido, dum sic vexatur carnis imbecillitas. Caeterum de conventu ne verbum quidem audimus. His diebus tamen, cum ad synodum nostram proficiscerer, occurrit casu Gallus quidam nobilis. Is dicebat scriptum ad se, quod in procinctu Lutherus incidisset in morbum nescio quem, atque ideo reliquos coactos proficisci ad ipsum. Deinde fuit his diebus hic e discipulis Melanchthonis quidam, qui apud hunc conversatus est annis quatuordecim; is narrat de conventu se nihil nosse, usque dum venerit Norimbergam. Cogita, quid silentium hoc Saxonicum sibi velit. Quamvis interea constet inter Svevos nihil minus esse quam silentium; tam impudenter clamant publice swermeros a sententia defecisse. Eodem praeterea momento, mirum, redduntur literę tuae et Gasparis nostri. Is conqueritur aeque de literis meis ut tu, adeo nihil fere scribo. Qui tulit iuvenis admodum doctus, recta venit e Vallesia. Narrat non mira, sed stupenda: Tam nolunt evangelium, quam volunt terrena Vallesii. Sunt boni viri et intelligentes illic, sed obruuntur a beneficiis et officiis episcopi, ut Christus suffocetur. Convenit inter ipsos et ducem, si reddere voluerit hic expensas; nam aiunt se occupasse tantillum terrae, ne Bernenses cogerentur habere vicinos. Unum audi, quod factum est: Caponem ederunt tres in quadragesima. Et re palam facta murmur duos monuit, ut exirent; tertius captus est et missus ad episcopum. Qui causa audita et carcere multavit et pecunia. Rediit tandem ad suos ob crimen satisfactum iudicans. Et ecce, de novo capiunt rustici, coniiciunt in carcerem et die dominica seminudum et lumen cum virga manu altera ferentem, altera frustum carnis crudae, ante crucem, ut moris est papistis, circumducunt cogentes ab ecclesia veniam petere. Hoc evangelium sperandum ab istis, et probitas paulo ante facto demonstrata. Reliquum est: Bernates aeque cavent, ne quis ad Gallum proficiscatur, et alii militariter transeuntes vexilla coguntur Ego dominum expecto. Vale cum Utingero et Lavetero, cui viro semper optime volo. Basileae, 9. iunii anno 36. Os. Myco. tuus. Domino Heinricho Bullingero, fratri in domino suo.
Gratiam, pacem et successum ingredientis anni fęlicem a domino. Binas his diebus a te accępi literas, quas ceu simbola mutuę charitatis et sacramentum exosculari non desino. Priores indicant tibi multa in epistola mea displicuisse, cui nonnulla de armorum usu interserueram, item, quo pacto me extricare deberem, cum sub lege terra Canaan, victoria gentium et similia multa carnalia promissa sint Iudęis, quae quod ad nos attinet, in spiritualem sensum verti debere videantur, ut cum peccatis pugnemus, illorum victoria cęlestem patriam adipiscamur. His cum te offensum non facile credam, quod me admodum ames, sed hoc displicuisse nimirum, quod tam tenue sit apud me earum rerum iudicium, quarum professionem tot iam annis egerim publicam, vidi Augustinum, quem dum non undique intelligam, hinc fit, ut neque is satisfaciat. At hoc mihi persuadeo de te: Ubi per ocium licuerit, pro tua in rebus sacris tractandis dexteritate paucissimis omnia absolvere possis, qui prae cęteris hoc peculiari dono ornatus es, ut quae intelligas ipse, ceteris planissime instituere possis. Sugillant multi: Wo stats gschriben, daß man umm dess evangeliums willen sol kriegen oder mitt kriegen schirmen? Wo habend wir ein wort oder exempel von Christo und den apostlen? Unser rich statt hie underm crütz etc. Quamvis his aliquando pro mea virili responderim, tamen aliorum, maxime vero tuum iudicium desidero. Obsecro igitur te, charissime Heinrice, ne meam ignorantiam plus ęquo importunam et morosam ęgre feras, quandoquidem te sic meum esse polliceris, ut alter ego esse velis. Ad Campum Regium hieme me venire possibile non est, quod non facile in tota urbe equum mihi commodum et, quem habere possim, etiam pecuniis conductum, inveniam. Periculosum enim mihi est cuique insidere equo. Quodsi tempora fuerint pacatiora ad maium, quam omnes nunc ominemur, facilius et citra periculum iter susciperem. Tu vero in perpetuo periculo es, ubi ubi Tigurinum exiveris agrum. Det dominus, ut te ante mortem meam vel semel audiam. Sępiano dixeram quod mandaveras. Is, ut semper meticulosus est, semper petit literas suas exuri. Ceterum, quid apud vos potuerint Basilienses aut num apud vos fuerint utque sese res apud vos habeant, qui bellorum rumores, hoc, dum possis, petit, ut scriberes. Nuncii nostri ad Glareanos missi usque Baden venerunt et a praefecto rerum instructi mox redierunt. Gebennis nunc Farellus cum aliis ignem accendit, sed non palam. Sunt enim ultra 400 pii in ea urbe. Rasi cum suis obsistunt auxilio Friburgensi. De consule nostro expiscari omnia pro voto non licuit, quod summo silentio ipse apud se retinere velit sibi credita et aliis. Proxima tamen epistola, qua reditus sui mentionem feci, uno verbo quasi totum negocium insinuavi, quod forte non observasti: Auxilium a nemine huiusmodi petimus, sed pacem iam dudum initam etiam vobiscum servari desideramus. Urgent procul dubio Antronii, quotquot possunt, et nos totumque negocium evangelicum tanquam hereticum et seditiosum exemplo Salodoren[sium] omnibus inculcant, etiam regibus et principibus. Quo igitur innocentia nostra nonnullis fieret perspecta et nos vicissim securiores redderemur, ne quos amicos putemus, inimicos illorum instinctu sentiamus, pacis admonere placuit iam dudum initae. Legationis occasionem silebo. Causam habes, et quod petitum est, impetratum audio. Plura non licet, atque ea tibi soli scripserim. Quid inter pontificem et Gallum actum sit, iam dudum novimus, tametsi non per omnia cęsari placere intellexerimus. Christophorus tercii tomi finem misit. Expecto nunc initium quarti. Misit nunc denuo senatus noster legationem ad Salod[orenses] propter exules et verbi libertatem. Non credis, nec describi potest aut dici populi huius insania et impius furor. 25 pastores ac contionatores amandarunt. Ex Alsatia et Brisgaudia turmatim advolant sacrificuli. Nulla est apud hos homines nec ęquitatis nec veritatis ratio. Scribam posterioribus, quid actum sit. Vellem Leonem nostrum cognatum sibi Heinricum Winckeli epistola consolari. Apud nos aliquot dies manebit cum uxore. Nam bonus ille vir et senecio nimirum graviter exilium fert, qui tamen hoc negocio seditioso totus innocens est. Quodsi literę ad me mittantur, omni die eas recipere poterit. 57 cives iam ex urbe Saloduro locum mutarunt. Si verbietend sy jez in der statt, und so einer darusß wil, beißend sy inn sin guͦtt wirdigen und schätzen. Schätzt ers ze wolfeil, so mag imms der nächst abzühen und die bezalung also darlegen, wil er aber hinwäg, so muß er von 10 gulden ein ze abzug gen. Ich schribs, wie mir anzeigt ist. Si bollwerckend häfftig in ir statt. Tilemannus noster a quaesturę officio semotus est. Successit illi Franciscus Nägeli tibi probe notus. Vale salvus cum thon tui genialis socia et liberis. Salvi sint fratres, Pellicanus, Theodorus, Leo, Carolstadius. Salutat te Sulczerus. Unum scire volebam, num recepturi essemus ad nundinas futuras tuas in Corinthios commentationes. Proinde, quam primum Theodori notis aliquamdiu carere poteris, me non negligas, ut hactenus nunquam fecisti. Penultima huius anni die. Rursum vale. Tuus B. H. Multis nominibus ornatissimo viro Heinrico Bullingero, ecclesiastę Tigurino, suo semper charissimo et cum primis observando.
Etsi mihi esset perspecta plenissimeque cognita prompta tua et singularis erga me benevolentia, tamen id multo magis nunc perspexi meliusque pridie id[us] septembreis, cum Francofordiae tuas literas acciperem, quapropter et in placando te reconciliandoque proximis temporibus eo magis fui sollicitus. Quid enim potuisset melius utiliusque tua tam paterna accidere mihi admonitione? Quid iucundius, quam quod Lypsiam proficiscendi copiam concessisti? Equidem quod ad me attinet, summas pro ea re tibi habeo gratias relaturus etiam, quandoquunque sese obtulerit occasio. Oro autem te, ut mihi per integrum annum illic manere liceat, nisi me domum redire sit necesse ex decreto presidum voluntateque tua, cui nunquam resistam, neque etiam nunc, si quid aliud voluissetis, repugnassem. Audivi ex typographo Lypsiensi locum esse commodissimum, non solum, quod ad studia, verum etiam, quod ad victum attinet. Quapropter, ne ob breve hoc tempus magnos sumptus facere cogamur illuc proficiscendo, bonum commodumque mihi videretur, si per annum integrum vestra pace illic agere liceret; sed quomodo se res omnes illinc habeant, statui inde ad te datis literis plenius ac melius perscribere; instant enim Lypsianae nundinae. Preterea te vehementer oro, ut, si tibi quaepiam cum Zieglero, professore Hebraico, familiaritas intercesserit, me illi comendare velis, quo felicius in hoc studio versari queam. Adhaec, si quos sumptus supra fortem fecisse me ex d. Froschauero acceperis, oro, ne indignius feras, nam tantum pro libris et victu, lecto cubiculoque dedi, partim etiam pro necessariis vestibus, et nunc satis librorum habeo, quibus possim uti, ne et Lypsiae tales mihi sumptus faciendi sint; ero enim quam parcissimus, id quod spero te proximis nundinis facile intellecturum. Wickius fortassis statim redibit. Ego, quam diu foris manere pace vestra potero, manebo libentissime, nisi forte mater (quod deus optimus maximus avertat) moriatur. Vale, Bullingere, pater colendissime, et me ut antehac semper tibi quam commendatissimum habeas. FrancofordiÄ™, anno 1541, 16. calendis octobreis. Iohan. Wolfius tuus. Gravissimo sincerissimoque theologo d. Heinricho Bullingero, patri suo unice observando.
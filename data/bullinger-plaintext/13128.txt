S. Duravit hic Lavaterus usque ad proximum post Othmari propter varios, qui advenerant, rumores nunc de bello nunc de peste Parhisiis sęviente deque schola clausa et lectoribus absentibus, studiosis dispersis. Hęc in dubium coniecerunt iuvenem, meo videre valde bonum et syncerum. Statuerat autem semel non redire hoc maxime tempore in patriam (ex quo multę consultationes, quonam esset abeundum), ne tempus terere cogeretur. Cogitarat de Tubinga, Witenberga, Argentina. Dissuasi, quantum in me erat. In mentem venit Tolosa. Iterum dissuasi, quod illic non fiant nisi dolle doctores et barbari. Nam omnes bonę literę bonęque disciplinę, inprimis dialectica et rhetorica, inde exulant hanc ob causam, ne iuventus incidat in hęreses, sicut videre est in Germania. Sic doctor quidam iureconsultus Tolosensis in urbe nostra ante annum serio. Tandem cogitavit de Aureliano et conclusit eo se abiturum, et dum valediceret, rogavit, ut hęc ad te, ut patri ipsius exponeres. Recepi, et nunc facio non invitus et propter ipsum, te et patrem eius. Quęso, ut boni consulatis. Didicit autem, dum hic est diversatus apud signum coronę, quo nobiles cęsariani divertunt, quanto isti persequantur odio confoederatos, deinde quales sint porci isti. Dixit enim aliquando ad me fronte seria: „Mihi videtur homines istos nullo negocio posse vinci, si bellum ineant nobiscum. Adeo sunt moribus ineptiores, blasphemi, hostes omnis pietatis ac boni, vino semper madidi, tantum nostri caveant a tam porcinis malis et ista in eis observent et deum habeant in oculis!“ Hactenus de Lavatero. Pręter hęc est nobilis Reifenbergius, ad quem literę paucis ante diebus missę sic habent: „Machent üch von Basel, dann man wirt die Schwitzer angrifen!“ Ex Novocastro ad Rhenum sito fuit per nundinas hic civis, qui cum eiulatu quaestus est mandatum sibi hospitium pro militibus octo. Ex Rhinfeldio et oppidulis quatuor Rhenanis idem rumoris est. In ludo nostro est adulescens, qui his diebus venit e patria Gintzgertal. Dicit iactare omnes: Si wellent die milchtremmel einmal glegen. Vides, ut conetur nos cingere cadaver paulatim nobis nescientibus, imo non credentibus, donec omnibus paratis repente ab omni parte nos invadat et obprimat. Equidem nobis timeo cum ob securitatem, quam video, tum ob stuporem, quem sentio, adde ob multorum animos avidos auri et odio laborantes Christi. Oremus sine intermissione! Vale cum Gvalthero in Christo. Basileę, 19. novembris anno 1547. Tuus O. My. Hęc continere non potui apud me. Boni consulito. D. Heinricho Bullingero, viro doctissimo, fratri in domino observando suo. Zü[ric]h.
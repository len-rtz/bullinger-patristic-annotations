Gnad und frid von gott durch Jesum Christum, unsern hern, mitt erbiettung aller guͦttwillickeit myns vermügens zuͦ vor, eerwirdiger, hochgelertter, insunders fürgelieptter herr und bruͦder. Ich bin abermals verstendigett üwer unabläsiger liebe und trüw, so ir mir und den minen erzeigen. Der allmechttig gott welle üwer belonung syn, dan ich söllichs keiner gstalt kan noch mag gegen üch beschulden. Und diewyll ir mich so vill fromckeit und gotsforcht und guͦtten wandell der tochtter halb vertröstent (doruff ich dann gäntzlich glouben setzen), sag ich gott dem allmechttigen lob und danck dorumb, der mir ein solliche person zuͦschickt, deren ich doch von hertzen von gott begertt han. Dan so mir fromckeit und gottesforcht nit lieber were dan vill zyttlichs guͦtt, welt ich mich nit so wytt harumb befragett haben. Uff sollichs bitt ich üch ernstlich, ir wellentt der tochtter fromme elttrenn sampt ir eerenn früntschafft in mynem nammen uff daß höchst danck sagen der eeren, liebe und früntschafft, so sy mir hierin bewysen, sampt der grossen zuͦversicht und vertruwens, sy zuͦ mir habent; will sollichs (mit der hilff gottes) gegen der guͦtten tochtter, ouch ummb ire verwandten, in künfftigem nach mynem vermügen beschulden und zeguͦttem niemermer vergessen. Uff söllichs hab ich uff die beredtnuß und ar[tikel], so ir miteinandren gestelt, uff ettlich myn meinung und beger uff das kürzist gestelt; hoff, die eerenn früntschafft söllichs nit unzimlich achtten werden; doch will ich mich alwegen eines besseren lassen wysen, und so söllichs inen also gefallen will (als ich hoff), mögen sy einen früntlichen tag nach Simonis et Jude, uff wellichen es inen gelegen will syn, ernenen, will ich (ob gott will) sampt ettlichen mynen verwandten erschinen und die sach in dem namen gottes volziechen. Das übrig betreffen den kilchgan und heimleittung hab ich mynem guͦtten fründ Petro üch ze schriben befolen, wie wir unß hierin haltten sollen, üweren trüwen ratt hierin begeren. Bit ich üch zuͦ lest, mich fürentschuldigett ze haben myner langsamen anttwurtt, dan ich kurtzlich anheimsch worden bin, und ist der herpst schnell yngefallen, das ich überladen bin gsin. Hiemitt sind gott dem herren trüwlich befolen. Uß Biell, donstag, 4ten octobris 1543. Der üwer gantz eygen Niclaus Wyttenbach. Dem eerwirdigen, wollgelertten meister Heinrichen Bullinger, diener des wortt gottes zuͦ Zürich, mynem erenden herren, zuͦ handen.
Gratiam et pacem a domino per Christum, mediatorem nostrum unicum. Amen. Boni consulas, per Christum ipsum precor, hanc meam inpudentem temeritatem, qua te non semel, sed iterum inconditis litteris, Bullingere doctissime animoque meo charissime, christianę reipublicę piissime invigilantem interpello obturboque. Verum fatear, video in te dono dei animum ita adfectum, ut omnibus prodesse cupiat, omnibus bonis et piis iuvandis et promovendis expositum. Queris, ubi viderim? In phrasi tua sancta, docta, casta, breviter vere christiana. Que cum iuxta antiquorum diverbium animi sit index certissimus, hec omnia sub oculis manifestissima ponit, nec solum michi, sed et multis concivibus nostris, olim in Erdfordiano studio commilitonibus meis charissimis, nunc in Christi negotio fratribus constantissimis, qui, postliminio ad sacra reversi studia, Paulum tuis doctis piisque commentariis commendatum illustratumque nocturna versant manu diurnaque, licet manibus victum sibi queritent, quod sepius illi ipsi michi referunt, deo gratias agunt, dona sua extollunt, laudant, predicant, adeoque patrem mecum precantur per Christum, ut spiritu suo pergat in te, quod ceperit. Amen. Christus apud nos nuper predicatus stella sui verbi magos a longinquo adduxit. Herodes cum scribis et phariseis consultat, insanit, insidiatur. Adest angelus domini suos admonens, ut relicta inpietate turbulenta ad tutiora, pia, celestia sese subducant. Da, o pater, ut meliora moniti sequamur. Ego nichil ficti loquor, Christus scit, vincula et carceres expecto iamdudum. At in hiis et dominum ipsum, etiam nunc scribens, admonitus per fideles, ut aufugiam. Sed ego dico cum pio Abraham: „Dominus sibi providebit de victima.“ Orabo itaque sine intermissione patrem, ut me pastorculum quantulumcunque adiuvet, spiritu suo sancto confirmet una cum oviculis suis, non meis. Orabis et tu pro me et michi commissis oviculis, piissime Bullingere, et in domino vale et perge in sanctis tuis laboribus, vigiliis, sudoribus in ecclesię suę sanctę profectum et decus. Tuam coniugem cum liberis et familia tota, immo omni tua ecclesia, valere et proficere in Christo adsiduo precor. Theodorus Bibliander vester in expositione postremorum capitum Ezechielis olim promisit de mensuris, ponderibus et aliis id genus rebus in sacris hinc inde adductis scripturum. Precor, ut per hunc fidelem meum Petrum accipiam a bibliopola una cum commentariis in Nahum prophetam. Libros tuos De origine errorum, deus bone, quam vellem habere, ac reliq[ua] tua omnia. Omnia persolvet Petrus. Si quid piarum lucubrationum tu tuique elucubrastis, fac sciam, dilectissime Bullingere, ac soluto pretio habeam. Dominus adsumsit virgam furoris sui Sennocherib vel potius Nabuchedenosor furcam, qua confringat superbiam nostram, duram cervicem, ingratitudinem. Carolus, ut referunt, aderit suos propugnans. Vigila, o pas[tor] Israelis, super tuos. Vale iterum et aeternum, mi unice dilecte Bullingere, et si per sancta tua negotia licuerit, rescribe. Ex Füessen Alpium, kalendarum iunii 8. anno post aeditam orbi salutem 1538. Tuus discipulus obsequentissimus Barptolomeus Bertlin. Ante aliquot menses fui cum Gervasio Scolastico, ecclesiastę Memmingensi, viro integro et docto. Is multa de te michi retulit; nam adferebat se tibi cognitissimum. Bonus ille ad pietatem summe nos adhortatus recessit in sua, ac mox se[mel] ac iterum scribit inhortans. Hunc ego deo optimo maximo favente hiis diebus invisam. Viro integro ac docto iuxta Heinricho Bullingero, Tigurine ecclesię ministro fideli et prudenti, domino et praeceptori suo reverenter observando.
Bullingero et Pellicano Johannes Zvick. Salutem. Et nos optaremus sententiam de sacramento minus philosophicam, sed quid facias? An non praeferenda est ecclesiarum ędificatio verbosis istis contentionibus - quanquam non adeo philosophica sit sententia, quin cum veritate dici queat, corpus Christi praesens esse in cęna substantialiter, essentialiter, adde etiam corporaliter, modo statim addas, quo de corpore sentias, nempe non palpabili aut locali. An non deus corporaliter habitat in Christo, cum tamen deus non sit corpus? Tribuit scriptura deo os, palpebras, nasum, aures, imo non humani solum corporis membra, sed etiam volatilium: Sub umbra alarum ut protegat, precamur, et tamen est spiritus deus quantusquantus est. Nonne sic quoque dici potest: Ubi duo aut tres congregati fuerint in nomine Christi, ille est in medio illorum substantialiter et essentialiter, sed non localiter, nec quantus aut qualis est. An non satis exprimunt posteriora hęc verba, quam praesentiam Christi adstruam? Iam si quaeratur, corpus Christi an vere sit in caena, omnes respondebunt sic esse. Qua vero de re contenditur? Scilicet de modo, et qua forma adsit. Nunc si dicam adesse substantialiter corpus Christi in cęna nullis praescriptis limitibus, fieri posset, ut suspicareris de carnea quadam corporis praesentia dictum. Hoc ne suspiceris, modum praesentiae praescribo, que scilicet sit non secundum hoc corpus, quod est palpabile et locale, vobis iam relinquens iuditium sensisse me Christum adesse vel in cęna vel inter duos aut tres iuxta spiritum. Cur igitur non praescribitur Christi corpus non esse in caena nisi spiritualiter? Sic quidam. Quaero, cur non Christus quoque dixer[it]: «Nisi manducaveritis carnem meam» etc. addideritq[ue]: «spiritualiter» aut in cęna panem porrigens: «Hoc est corpus meum, scilicet spiritualiter» aut tale quidpiam. Hinc Zvinglius quoque hanc sententiam (qua de in praesentia est quaestio) recepit ab Aecolampadio et Bucero, cum audisset eandem a Philippo quoque et Luthero receptam. «At hunc modum loquendi non adferam ecclesiae meae», inquit pie memorie miles, «utcumque sententia mihi non improbetur.» Quacumque ergo ratione sanctissimi illi viri, Zvinglius, Aecolampadius et Bucerus, hanc de eucharistia sententiam concordię studio conscripserunt, pari omnino nec alia putavit integerrimus frater Ambrosius et opinionem et affectus Schnepf[ii] superari posse. Tu vero, Pellicane, scribis displicere tibi sententiam hoc nomine, quod nunquam concessum sit panem substantialiter esse corpu[s] domini. Sed nec Ambrosius isthuc concessit, neque ul[la] est quęstio, sitne corpus Christi panis. Dann d[as] wer ain recht hültze schürysen. Lutherus quoque non adserit panem esse corpus aut esse sub speciebus panis. Ergo, ut hac de re nichil convertitur, ita nihil quoque illusum est Ambrosio ab impiis Lutheranis, ut tuis verbis utar. Multo minus cyrographo hanc questionem confirmavit, hac scilicet nunquam inter eos nata. Porro quid nunc agatur in principis ditione, non possum scire. Ex proximis vero literis Ambrosii, quod ad te, Bullingerum, adtinet, sic scribit, imo omnibus nobis scriptum sit: «Sabaudi hęresis non uno solum loco suppullulat. Utinam Luthe[rani] et Zvingliani compositis suis verbigerationibus coniunctis copiis ad hanc fortiter expugnandam converterentur!» Hęc ille. O quam vere hoc optat pius frater, siquidem oculatissimos nos esse oportet, ne imponant nobis humilitatis spem vagabundi isti errones. Semper enim monstri aliquid alit in ecclesia adversarius Christi. Sequentia quoque addit: «Bullingerum quam primum de concordiae nostrę ratione certiorem facies interim et hoc indicans, curatum a principe, ut docturis in ditione sua verbi ministris Saxonicę Confessionis formulam in caenae negotio simpliciter praescribamus. Ea sic habet, corpus et sanguinem Christi vere esse praesentia in cęna et distribui vescentibus. Non vult hic ullas moveri turbas nec feret, ut alius alium hoc nomine conviciis insectetur, sed singuli veritatem simplici sua facie contuendam exhibeant.» Vos orate pertinaciter, optimi viri, ut cum multo fructu currat verbum dei. Iuditia de tractandis hęreticis remitto. Si reliquam partem de locis divinitatis Christi expectas, fac, sciam. Alioqui manebit apud me. Calamum hębraicum conor parare, qualem vellet Leo, sed non succedit. Temptabo autem magis ac magis. Wernherum salutabis mihi, tu Pellicane, quam officiosissime. Hortare tamen interim optimum amicum, ne si quid peccavit Mötelinus me, culpae insimulet, quasi mihi impurae facetiae displiceant, impuriora vero non item. Dolet mihi certe, si quid ab illo, scilicet Mötelino, gestum est, cuius non potest honestissimam rationem reddere. Ego vero rationem non reddam. In hac enim causa non me habuit authorem neque consultorem. Theodorum, sanctissimum minimeque superciliosum pectus, diutissime nobis incolumen conservet Christus. Valete in Christo cum omnibus familiis vestris, praecipue uxoribus et liberis. Parcite lituris. Audio te, Pellicanum, brevi profecturum Sanctogallum. Ego paratus sum te eo loci convenire, si diem condixeris. Datum Constantiae, 9. septembris 1534. Io. Zvick.
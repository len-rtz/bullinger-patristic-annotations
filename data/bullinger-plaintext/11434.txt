Gratiam et pacem a domino. Quid a te fieri velint scholarchae, indicavit literis Ammianus. Huic tu scribes, quicquid rerum tuarum velis agi coram scholarchis. Interea non prohibeo, quo minus mihi etiam, quae velis, scribas; sed istum porro habebis apud istos patronum. Ego patris curam non abiiciam, modo tu respondeas meae expectationi. A Marpurgo celeriter studiorum et ecclesiae rationem et statum significabis: Qualis sit religio, an religio nostra traducatur publice, qui professores sint et quae studia, quis sumptus faciendus. Quod si videbitur, mittemus Marpurgum Wolphium, Wickium etc. Praeterea inhortaberis Noviomagum, ad illa mihi capita respondeat. Non licuit illi copiosius scribere. Hisce enim diebus celebramus synodum. Itaque factum est, ut illi brevem tantum tui commendationem scripserim. Agito ergo apud illum optima fide, quae tibi mando, et vide, pius sis, sedulus et probus. Vale, mi fili. Salvum te vult familia. 11. maii 1540. H. Bullingerus. Rodolpho Gvalthero Basileae in aedibus d. Myconii agenti, filio.
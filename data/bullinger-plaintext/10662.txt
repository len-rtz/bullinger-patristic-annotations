Gratiam et pacem a domino. Subinde ego te meis sollicito amicis, pro his apud te intercedo, hos tibi commendo. Oro, ne importunitati meae subirasci velis. Venit ad te miser hic Lepusculus, vir doctus et pius, qui quod semel se alieno aere degravavit, cogitur subinde cum penia certare. Bernates renunciarunt illi. Miser ergo non habet, quo vivat cum liberis. Proinde, si potes, iuva misericordiam impartire non indigno homini, aut certe consiliis solare. Habeo tibi pro libro gratias maximas. Quid dicam? Totus mihi displicet Erasmus. Displicent, quae scribit in Ecclesiaste. Ego, si non intellexisti, sententiam illius mihi tollerabilem esse dixi, nostro autem saeculo intollerabilem. Tecum per omnia sentio. De caeteris iubeo te esse securum. Valeto. Augusti 2, 1535. H. Bullingerus tuus. Domino Osvaldo Myconio, fratri charissimo.
S. D. De iis, quę ad concilium spectant, reverende atque omni observantia colende domine, cum ad me perscripseris diligenter, par est vicissim, quę apud nos de eadem re tractentur, significem. Ipsis feriis pentecostes quidam ex consiliariis illustrissimi principis retulit de eo convenisse inter principes, ut legati, qui superiori anno Erfordię fuerunt, rursus mitterentur Noribergam aut Francofortum ad Męnum de edenda recusatione concilii consultaturi. Atqui Ludovicus Gremp, iurisconsultus Argentinensis ab eo tempore librum conscriptum, in quo, quicquid huc pertinet, erudite et fuse explicatur, ad principes nonnullos et in his etiam ad nostrum misit (suone an reipublicae Argentinensis nomine, mihi incompertum) legendum. Audio vero omnibus, qui legerunt, vehementer probari, ac spero ad meas quoque manus perventurum.
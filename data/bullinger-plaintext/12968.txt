S. P. Iam accepi literas Argentina a Burchaero. Is te cum tota tua familia salutat. Si placeat illuc aliquid amandare, cras habebimus nuncium, ut spero, certum, modo vesperi literae vestrae vicino nostro, Fabro lignario, reddantur. Scribit Burcherus regem Gallorum misisse in Scotiam 5000 militum, et cum his est comes quidam germanus, qui vocatur germanice Reynsgrawe, cum suis Lanskniightiis. Dominus det victoriam iis, qui plus student illius gloriam promovere! Magna turba Hispanorum, sive colluvies nebulonum, 3 milliaribus ab Argentina residet ac ferias agit. In quem usum Caesar illorum operam applicabit, adhuc ignoratur. Habeo literas pro Butlaero, qui agit Constantiae. Si quem habeas fidum, qui illuc proficiscatur, mihi significabis, rogo. Dominus Jesus servet te semper! Amen. Vale bene. Tue humanitatis amantissimus, Ioannes Hoperus.
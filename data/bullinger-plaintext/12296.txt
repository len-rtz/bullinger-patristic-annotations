S. In Coloniensem quid porro machinatus sit caesar, expecto, ut a Bucero resciscam. Interim optimum principem sacris apud dominum precationibus fulciemus; qui, si constanter, ut cępit, perrexerit, omnino sentiet, quid sit sperare in dominum illique uni fidere quamque virtus illius in nostra infirmitate perficiatur. Nos iidem manent agones, sed vincet per nos etiam Christus. De Habio, consule vestro, indicavi consobrino, quid responderit; qui mirari satis nequit, quod inter cętera adiecerit: „So es die meinung was, das man nitt sollt handlen von einem freuntlichen, nachpurlichen verstand, hätte es der mittel wol nitt bedörffen der underhandlung“, quum ignorare non possit, qua fide secum egerit, quodque ex suopte animo: „istec omnia nemine mortalium nobis exceptis conscio“, id quod etiam sanctissime affirmavit, ut merito dubitare haudquaquam debuerit, etc. Quod de colloquiis scribam, non habeo, extra illud, quod res ipsa docuit parum felicem horum exitum. Interim Buceri studium, quod ad ipsum sane attinet, nemo facile condemnaverit. Is enim, caussę bonitate nixus, pariter et quod putat plures profecto, quam sint, deum puro corde quęrere, perpetuo sperat, si negocium paulo diligentius discutiatur, fore, ut alteri alteris proximius accedant et veritas istoc exercicio purius eruatur, tametsi, ictus iam aliquoties, non admodum urgere videatur, quod toties tentatum tam infeliciter cessit, nisi quod etiam hac infelicitate semper accesio aliqua facta est, et adversarii potius quam nos ipsam veritatis lucem defugere visi sunt. Sed dominus comprecandus, ut spiritu sancto suo viam aliquam ad solidam concordiam nobis muniat (nobis, inquam, qui gloriam regni sui vere quaerimus, interim tamen in nonnullis graviter dissentimus), ad eos vero, qui venumdati sunt, ut mendacia tueantur, animos nostros adamantina tolerantia obfirmet, ut ne unquam cedamus. Volupe supra modum fuit in literis tuis legere optimi et charissimi Zviccii nostri vaticinium, non tam propter ipsum vaticinium, quam quod hinc intellexi huius apud te memoriam praesentem etiamnum et vivacem esse; qua ipse me quoque non raro oblecto ad huius Christi glorię sitientissimi pectoris exemplum utcunque me componere adnitens. Vadianum nostrum, recte feceris, si ita, ut scribis, admonueris. Circumferuntur miro plausu ab ardelionibus quibusdam verba istiusmodi ab id genus magnis viris vel imprudentia aut etiam per iocum effusa, ut aliorum caussam magis reddant odiosam. De clarissimo viro Ioanne a Lasco hoc idem spero, quod tu. Vincet enim omnino, quandoquidem qui in ipso fortior est multo, quam qui in mundo. Dominum Heinrichum Buchterum ecclesię vestrę, quod debeo, vehementer gratulor; quem dominus spiritu suo benignissime imbutum ad dextre administrandam susceptam provinciam idoneum ac per omnia appositum efficiat. Sed heus tu, mi charissime frater, qui fit, ut ne verbum quidem ullum de Isnensi petitione? Qua de certior me iam antea fecerat optimus vir Buflerus, idque per illum ipsum nuncium, qui vestris literas ab Isnensi senatu attulit, ut scire multum averem, quid vestri illis respondissent, idque ex tuis proximis literis intellecturum me omnino sperarem. Nuncius, qui diebus aliquot istic hęsit, sancte affirmabat consensum esse a vestris, ut Isnensi ecclesię ex vestris symmystis aliquis designaretur in Marbachii locum successurus. Verum quando vanum esse solet hoc hominum genus, non ausus sum illi habere fidem. Scribes igitur proximo nuncio, ut res ista sese habeat, et ora pro nobis diligenter et pro ecclesia Christi, quę tantis iactatur multorum periculorum procellis, ut ne deficiat illius fides. Bene vale, mi venerande pariter et charissime frater. Constantiae, 19. septembris. Saluta domum tuam et fratres. Salutant te nostri, cum primis germanus frater cum C[onrado] Zviccio. Tuus Ambr. Blaurerus. Es schreibt der allt Peter Schär, das in Franckreich ain grosser sterbet und theure seye und darzuͦ ain grausamer krieg; dann der konig hab ob sechtzigtausend streytbarer mann by ainander wider Engeland, etc. Clarissimo viro d. Heinricho Bullingero, suo valde quam observando fratri. Tiguri.
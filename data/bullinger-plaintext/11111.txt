S. Parochus Weningensis litteras senatu vestro ad nostrum datas a mihi obtulit. In eo negocio quid noster constituat, accipies hoc biduo. Tantum scire te volui, quod essent redditę; sunt autem redditę, cum primum ille ad nos venisset. Interim iter alio fecit; reversus, num aliquid rescriberetur, admonuit; id enim ab illo petieram. Tu si quid in ea causa - est enim propter exemplum gravior, quam quis existimet - in ea tu si quid pręstare cum decoro poteris, ut facias, quęso, memor supplicationis meę, quam apud te et Habium nuper Tiguri effudi. Tiguricenses enim si nostrę reipublicae hunc censum numerari vellent, poterant id efficere longe minore negocio minusque adeo gravare adversarium senatus decreto quam litis sententia. Ea enim canonicis imposita erit difficilior atque etiam inimicior; nam Tiguricensi senatui in animo esse, ut nos gravent et iudicio condemnent, neque res fert nec nostra expectatio. Illud igitur nos terret iudiciis et controversiis hęc agi sine omni caussa, quae hactenus renatis sęculis non sic processerunt nec fieri a Tiguricensibus poterant, pręsertim si res agerentur cum amicis. De amicicia autem nostra nemo, opinor, dubitat. Bene vale, mi observande Bullingere, et me ama. Nihil ut hic agas, volo, quam quod decere tibi et in rem esse putaveris. 16. novembris 1537. Saluta meis verbis Leonem, Theodorum fratresque omnes. Thomas Blaurerus tuus. Domino Henricho Bullingero, evangelicę veritatis preconi apud Tigurum, domino et amico suo singulari. Zurch.
Min dienst, was ich ernn vermöcht, üch zuͦvor etc. Min herr und bruͦder, von erst acht ich, ir vor wissend filfaltig dess tags Schmalckalden etc. Doch sagt mir och ain ratzfründ von Costentz, daß der künig von Engelland gwiss sin bottschaft daselpst habe, fillicht och in irnn punt begert. Dann der tag syg zuͦ wittrer volstreckung dess puntz, zuͦ dem och denen zuͦ lieb, die vor nitt darinn, und aber jetz darin begern, als Wirttemberg, Ogspurg, Bomerenn und ander stett. Es syg och gwiss darum der tag volstreckt worden bishar allain hertzog Hansen zuͦ lieb, damit er wider von Wienn haruff selpst in aigner person komen mög etc. Gott erlös andre und geb, daß man es in siner forcht bruche etc. Ittem es sol gwiss der aptt von Wingarten enett Rafenspurg etc. von Hans Thoman hinweg gfuͤrt und gfangen worden; wo hin, waist man nit, doch sagt man, daß er allweg der recht handler syge wider ettlich. Er sol kurtzlich mit 20 pfärt gen Wien griten sin, fil durch in ghandlet. Etwarn gedunckt, er hab underschloff in Wirttemberg; villicht werd er Hessen och zuͦ sechen. Es ist eben der apt, welchem der lantgraff im krieg uff die achseln gschlagen, gsagt: "Äptly, was wärs, wenn wir zuͦ dir komen wären?" Diser apt ist ain Plarer von Costentz, als ich hör, dem apt von Ainsidlen nach gfrünt. In Mayland rüst man sich gwiss haimlich und bhend. Item maister Kaspar und meister Stoll habend mir frowen so fil graten, jetz nit gen Zurich, bis sy ir zuͦ wissen thon. Sy hat die fuͦr abgschlagen etc. Ittem Appenzeller sach stat alsso: Isenhuͦt ist in minem hus zuͦ Altstetten, gen uch gret. Als erm rat Apenzell gschriben, daß er das ysen gen Ainsidlen tragen welt; als er har gen S. Gallen zuͦ mir kam und über etlich tag inhe wolt, hab ich mit gottes hilff imm das mit ernstlichen worten beredt, daß er wisse, wie gott die berg kilchen ghalten, dessglich, ob er das ysen zuͦ air ewigen zügnus dem land oder den sinen dahar hencken welt etc., so fil, daß er welt das schriben underwegen glassen. Patt ich in, daß er in ghaim mir frowen das ysen zuͦ ghalten gäbe. Das er gethon etc. Und uff jetz zinstag habend die Apenzeller aber ain grosse gmaind angesechen, ernstlich; dann filen fil ding zuͦ schwär bedunck, namlich das onmässig spilen erlopt; wellentz nit haben. Wie wol man acht, der aman Broger und der waibel, so yetz sind, blibend. Gott schick es zuͦ sinen eren. Amen. Item disen biligenden b[rieff] kompt von Mämingen har, vom Zangmaister, von Ogspurg im überantwurt. Ghört dem Theodor. Haissend dem knaben 1 batzen gen; hab ich verhaissen. Wills got, so wil ich uff wienachten ongfar luͦgen, was ir thuͤgend. Mich wundert, daß ir mir nit schribend, wie wol nächster bott sagt, ir hettend in ghaissen wider komen; da waren ir nit anhaimsch. Sind ir min find, so sagend mirs. Item wie es um Jenff stand. Gruͤssend mir frowen och mir alles hus, och min her Rösten, maister Kasparn und ander. Yn yl, Sant Gallen, uff mentag, den 13. tag december anno 35. jar. An min gelieptte[n] hernn und fr[ündt], M. Hainrichen B[ullinge]rn, prediger z[uͦ Zür]ich.
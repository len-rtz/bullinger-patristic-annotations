S. et pacem per dominum. Hanc vestram confessionem diligenter, quamvis tempus breve esset, lectam non nunc primum adprobamus, sed olim quoque confessi sumus et deo et libello in hoc ędito Germanice, mundo et ante dies non multos fratribus Argentinensibus, qui scriptis literis eam ipsam elicuerunt hoc potissimum verbo, quo scripserant illud per Germaniam pene ferri de nobis, habere coenam sine Christo. Hoc itaque pati nequeuntes coacti sumus ad confessionem super eucharistię sacramento faciendam veluti de novo. Par est per omnia, quod adtinet ad mentem, vestrae. Brevior est expositio, interim a vestra tamen nihil poenitus dissonans. Iam Argentinenses et nostram sententiam de praesentia domini in coena deque toto coenę probarunt negocio literis et proprię manus cuiusque subscriptione excepto Bucero, ut qui domi, sicut scitis, non fuerit. Cui vero non constat, pio saltem, quod ubi fides existit, ibi et Christum vere esse? Contra ubi fides nulla, nullum etiam Christum esse? Quamobrem si coenam agentes fideles fuerimus, necesse est, ut Christum habeamus praesentem edamusque, dum panem sumimus et vinum bibimus. Istud quidem ex dicto verbo satis superque notavimus, adversarios in hac causa nostros fidem Christi poenitus negare nobis. Nam alioqui de coena nostra tam improbe iudicare non possent. Verum quęnam hęc malignitas negare, fidem eis, qui Christum docent tam synceriter, imo qui gloriari audent cum Paulo se «nihil scire prorsus nisi Iesum Christum et hunc crucifixum» [1 Kor 2, 2]? Videntur contemnere libros, qui scripti sunt quique scribuntur a nostris. Hos etenim non legunt, interim tamen credunt delatoribus, et quicquid hi deferunt, arripientes firmant. Quocirca quid deinde aliud quam meras calumnias dicerent? Iudicabit istos olim dominus procul dubio. Nostrum est unanimiter rogare deum per dominum nostrum Iesum Christum, ut mentis sanitatem largiatur, qui carent, defendat, qui habent. Tum enim nemini dubium esse potest quin concordia consequatur in ecclesia talis, qualem iam diu bono quidem zelo quęsierunt fratres Argentinenses. Dominus nos omnes conservet in ęternum! Valete semper fide salva et inconcussa. Basileę, raptim, 26. novembris anno 1534. Telamonius Limpergius, Osvaldus Myconius, Paulus Phrygio, Andreas Carolostadius, Volffgangus Wisenburgius, Marcus Bersius, Benedictus Widman, Johannes Luitthardus, Thomas Gyrfalckonius, Ioannes Gastius, Michael Glasser, Michael Capitarius, diaconus Leonardi, Burckardus Rottpletz Domino Heinricho Engelharto, d. Heinricho Bullingero cęterisque fratribus Christum Tiguri docentibus, dominis et fratribus in Christo charissimis suis.
Gratiam et vitae innocentiam a domino. Nec ego facile dixero, colendissime mi Vadiane, quam aegre tuis caream literis. Nullae, mihi crede, tam sunt gratae quam tuae, nec ex ullis aliis plus capio utilitatis et fructus. Oro itaque et obtestor tuam Humanitatem, ne propter meam negligentiam aut propter meas verius occupationes, quibus impeditus scribo rarius, tu quoque scribendi segnior fias. Oneror contionibus satis crebris et laboriosis; accedunt lectiones publica, quarum diligens et sedulus sum auditor; increscunt in dies ecclesiastica et domestica negotia, quibus omnino deesse non possum. Impendendum quoque amiculis aliquid boni temporis, iam quidem scribendo illis, mox cum aliis commentando, quibus me negare non possum, cum huc colloquendi gratia veniant. Interea cupio et illis, qui longius dissiti sunt, praedicare Christum et laborantes in eruendo sensu scripturarum iuvare. Commentor itaque et scribo explanationes tantae scripturae ad prelum, quod mirifice me angit ac premit. Quantulum iam credis mihi superesse temporis, quo vel edam vel dormiam vel otio honesto me recreem et corporis curam agam? Non enim nunc turbas et vagitum numerosae sobolis recensebo, cum huiusmodi querela non nisi risum commoveat auditoribus. - Pestis adhuc satis clementer saevit apud nos. Pauci etiamnum excesserunt, ut nondum decumbentium infirmitas mihi facessat negotium. Quid futurum sit, nescio. Opinor autem, id nobis eventurum, quod aliis. Domini voluntas fiat! Bernae plus quam hostiliter grassatur; attamen nemodum excessit vel ex contionatoribus in urbe vel senatoribus, cuius mors reipublicae et ecclesiae detrimentum ferre possit. Excesserunt 2 diebus 80 et amplius; ita enim retulit contionator Lentzburgensis, qui inde ad nos venit. Ego in hisce negotiis molior 14. librum Commentariorum in evangelium S. Matthaei, cuius mei studii specimen aliquod hic mitto. Ora dominum, ut laboranti adsit. Quamquam vero opus distinxerim in libros 14, non tamen excedet modum. Odi enim vastos istos codices, nimiis ambagibus lectores circumducentes. Gvaltherus meus valde exercetur in poetica; mittit hic tibi specimen. Quaeso, scribas studiosissimo iuveni; nam literae tuae illi thesauri loco erunt. Hortare autem, ut pergat in literis. Zvinglii, optimi viri, filiam uxorem duxit. Froschouerus nondum rediit a Franckfordia. Exspectamus illum et speramus intra octiduum hoc venturum. Is si quid attulerit dignum, quod scias, optima fide communicabo. Cupio enim tibi servire et gratificari ex animo. Vale. De Turcae rebus si quid certius habes aut fueris assecutus, quaeso, ne ignorem. Utinam paenitentia et precibus primum, deinde armis fidelibus nos opponeremus hosti tanto. Sed urget fatum et impendit nobis ira dei, nec quisquam mihi persuadebit res nostras habituras melius, nisi convertamur. Excitavit dominus Sanherib, Telagphalasar et Nabuchodonozor, a quibus peribunt, qui admonitionem dei fidelem respuunt. Dominus misereatur nostri. 22 Septembris, anno 1541. - Mater mea feliciter ex hac vita migravit ad Christum. Tuus Bullingerus. Clarissimo viro D. Ioachimo Vadiano, Sangallensium consuli, domino suo colendissimo.
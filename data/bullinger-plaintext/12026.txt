Vir praeclarissime et domine mi observandissime. Filiolę tuę Anna et Elisabet, formosa proles, post cenam simul habitam dixerunt crastina die ad te reversuras esse. Ideo ad renovandam antiquam nostram amicitiam praesentibus te salutandum duxi, ut cognoscas me tuum more solito esse, cui imperare potes, et ego tibi semper obediam et serviam, prout teneor et convenit nostrę amicitię, quam in eternum conservare peropto. Preterea venturus erat orator Burgundus ad dominos Tigurinos pro neutralitate Burgundię. Si venerit, libenter intelligerem tuo commodo in reditu Brengarten[sium] a festo istic celebrando. Novi nihil habeo, nisi quod mediatores inter duas maiestates bellantes pro pace laborant. Si tibi aliquid novi est, rogo, ne sit grave me tuis literis participem facere; cui ac uxori et universe proli ex animo me comendo et notifico tibi me hodie factum esse compatrem Werneri tui Bollingerii, cui natus est pulcer infans et in baptismate dictus fuit Iacobus. Brengarti, 9. septembris. Tuus Panizonus agens ces[aris]. Preclarissimo viro et domino meo d. Henrico Bollingero. Tiguri.
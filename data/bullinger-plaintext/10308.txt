Gnad und frid von gott dem vatter durch Jesum Cristum, unßern herrn etc. Lieber min her und bruͦder in Cristo. Nachdem mich gott der her um min sünd gnedigklich gezüchtiget und mich ein zitlang, mir und andren zuͦ guͦtem, schamrot gestellt, bekenn ich min mißtat, sagen gott und sinen gnaden groß lob, er und danck mit demuͤtiger bitt an uch, als minem sundren günstigen lieben herrn, dem min ler, leben, wäsen und wandel ein lange zit bekant ist, mich widerum begnaden gegen minen ungünstigen, deren lieby ich dann durch min leben verergert hette. Deshalb underwirff ich mich gantz guͦtwillig üwer ler und straff, wil ouch allzit, wo ich sträfflich erfunden wird, mich bessren und nit allein mir selbs, sunder ouch minem nächsten leben und dienen. Diewil ich jetzzemal aber standshalb minen nächsten zedienen mit denen gaben, so ich von gott us gnaden entpfangen, beroubet bin, welches ich ouch unangesechen zittlichs gnieß, guͦtz oder eren, sunder gott zuͦ lob und minen nechsten zuͦ guͦtem gern thuͦn wölt, diewil aber niemant sich selbs darbieten sol, bevilch ich min guͦtduncken üwer lieby, darin zuͦ urteilen, dann mich druckt min gwüssny vor gott, den gantzen tag am märckt müssig stan. Diewil es nun ist um die lettsten stund, so begeren ich um gottes willen, wo es sin mag und üwer lieb guͦt sin bedunckt, mit uch die lettsten stund im wingarten des herren getrüwlich zuͦ arbeiten, damit ich sampt allen gloubigen am lettsten tag göttlicher rechenschafft als ein trüwer schaffner erfunden und gnedigklich belonet. Hiemit bevilch ich mich alzit in üwer lieby, die bewar gott langwirig in sinem schirm etc. Tuus Ruͦdolffus Amann. Dem erwirdigen, getrüwen evangelisten M. Heinrich Bullinger, sinem sundren günstigen, lieb herren.
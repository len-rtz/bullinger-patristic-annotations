S. Grynęus et ego fuimus una Bernę cum Capitone et Bucero senatu nostro sic iubente, postquam Argentinenses petierant. In mandatis fuit, ut essemus mediatores, si res postularet, id quod fecimus pro virili. Bucerus noluit apud Bernenses ut amicos venerandos male audire, tanquam egisset contra disputationem, in qua non segniter pugnarat, vel contra synodum, cuius decreta conscripserat Capito, vel contra confessionem communem, quam nos omnes simul confecimus, vel tanquam in negocio concordię fuisset perfidus. Ut igitur sese multis excusavit, ita satisfecit et senatui et fratribus, quamobrem etiam testimonium urso consignatum abstulit, cuius exemplar ad te nunc mitto. Non dubium est, quin probaturus sis. Utinam actioni interfuisses, quo vidisses etiam, quam esset hac parte synceriter actum! In itinere sępe dictum inter nos: "Bullingerus nimirum aderit vocatus a fratribus Bernensibus; nam ita nihil non futurum esset perfectius." Sed spe frustrati perreximus et rem perduximus, quo vides. Consensus in eucharistiae causa firmatus est et fraternitas pristina veluti renovata. Ego quidem puto deum in medio nostri fuisse; tam species erat horribilis primo intuitu. Iam si calculus tuus accesserit, spes erit ecclesias Christi futuras sine schismate. Hic adiungerem exhortationem; verum quia circa veritatem apud te nihil hac opus est, unum illud dico: Expendito, quę sunt acta, ut pro veritate, ut sunt, accipias, et omnia erunt in tuto. Explicatius imaginem horrendam istam exposuero: Postquam in ditionem Bernens[em] intraveramus, adcurrunt fratres manus sustollentes ob adventum et domino gratiis actis inquiunt: "Nisi praesentia vestra discordiam, quae est in ecclesia nostra, sustuleritis, actum est et de nobis et de evangelio. Surgunt enim de novo catabaptistę, minantur rustici cędem, respectant ad bona ecclesię, capita erigunt adulteri, pensionarii, papistae. Unde non est quies nobis; adeo circumdederunt nos pericula." Deinde, ubi venimus in urbem, de cęde plane cantio eadem non solum a plebe, sed etiam a senatoribus. Ducti catabaptistę captivi magis movebant et animos et ora, ut videlicet ita loquerentur: "Quid hoc rei? Boni illi sic ducuntur, nec est causa condigna. Quidni sic agitur cum pfaffis nostris, qui tanta seminant palam dissidia in ecclesiam et rempublicam nostram" etc. Vide, mi Bullingere, speciem. Quid putas hic nos cogitasse consultasseque? Tollendę primum erant suspiciones malę contra Argentinenses, deinde concordia communis concilianda, tum discordiae privatę (quę pestilentissima) furor consopiendus; tandem et Gebennenses erant reducendi in viam. Haec autem omnia sic confecit dominus, ut omnia bona speranda mihi videantur in futurum, modo eum, qui dedit finem tam optatum, invocemus, ut nos iugiter respiciat et in officio contineat. Tum etiam caveat, ne sint instigatores mali, qui ignem consopitum denuo conentur excitare. Igitur te quęso per dominum, diligentiam adhibeas, ne malum discordię apud illos resurgat et inter nos etiam caveatur; nam hoc si feceris pro authoritate, quam habes, melius facere non poteris. Prohibeto similiter, ne ex tuis aliqui frigidam suffundant. Intellexi enim, quos quidam sibi confugium statuerint. Illi quales quantive sint, non decet ecclesiam dissidere, sed connivere potius ad innumera, quo unitas possit retineri. Equidem non dubito, quin, dum hoc factum fuerit, brevi veniatur huc, ut deinceps connivere non sit opus. Sit concordia, et dominus erit inter nos. Vale, mi Bullingere, et uxorem salutato et fratres in domino. Basileae, 4. octobris anno 37. Os. Myconius tuus. Domino Heinricho Bullingero doctissimo, ministro Christi, domino et fratri in domino charissimo suo.
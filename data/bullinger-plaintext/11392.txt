S. Bucerus quidem rediit, sed nihildum ad nos. Ex alterius cuiusdam literis cognovi, quod pro suggestu dixerit se iam regiones varias peragrasse et vidisse tantam messem, ut mirum sit, at messorum bonorum tantam raritatem, quantam non credidisset. „Alius“, inquit, „ventri servit, alius congregat, alius a donis concessis superbit; paucissimi laborant domino. Rogabitis itaque dominum, ut messores mittat“ etc. Lotharingus milites colligit; in quem usum, ignoramus, nisi in quantum coniectura ministrat. Homo est malus et impius, Gallo favens; non est itaque dubium, quin in gratiam illius agat, quicquid agit. Oppidum est non procul a Friburgo, Schliengen; illic nobiles viri duo ad hoc conducti expectant signum convocandi, quos conduxerunt. Huiusmodi ex nobilibus sunt innumeri. Cęterum quod scribis de Turca, mire me perturbat. Videor mihi videre Hierosolymam cinctam hostibus et, qui intus sunt, inter se bella gerere. Quies datur illi ad extruendam urbem in terra christianorum? Vere res nostrę male habent. Videndum est diligenter, ut domino se servent, quibus est data gratia cognoscendi eum. Pręterea de synodo vestra, quam bis per annum celebratis, opus est mihi ratione, qualiter celebretis. Adversarius noster ipsam trahit in exemplum examinis vitiorum. Ego vero scio, quod perperam hoc facit. At nisi per te fuero doctus, quomodo agatis, maxime circa iuramentum synodi, quod adtinet ad senatores deputatos, contraire non valebo. Si tantillum temporis mihi donare poteris, quęso, morem geras. Paucis contentus esse valeo; sed intra dies quatuordecim opus erit responso. Quę d. Grynęus nunc iterum petit de doctoratu suo, quęso, diligenter expendatis. Impositionem manuum iam olim recepisset, et nobis videtur id esse prorsus ecclesiasticum. Quia vero putant doctorifici viri contemni nonnihil scholam, nescio, an huc consentire valeant. Si vos consenseritis, non facile dimovebitur a quoquam; hac estis apud hunc virum autoritate. Facite, ut apud ecclesiam nostram maneat, nisi velitis Carrensem dominatum iri ad submergendam ecclesiam. Orate simul omnes pro nobis. Vale cum tuis in domino. Salutabis Theodorum et Pellicanum. Vix tantilla scribere licuit per brevitatem temporis. Basileę, 12. ianuarii anno 40. Os. Myco. tuus. Domino Heinricho Bullingero doctissimo, Tigurinorum episcopo, fratri in domino colendissimo suo.
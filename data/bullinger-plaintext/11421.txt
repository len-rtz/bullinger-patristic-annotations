Vigilantissimo Tigurinae ecclesiae episcopo, D. Henrico Bullingero, felicissima quaeque in Christo exoptat J. Butlerus. JANUARII ultimo datae in Anglia literae Petersoniae Basileam ad me sextis calendis Martiis perlatae fuere. Novi nihil ex iis accepi. Perseverat eadem in conditione regnum, quam proximis literis tibi descripsimus: magna tamen spes est, idque optimi quique jugis precibus a Deo contendunt, propediem hanc multo integriorem fore futuram. Ceterum jam tibi haud referam ex mercatis lignis quantam jacturam fecerit W. Peterson: quod ipse multo luculentius cito, Deo duce, praesens praesenti indicabit. At sua certa culpa ut plurimum hoc perfectum est; qui sanis fissilibus non melius providerit, quum ea Claronae primum licitaretur. Priusquam hinc abiret, dixi apud eum coram, protinus a primo aspectu suorum fissilium, fore futurum ubi Angliam appulisset, susceptae profectionis in hujusmodi lignis emundis nonnihil eum poeniteret. Nimis vere equidem, quod ejus causa mihi valde dolet, vaticinatus sum. Attamen me vatem hoc nomine perspicaciorem non est quod judicet quisquam; ipsa namque arcuum materies hoc detrimenti huic comminata est certissime antea quam Basilea solveret. Nam quum unumquodque arcuum fissile, tres digitos crassum, quadratumque, septemque pedes longum, et sine nodis bene politum, confici oportuisset, vix ullum huic normae ac descriptioni respondebat. Itaque literis ad me scriptis impensissime te orat, hos homines hujus sui damni digneris praemonere, ut juxta hoc exemplar, quod proxime circumscripsi, omnia examinent: sed vereor ne non seriuscule moneat; ne, ut prius, operam cum impensis sumat inanem. Tu igitur super hac re, quod tuae erga hunc benignitati videbitur consultum, facias oro. Vale in Domino felicissime. Porro conjugi optimae matronae ex me salutem dicas totique familiae, obsecro. Basileae, circa noctis horam undecimam datae Hart. 29, 1540. Tuus ex imo pectore, JO. BUTLERUS. Hactenus nihil intellexi an numismata Romana exceperis. Eruditissimo viro D. Henrico Bullingero, Tigurinae ecclesiae episcopo vigilantissimo.
Gnad, frid und barmhertzigheit durch unsern herren Jesum Christum sye mitt üch, lieben bruͤdern. Wir habend mitteinandren geläßen die bekandtnus, die ein eersamer kleiner und großer radt zuͦ Bernn herren doctorn Capito und Martino Bucero ergangner under üch handlungen halben gegäben hatt. Und sind mitt üch wol zefriden, das ir stiff by gottes wortt und in disem wolbegrünter uwer disputation und allgemeiner confeßion, zuͦ Basel gestelt, blibenn sind und üch häll erlütert, fürohin in der kilchen zuͦ Bernn zuͦ leeren, wie sich gebürt, insonders aber zemyden die ungebrüchlichen wort wäsenlich, lyplich, natürlich, übernatürlich, unsichtbarlich, wunderbarlich, fleischlich und unußsprechenlicher wyß. Zu dem, wenn die tropischen reden fürfalend und insonders des sacraments des herren nachtmols angezogen, das dann angendts sy ouch ußgeleit werdint nach bruch und verstand des synodi der kilchen zuͦ Bernn. Wenn es nun einfalt by sömlicher antwort geplyben were, hette es unns ouch baaß mögen erfröwen. Diewyl ir üch aber ettwas wytter habend yngelaßen mitt den bruͤdern von Straßburg, das villicht mitt der zitt ouch andren anlas gaben möchte, ettwas wyters yntrags und antzugs zethuͦn, dardurch wir mitt der zitt von unser confeßion ettwas wyter abgefuͤrt möchtend werden, ist unser aller bruͤderliche, hertzliche und trungenliche pitt an üch, ir wellind dis unser schriben, das gewüß uß trüwen beschicht, mitt liebhabenden hertzen von uns empfahen und für das erst üch flissen, das ir wol von ein andren für guͦt habind, ein andren in trüwen liebind, nitt zweyspeltig imm verstand werdint, zuͦsamen stimmend und einmündig mitt ein andren üwerm entschluß und enbietten nach von dem heiligen nachtmol leerind. Ir wüßend, lieben bruͤdern, was heyterer bescheid in allen dingen vermag, item was heitere warheit in der kilchen gottes vermag. Der geist gottes, der ein liecht ist und innerlich zücht und leert, one des ynsprechen alles ußer leeren vergäbens ist, leert hecht in hertzen, haßet dunkle. So statt es also, das der leerer allweg meer frucht schafft mit einfalter heytere dann mit verborgnem fürtrag. Der leerer ist ouch by der hälle gehertzer, und die gantz kilch bestadt by der heitere dapferer; dann sy weist und verstadt, woruf sy gründt. Es falt ouch das heimlich urteil aller glöubigen hertzen der einfallten warheit zu. Nun aber habend ir und wir bißhar mitt gottes hilf heiter und kurtz von dem handel des herren nachtmol geschriben, geleert und gepredget. Niemans ist under denen, die sust nitt widerwertige und nidige hertzen wider die warheit Christi habend, der uns nitt verstanden habe und ouch mitt kurtzen worten selbs sagen könne, was das sacrament sye, warumb es ingesetzt und was sin frucht und bruch sye. Dorumb laßend uns ächt also in unser einfaltigheit, die gewüßlich unserm herren gefallt, bestendig und einmuͤtig fürfaren. Der herr ist doch in mitten under uns. Die Israeler gabend der arch gottes, die ein fürnemm sacrament was, ze vil zuͦ und sprachend: "Laßend die arch har ins läger bringen, uff das sy uns redte von der hand unser vinden" [1Sam 4, 3]. Darumb sy inen aber nitt geben was, sonder zum zeichen, das gott welte under inen sin, wenn sy sinen pundt hieltend. Diewyl sy nun iro sacrament zvil zuͦgabend, straft sy gott. Und darnach, alls sy zuͦwenig darvon hieltend, straft sy gott nach rüher. Ir aber, lieben bruͤder, habend wol gelernt, das wort gottes recht fürschniden, das ir weder zuͦ vil nach zuͦ wenig daran thuͦndt. Vil klagend wol, man weihe zu wenig an die sach thuͦn, und irrt man aber nitt weniger, wenn man zuͦ vil dran thuͦt. Was nun einigheit in guͦttem vermög, ist üch wol wüßend, sidmal kundbar ist das, sy ouch by bösen und in argen sachen vil und nun zuͦvil vermag. Der heilig apostel Paulus spricht: "Ich bitten üch, lieben bruͤdern, durch den nammen unsers herren Jesu Christi, das ir all einerley redint und nitt zwyspelt under üch syend, sonder das ir syend ein gantzer lib, eines gmuͤts und einer meinung" [1Kor 1, 10]. Und an einem andren ortt spricht der selb Paulus: "Ist yenan ein trost in Christo, ist yenan ein ergezligheit der liebe, ist yena ein gmeinsame des geists, ist yenen ein gruntliche, hertzliche erbermbd, so gönnend mir der fröuden, das ir glyche hertzen gägen andren tragind, ein andren lieb habind, einmuͤttig syend und das ir einerley meinung habind, das nützid under üch beschach durch gezengg und ytele eer; sonder schetze ye einer den andern mitt demuͦttigem hertzen fürnemer dann sich selbs, und sehe nitt ein yetlicher uff das sin, sonder uff anderer eer und heil" [Phil 2, 1-4]. Ir wüssend, was der heid spricht: Durch einigheit wachsend kleine ding und werdent groß, durch uneinigheit werdent ouch große ding ze nüty gepracht. Das uns dienern des worts der kilchen Zürich gott noch allweg in einigheit behept und wir wol von einandren verguͦtt habend, einandren nitt verachtend, sonder für lieb und werd habend, hallt uns mengen sturm uff, macht uns vil fridens und ander lüten mitt unns. Wo uneinigheit ist, mag ghein kilch beston. Söltend ir diener amm wort nitt von ein andren wellen für guͦtt haben, ein andren nitt wellen für lieb und werd haben, mögend ir wol gedenken, das es nitt allein wurde by üwer uneinigheit bliben. Die parthyen strekend sich uuß in radt und in die gmeind in statt und uff land. Was beschicht dann? Die widerwertigen empfahend ein hertz, die ungehorsamen hoffend uffgang alles muͦtwillens, die bäpstischen verheißend innen ufgang ires antichristischen rychs. Sy sagend: "Eho, die buwlüt am thurn Babylon verstond ein andren nitt mee. Die sach will guͦt werden. Sy werdent sich selbs one schwertschlag zerstören. Laßend machen, laßend machen." Hie wirt der nammen gottes und das heilig evangelium geschmecht, und das zitt, das man solte wol anlegen mitt predgen und vermannen zuͦ warer hofnung und unschuld, zuͦ rächtem glouben und bestand in allem guͦten, item das man abstande von ungöttlichen läben und Christo dankbar were das zitt alles wirt, verderpt und verzeert mitt kyben, haderen, kempfen, versetzen und verantworten. Da ist dann kein liebe noch friden in hertzen weder der leerenden nach zuͦhörenden. So doch gott ein gott des frides ist und sust gnuͦg fyenden gottes vorhanden sind, wenn wir schon eins werend und trüwlich wider die selben strittend. Ellend ists, so die diener, die eins herren diener sind, mitt einandern kämpfend und in denen dingen, in denen sy vor mitt gott wol eins warend. Darzwüschen stand die guͦthertzigen schäflin Christi in gfaaren. Sy werdent getrent und schwerlich verergert; die schwachen werdent in den kempfen gar zuͦ rugg getriben und zuͦ grund gericht. O was schwerer straff tröwt der herr denen, die ergernuß gäbend! Wie wol wir nun hoffend, es bedörf für dis mal by üch, lieben bruͤdern, nitt sömlicher vermannung zur einigheit, in bekandter warheit zuͦ predgen, sind doch die zitten so gfaar und gadt der tüfel so ernstlich herumb, die kylchen zuͦtrännen, das wir vermeindt, dise unsere vermanung werde ir frucht mitt der tzitt wol bringen. Und zwaren bringt nüt mee unwyllens und uneinigheit in den kilchen, dann so man ander und ander formen ze leeren gebrucht, jetzund also handlet, bald grad imm selben ein enderung machet. Dorumb sind umb gottes willen gepätten, allweg in der warheit einfaltiglich und rychtig, ouch einmündig für ze faren, üch aller nüwerungen nützid beladen etc. Demnach begärend wir an üch und bittend ouch, ir wöllend hierin arbeitten und, ob es zuͦ statten keme, an einer eersamen oberkeit zuͦ Bernn verschaffen und vermögen, das fürohin in gemeinen hendlen, die religion und unser confeßion beträfend, mitt gemeinem radtschlag gehandlet werde, ouch alles, das an uns langen möchte, biß dahin abgewyßen und angestellt werde, biß d[octor] Luther nach Ph[ilipp] Melanchtons zuͦsag unser geschrift, an inn von Basel geschriben, antworte. Und sömlichen uftzug kan uns niemands verstendiger verargen; dann wir ye gnuͦg in disem handel gethon. Dann zum andren mal habend die eidgnosischen kilchen mitt d. Luthern gehandlet: ein mal, alls man gantz früntlich brief von Aarow ab dem tag gen Straßburg schreib und den predicanten von Straßburg früntlich empfelch gab, mitt d. Luthern zuͦ handlen; das ander mal, alls man ein besonder fründtliche geschrift imm von Basel zuͦgesendt hatt. So hatt man mitt schwerer muͤy, kosten und arbeit in diser sach 5 tagleistungen besuͦcht, vier zuͦ Basel und eine zuͦ Aarow, all in vergangnem 36. jar. Wir wüßend nitt, was wir nach witer söltend thuͦn oder was man uns wyter hette mögen anfordern. Hie bittend wir aber üch, ir wöllend uns diß unser anmuͦtten nitt verargen und uns verdenken, samm wir understandint, üwer bischoff und visitatores oder provinciales zuͦsin. Gott kendt unser hertz, und ir söllend üch zuͦ uns gheins andren versähen, dann das wir begärend, üwere bruͤder zuͦsin und mittdiener des herren Jesu und siner gmeind. Was wir nun hie an üch muͦttend, beschicht allein, das wir wol eins und untzertrent, wir und unsere kilchen, blybind und ye länger ye stiffer und getruwer an ein andren werdint. Und was wir an üch begärend, habend wir an üch bißhar gctrüwlich gehalten. Ist an dem schyn, das, do unser lieb bruͤder von Basel, d[ominus] Gryneus und Myconius, imm augusto des vergangnen 36. jars har gen Zürich kamind und gestelte artikel von Straßburg fürtruͦgend, weder ein eersame obergheit der statt Zürich weder wir, die diener amin wort, nützid woltind beschließlichs antwurten hinder und one wüßen und bewilligen der kylchen zuͦ Bernn, ouch andren, so mitt uns ein gemeine confeßion gestelt habend. Ersuchend die gschriften, so damalen an üch geschriben sind, so werdent ir es finden. Der glichen hatt man jetzund ouch nach dem schmalkaldischen bericht gehandlet und nützid besonders antworten wöllen, biß man d. Luthers geschrift empfienge. Wir könnend ouch nitt gedänken, das disere unsere anmuͦtung einer eersamen oberkeit zuͦ Bernn möge zu wider sin, dann sy uns innet jars frist under iro statt secret zuͦgeschriben und von uns geforderet hatt, das wir jetzund nützid vernüwerend. Hierumb habend ir hie des briefs copy. Wenn man dann die abscheid zuͦ Basel des 4. februarii und 27. martii imm 36. jar ußgangen besichtiget, vermögend sy ouch nüt anders und lutend häll, das ein ortt one das ander nützid beschlieslichs handlen sölle, was gestelte confeßion, die zuͦ meeren oder minderen, betrift. Sömlichs alles aber schribend wir nitt der meinung, das wir unser ding allein haben und von yederman teilen wellind, oder andre kilche zu schupfen und uns von allen andern kilchen zuͦtrennen, sonder dahin reicht all unser fürnemmen, das wir nitt getrent und von anderen geschupft werdint. Wir habend ein mal die warheit bekendt; nun ist es an dem, das wir stiff darby belybind und wartind, ob uns yemans wölle unser confeßion widerlegen und eins beßeren berichten. Diewyl das nitt beschicht, bedarf man nitt wyter dann einfalt by erkandter warheit ston. Es bedarf gheiner anderer confeßionen, keiner anderer fürschribungen, die wyl dise nitt umbkert ist. Ein mal ist die confeßion darumb gemacht, wo wir unsers gloubens anzogen wurdint, das wir denn diß confeßion fürtruͤgind. Was kan man jetz einfalters und beßers antworten allen denen, die uns antziehend, dann: Wir habend ein confeßion; da wellind wir hören, was unrächt und unwarhaft darin ist. Laßend hierneben yederman sin besonder eigen ding verantwurten; diß confeßio aber ist aller kilchen gemein. Wyter söllen wir billich mitt allen denen zuͦfriden sin, die mitt uns zuͦfriden sind und uns umb unser confeßion nitt verschupfend. Unseren kilchen hatt nach nützid gebrosten. Diewyl uns dann gott fridens beradt, söllend wir uns nitt selbs unruͦw machen, sonders inn friden stan und warten, wer uns welle beßers leren. Also vil habend wir dißmals inn bruͤderlicher liebe mit üch alls den liebsten bruͤdern wellen handlen. Bittend, ir wellinds zu güt ufnemmen und uns lieb haben, ouch für uns und unsere kilchen bitten, das uns gott nach sinem willen in wolstand der warheit mitt einigheit beware und sich aller siner kilchen vätterlich erbarme, durch Jesum Christum, unsern herren. Datum Zürich, 28. novembris 1537. Predicanten, läser der heyligen gschrifft diaconi und diener der kylchenn Zürych all gemeinlich, üwere in dem herrenn geliepte bruͤder und mittdiener.
Frommen, vesten, ersammen, fürsichtigen und wysen, günstigen, lieben herren, unser willig dienst, früntlicher gruͦß und was wir eeren, liebs und guͦts vermoͤgend, sye üch bevoran bereit. Wir habend üwer schriben, des datum mittwuch nach pfingsten stuͦnd, nach dem Zurzach merckt empfangen und darinn üwer gantz früntlich anmuͦten Batten Steineggeren betraͤffend verstanden, und fuͤgend üch daruff antworts wys zuͦ wüssen, das wir gantz geneigt und willig sind, üch und den üwern ze dienen und willfaren, wo uns müglich ist, und das selb so gar bereit, das es uns leid ist, wenn wir es nitt moͤgend oder koͤnnend. Und gemelten Batten betraͤffend - den wir mitt einem stand versaͤhen soͤltind innet oder usset der statt Zürych, damitt er sin narung gehaben moͤchte -, habend wir diß mals gar nitt gemoͤgen und koͤnnen uß volgenden ursachen: Erstlich ist diser zyt kein stand ledig; wüssend ouch nitt, wenn ettwas ledig werden mag. Demnach, wenn glich ettwas ledig wurde, sind der iünglingen, die von unsern gnedigen herren uß der kylchen guͦt erzogen, so vil, das die ledigen staͤnd vilfaltig moͤgend ersetzt werden. So hatt sich Beatus wol flissig, geschickt und wol betragen (wie wir üch vormalen bericht). Biß ietzund an die Wienaͤchten dannethin, alls er sinen selbs hat angehept empfunden, hat er wol nüt unraͤchts und unerlichs, das uns ze wüssen sye, begangen. Er hatt sich aber mitt sinem flys umbgewendt und ist sinem preceptori m. Hansen Friesen ungehorsam worden. Wenn er inn hatt geheissen in die letzgen gan, so hat ers nitt than, ia er hat gethan, das er gewoͤllen hat und nitt, das man inn hieß. Doch hofftend wir, er wurde sich widerumb in die gehorsamme begaͤben. Alls wir aber zu Ostern unsere knaben all verhortend, beschiedent und beruͦfftend wir ouch Beatum zuͦ dem examen; da bleib er fraͤvenlich uß und ließ sich gaͤgen ettlichen mercken, er haͤtte von uns nüt, dorumb haͤttend wir an inn nüt ze spraͤchen und inn ze raͤchtfertigen und examinieren, etc. Diewyl nun soͤmliche sin beharrliche ungehorsamme an dem tag ligt und, schon ettwas ledig were, dahin wir inn ordnitind moͤgend, ir wol ermaͤssen, was ghorsamme das under den unsern bringen wurde, namlich so man die gehorsammen gfoͤlgigen da hinden stan liesse, und den unghorsammen herfür stallte, hierumb ist unser gar früntlich bitt an üch, das ir nitt für übel an uns haben woͤllind, das wir Beatum nitt versaͤhen, sunder uff üwern bescheid, wo wir inn nitt versaͤhen moͤchtend, wider schickend. Wir bittend ouch sinen halben, ir woͤllind inn siner dorheit und fraͤmden, beharrlichen unghorsamme gaͤgen uns erzeigt nitt der massen ungaͤlten lassen, das ir gaͤntzlich hand von imm abziehend, sunder das ir inn der notturfft nach ernstlich beschaͤltind und wyter versuͦchind, ob er mee (wie billich) umb üch dann uns gaͤbe, dann er denocht also vil gelernt hatt, das es schad were, soͤlte er armuͦt halb verderben, etc. Hiemitt bittend wir früntlich, ir woͤllind diß unser schryben von uns guͦtwillig uffnemmen und üch aller trüw und willigen diensten zuͦ uns versaͤhen. Gott der allmaͤchtig woͤlle üch langwirig in friden und allem guͦten gnedig erhallten. Datum Zürych, 9. iunii anno 1545. Uwer alle zyt gantz willige Johanns Jacob Amman, Schuͦlherr, und die verordnete über die schuͦlen Zürych. Den frommen, vesten, ersammen, fürsichtigen und wysen meyern und radt der statt Byell, unsern günstigen lieben herren.
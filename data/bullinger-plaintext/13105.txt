Salutem et pacem. Reprehendis me, doctissime vir et confrater charissime, in literis tuis novissimis velut in rescribendo admodum negligentem, in quo sane rectius ageres, si non cum negotiorum moles tumque tabellionum me absolveret festinata ac repentina abitio. Ut igitur tuum erit omnia boni consulere inque melius declinare, ita te obsecro, ne uspiam a scribendo, monendo, confortando ac denique instituendo me cesses, neque tarditatem meam remorari te atque deterrere sinas, negligentię, quod plane occupationum est, adscribens. Hoc autem ne facias, arbitror tanto magis esse tuarum parcium, quanto clarius constet tua me opera et studio in illos, quos nunc sustineo, sudores, senem iam et ferme corporis viribus exhaustum, compulsum esse, cum antea nunquam tibi visus fuerim dignus intra moenia Tigurina vel infimam occupare condictionem. Vide, quo me rapiat impa-ciencia senem! Sed parce, quaeso. Scio enim per labores ad requiem et gloriam veram iter esse, nec ingnavis ardua et periculosa committi, teque omnia nimio zęlo, promovendę publicę salutis gratia fecisse, non quantum possum perpendens, sed quantum patrię nostrę salus exigat. Verum de hoc satis. Ut Bernam abiturus, in inclyto senatu Tigurino contestatus sum me rediturum quoque, nisi dominus exercituum aliud iusserit. Ita et constitui mecum ad imminentem aestatem Bernam relinquere ac Tigurum applicare; id quod nuper (in urbe Tigurina cum quibusdam Bernatibus aliquot dies agens) consulibus aperui atque propositum meum ab imo ad summum usque exposui. Tractavi eciam cum Lavatero nonnihil de d. Ioanne Hallero, ut is in locum meum collocaretur, quem scimus omnes doctum esse, fortem, pium atque constantem et ad huiusmodi onera ferenda maxime idoneum. Pariter et Bernę quibusdam primatibus d. Hallerum ita commendavi (tacito tamen meo proposito), ut in senatu super eo quęstio facta sit, nec desistam negotium hoc movere, donec vocetur, aut ipse intelligam planis verbis frustra me causam illam agitare. Ita enim mihi vel a cunabulis magnę spei futurus visus est, ut sepe ei in faciem dixerim, successorem meum fore in Kußnach. Quid, si spem Bernam intellexisset? Ubi nunc sit, ignoro: Augustę vel Tiguri, inter vivos vel inferos? Verum ubicunque tandem existat, optime ei pręcatum esse volo, teque oro, ut proximis literis cerciorem me facias de illo, operam tuam in hoc impensurus, ut ipse Bernam mittatur, patriam suam (ut viri boni est) exculturus, me vero Tigurum recipiat, ubi nihil exopto, quod claris et magnis ingeniis debetur, sed tantum minimam (quę intra civitatis muros esse potest) conditionem. Parvo salario contentus ero, et ob hoc ditissimus. Nunquam magna quaesivi, sed (ut de me sancte iactem) possidens abieci maxima hilarique animo reliqui; neque propter hoc quicquam mihi defuit, quod vitę huius necessitas atque dignitas eciam requirit. Summa: licet dominus per me, servum suum inutilem, sermonem vitę quamplurimum foecundet, tamen fortioris erit atque doctioris, qui, quam nunc invitus sustineo, subeat functionem. Scripsi hęc 25. octobris putans tunc, quem nactus fueram, nuncium abiturum; quod ubi factum non est, literas infectas reliqui, alia vice, ubi se obtulisset occasio, paratus illas conficere tibique mittere. Atque ita demum 30. die octobris inopinato apparuit tabellarius Tigurinus, cui libentissime eas dedissem, sed tum conficere quidem illas propter conciones publicas minime licuit. Distuli ergo in sequentem diem, quo factus quietior paulo illas confeci tibique ferendas eximio viro Lucio Tscharnero Rheto commisi, ita tamen, ut de Hallero nihil mutarim in eis, cuius condictionem  supra me ignorare dixeram. Nunc vero et vivere et in  patria esse (laus deo!) tabellarius me edocuit et certificavit; id quod plane mihi tanto gratius fuit, quanto nunc spero facilius me voti compotem fieri, ut videlicet in locum meum surrogetur, mihi vero aliqua cędat intra Tiguri muros condictio. Quod ob id commodius posse fieri arbitror, quod eciam audio d. Buchterum terrę valedixisse, meque posse opera tua, Bibliandri et aliorum citra negotium in angulum aliquem promoveri ex animo spero. Vale in domino et Frisio nostro dic nomine meo salutes plurimas, deinde apud nos spem quidem nullam esse, ut libri eius vendibiles in bibliothecam nostram recipiantur. Pręterea libellum d. Lorencii Agricolę De bellicis rebus summa fide mihi allatum esse. Literis meis alię duę coniunctę sunt, quarum unae Galli cuiusdam est nunc apud nos morantis, qui superioribus mensibus Tiguri fuit apud Geor-gium Rubli, cui sarcinas suas commendavit, quo per illum post discessum suum Bernam mitterentur, quas tamen hactenus non vidit, ut a me petiit, hęc tibi significarem. Ita nomine Galli (pius enim et doctus vir est) oro, ut cures sarcinas suas, quamprimum fieri potest, habeat. Alterę literę cuiusdam sunt apud nos in agro concionatoris, qui operam tuam propriis literis implorat, ut pecuniam inclusam literis Constantiam pertinentibus in suum locum, quomodo te docebit manus eius, perferri cures. Iterum vale. Datum Bernę, 31. octobris. Salutabis nomine meo d. Gwaltherum, Bibliandrum, Pellicanum, Ammianum, Collinum fratresque omnes una cum uxore tua, fratre tuo d. Ioanne et familia omnis. 1547. I. Kilchmeyer, tuus semper. Confectis literis et paratis omnibus noluit Lucius Tscharnerus, ut constituerat, proficisci, quapropter literas pecuniam continentes et ad Constanciam pertinentes non mitto, ut litterę meę sonant, sed paenes me retinui, donec Lucius descendat, idque hac causa, quod concionator ille, qui pecunias mittit Constanciam, Lucio Tscharnero rem suam apud te exequendam commendavit. Quod de Gallo illo scripsi, qui nuper apud vos, nunc per aliquot dies Bernę egit, de sarcinis eius mittendis cura Rubli, civis Tigurini, primo die novembris frustra scriptum esse apparuit, propterea quod eo die Gallus literas accepit sarcinas suas Solodori esse (idque iam in terciam septimanam), unde illas ad se vehi curabit actis vobis omnibus gratiis. Celeberrimo atque doctissimo viro d. m. Heinricho Bullingero, Tiguri apud pręposituram pastori vigilantissimo, suo in domino confratri et simmystę perpetuo colendo.
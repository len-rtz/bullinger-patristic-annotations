Gratiam et vitae innocentiam a Domino. Non est, ut multis tecum verbis agam, charissime Bullingere. In magna sumus conturbatione. Coeptum est agi contra pensionarios, ut corrigantur et in ordinem redigantur; illorum tamen impudentia per multitudinem et sublimitatem personatorum hominum tantas nacta est vires, ut iuri stare renuant. Interea omnem culpam in nos, qui verbum Dei annuntiamus, reiiciunt, eo quod pro contionibus huic sceleri semper restiterimus. Affingunt nobis mendatia foeda, sermones invertunt, ita ut in maiori periculo quam nunc fuerimus nunquam. Hoc tantum a te et fratribus exoratum volumus, ut cum ecclesia vestra pro nobis orare ad Dominum velitis, quatenus ex bis turbis liberati ad vitae tranquillitatem commode perveniamus. Vale una cum fratribus omnibus. 21. Februarii 42. Tui Ioannes Blasius, Ioannes Comander. Praesentium lator Stephanus omnem rem melius indicabit, quam scribere potuerimus; hunc et tibi commendatum fore rogamus. Pietate et doctrina ornatissimo viro magistro Heinrico Bullingero, Tigurinae ecclesiae episcopo, amico ac in Christo fratri primario.
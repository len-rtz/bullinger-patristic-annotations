Scias itaque me in hac mea legatione nihil penitus effecisse. Adeo enim Caesarea maiestas domino Beato, praesulis nostri adversario, favet, ut eundem Beatum omnino promoveri velit. Ego vero officio meo perfunctus nil habeo reliqui, quam ut dominis ligae nostrae Domus Dei itemque praesuli nostro meae legationis successum referam. Ipsi vero porro providebunt, quid sit ulterius agendum. Versamur utique nos de Domo Dei inter malleum et incudem; nam etsi omnis iustitia et aequitas a parte nostra pendeat, attamen tot potentatus et principes viri contra nos insurgunt, ut merito pavescamus. ... ut quae concernit non parum promotionem nostrae religionis. Nam si adversarii nostri praevaleant, quod utinam absit! non quiescerent, quin etiam longius serperent. Sed de his satis; hoc solum addo: cardinalem Constantiensem, dum caussam nostram coram Caesare tractaremus, nos totis viribus, ut accepimus, impugnasse; imo praeter consulem vestrum nullum reperi, cui vel minimum potuerimus fidere. Memingae, die 21. maii 1566.
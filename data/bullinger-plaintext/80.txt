Mitt dem hertzog von Wirtemperg staht es gantz fahrlich. Es kam ain geschray, der kaiser hette die sach zů seinen handen gezogen, usw. Aber es ist nichts. Man schreibt jetz von Augspurg, das er zwen rechtstag gegen dem konig vor dem neuwen ertzbischoff zů Cöln verstanden hab und werde in kurtzen tagen die endurtail gebn. Man achte aber, der hertzog muͤsse von dem land spryngen oder mitt solichen bschwärden darinn belyben, das er des nymmermehr gefröwt werde. Dann dieweyl man sich des jungen halb ouch etwas besorgt, möcht man den alten intolerabilibus conditionibus belyben wellen lassen. Die hochzeyt mitt des kaisers tochter und Ferdinandi sun Maximiliano soll für sich gehn und in kurtzem gehalten werden. Ouch schreibt man, wie dann glouplich, kaiser lasse die gesandten, ouch die stend, von dem reychstag yetzund anhaim verreyten, doch mitt geding, das sy unverzogelich uff weyter erforderung irer majestat widerum erscheinind an das von im bestympt ort. Und hat man gentzlich darfür, er werde die stend gar bald widerum gen Strassburg forderen und allda den reychstag beschliessen, damitt er allso ain glympf hab, zů Strassburg sich ouch einzetringen. Magister Michel Cellarius, prediger zů Augspurg, ist kurtzverruckter tag im herren selklich abgestorben. Steht wohl daruff, das sy nach ewerm Hallero widerum stellen werdind. Der predigermangel erschaint sich allenthalb gar treffelich. Die gůten hirten werden sampt den gůten schäflin vornenzů absterben. By den nachkömlingen werdend hirt, vech und stall ouch gleych sein: Es fellt alles dahin, was gůt und rechtschaffen ist, und kompt ymmer das ergest hernach. Kaiser hat denen zů Ravenspurg ain ernstlich, gantz beschwärlich mandat zůgeschickt, das sy den abbt zů Wyngarten widerum in ir statt restituieren, im die pfarr einraumen, die caplön, so hinwegkh, widerum insetzen, inen abtrag thain, kirchengůt, kelch, monstrantzen, und was dahin seye, widerum daher thain, auch ire burger und inwoner, die noch des rechten, allten christelichen gloubens seyen, an irer religion und gotzdienst ungeirrt und ungesumpt lassen sollen, etc. Und das alles innerhalb sechs tagen, by irer majestat höchster ungnad! Hilff gott! Was grosser, schwärer creutz und anfechtungen sind das! Der kaiser zücht aber die von Ravenspurg von deswegen so hart an: Dann sy habind in und nach dem gewesnen krieg vyl neuwerungen fürgenommen. Dessgleychen habind sy uff dem rychstag zů Wurmbs (vor gewesnem krieg) mitt sammpt ettlichen andern stetten und stenden dem kaiser bewilligt, kaine neuwerungen in der religion byß uff örterung aines concilii furzenemmen. Das habind sy nitt gehalten. Das ist nun war, aber sy habens nit söllen halten, diewyl sy darnach bessers bericht seynd worden und sy gott mitt erkantnuß der warhait erlucht. Unserhalber hat ain fürnemer dise tag von Augspurg ainem geschriben: «Die von Costentz werdend nitt usgesuͤnt, sy haltind dann selbs by kaiserlicher majestat uff das underthenigst an. Und wa sy das nitt thain, werdend sy allso in diser bschwerd ymmer stecken muͤssen. Und zůdem wirt inen vyllicht noch disen fruͤling ain unwiderbringliches rad ubern bauch gehn», etc. Diser ist by dem kaiser täglich brot, hat ain freyen zůgang zů im. Allso steht nichts allenthalb in der wellt bevor dann grosß angst, jomer und not. Yetzund kompt unß das kaiserlich glait, welchs dermassen gestellt, das ettlichen gar übel darab grauset. Dann es hat etwas zwyfeligs uff im, das es wol uffsechinds bedarff. Orabis pro nostris cum omnibus piis, ut impertiat illis benigne spiritum sapientię et consilii sui, ut ne usquam a voluntatis suę regula deflectant, utque nos non patiatur a fraude filiorum sęculi huius circumveniri, sed in nostra adeoque spiritus sui simplicitate nos ęternum conservet. Regiam munificentiam Galli vestri erga vestros multum vobis gratulor precorque dominum, ut omnibus istis bonis ad gloriam suam utamini. Amen. Ich schick euch in vertrauwen ain abschrifft des glaits mitt fruntlichem pitt, ir wellts diligentissime expendieren und mir ewer urtail und bedencken darinn mittailen. Ich waiß warlich, warlich nitt, warum mine herren disen botten abfertigen. Bins ongefar innen worden. Schickt mir die abschrifft wider et per nostram amicitiam cave, ne quis describat, ne mihi sit fraudi. Marcello, ubi licebit, istas hic insinuatas mitte. De Octaviano illo scribe, quid resciveris, qui exustus ob praevaricatas pontificias leges nuper ferebatur. Saluta tuam domum cum omnibus fratribus et amicis. 30. aprilis. Tuus A. Bl. Wir, Carol, usw., bekennend, altt burgermeister und rath der statt Costentz ire gesannten zů verordnen und abzůfertigen haben, unß umm gnad und huld underthenikelich anzůsůchen, von wegen jüngstgeuͤbter kriegsuͤbung, darin si sich nebend anderen unseren ungehorsammen ingelaßen und darin verharrt habend, und unserß bescheids daruff zů gewarten, und wir den selbigen iren gesannten zů und von unß (biß wider an ir gewarsamme) zů kommen unser fry sicherheit und gleit zůgelaßen und gegeben. Und thuͤnd das hiemitt inn krafft diß brieffs. Demnach gebietend wir allen und jeden unseren und deß rychß stenden, gliederen, oberkeiten, underthonen und verwannten, inn was wirden, stats oder wäsenß die syend, auch allen unseren obersten, lütenampten, fendrichen, befelch- und kriegslüten zů roß und fůß ernstlich und verstenklich mitt disem brieff, und wellend, das si die gedachten gesandten und die iren, so si ungefarlich mitt sich bringen werdend, allendthalben fry, sicher zů unß ankommen laßend, und si ir lyb, hab und guͤter hiewider nitt bekümmeren, ufhalten, beleidigen noch beschweren, auch jemands anderen zů thůn nitt befelhen noch gestatten in kein wyß, alß lieb einem jeden sye unser und deß rychß schwere ungnad zů vermyden. Dis meinend wir ernstlich. Geben under unserem ufgetruckten insigel in unser und deß rychß statt Augspurg amm sibenzehenden tag deß monats martii. Anno, usw., imm achtundviertzigisten, unserß keiserthumms imm achtundzwentzigisten, und unserer rych imm drüunddryßigisten jar, usw. Deren von Constantz gleidt, von dem keyser gäben, 17. martii 1548.
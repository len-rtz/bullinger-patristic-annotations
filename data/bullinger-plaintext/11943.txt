S. D. Opusculo scripture sacre typis ditissime manante dono abs te, vir vigilantissime, accepto ac lecto quanta sim animi recreacione perfusus, explicatu difficillimum esset, nec minus grata fuit super questione oblata tua resolucio, cuius ortodoxe scripture ac dominorum patrum citatos locos, Crysostomi ac aliorum, ad amussim quadrare repperi, eamque contrarium sentientibus coram exhibere non negligam. Tu aliquo tedio iuvande lectionis nostre gratia non afficeris. Esto, laborum tuorum in appetituum nostrorum extinctionem impensorum compensacio debita non sequatur, faciam olim, ut me ingratitudinis totum incusare non valeas. Interim habeo tibi, Bullingere piissime, immortales gratias, quod tanti reptantem me vermiculum facis, a quo preter animum gratum et tui semper ama(n)tissimum expectaturus es nihil. - Ceterum quod ad scole nostre prefecturam attinet, ut Comander, frater noster charissimus, suis litteris significavit, pro virili tua adnitaris, oro, quo ceptum illud sanctissimum et item reipublice plus quam necessarium adversariorum votis non cedat. Verum Vitus ille, cuius sumus tui gratia aliquo tempore opera usi, vino sepissime obruitur ac mores admodum incompositos pre se fert, crescenti iuventuti maxime damnosos, de quibus exacte Comander te certiorem fecit. Hiis moti dydascali munus Vito ipsi abdicavimus; eapropter bono successore egemus. Iuva, ut soles omnes. Commentarios in Ioannem et Matheum tuos a typographo liberabit presencium lator, scole nostre yconomus, quem tibi ex corde com(m)e(n)do. Vale. Filium pro tum consuetudinis humanitate interdum bonis hortamentis ad litteras invitare perge. Iterum vale. Ex Zutzs, 20. Aprilis 1544. Quantulus est, totus tuus Ioannes Traversus Rhaetus. Vigilantissimo Heinrico Bullingero, Tigurine ecclesie pastori, viro docto iuxta ac pyo et fratri amantissimo.
Gratiam et pacem a domino. Lieber Meister Heinrich, her Petters handel ist angestellt bys uff den nechsten tag, des er üch selbs wirt berichtten. Es sind aber zwenn ersame menner von Zurtzach by mir gewessen, lassend üch fruntlichen byttenn, das yr in beholffen syend umb ein anderen predicanten an her Petters statt, byss sin handel ußgetragen werde. Wan sömlichs hatt in der landvogt nachgelassen mit denen worten: sy mögen wol umb ein anderen luͦgen und stellen, aber das sy nit ein verloffnen buͦben anstellen. Und ist in Meister Marx anzeigt worden. Derselbig ist ein landkind uß Glaris und des landvogtß verwantter. Vermeinten, der landvogt würde sych beschedenlichen gegen im hallten dan gegen eim anderen. Hierumb byt ich üch, das yr das best in dissem handel handlen von wegen der byderben lüten, wie yr dan allweg gethon hand. Was witter die nott erforderet, wirt üch der Peter berichtten in dem handel. Hiemit sind gott befolhen. Johans Winzürn, üwer williger diener zuͦ Weningen. Dem geistlichen und wolgelerten Meister Heinrich Bullingern zuͦ Zürch, minem lieben vatter und herren, zuͦ handen.
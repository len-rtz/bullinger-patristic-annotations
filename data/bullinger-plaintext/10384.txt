S. Fama, lubens dicerem certa, est regem Burgundiam intrasse cum ingenti exercitu. Animum esse petendi Montispelligardi, quem emisse narratur; in itinere rapit, quae iubet impetus. Vicinus est huic loco Gabriel Salmanca Hispanus, in Germania potens, molestus nobilitati Germanicae, cuius potentiam infringere in consiliis regis plerique dicunt esse. Certum est nobilitatem regis propositum nihil vereri. Consultat hodie comes Ortenbergensis (ita vocant Hispanum illum) cum suis, quo modo sit occurrendum. Arma Sungaudiensibus sunt imperata, Alsaticis item reliquisque. Qui si proficiscentur, timendum, ne perierit et Sungaudia et Alsatia. Quare sunt, qui monent eum populum, ne pedem loco moveant, si salvi esse malint. Nihil video nisi consilium contra opinionem omnium. Quis non regem ad Italiam aspirare hactenus persuasus fuit? Et nunc vide, quo feratur. Displicet nobis, si propius nos exercitum admoturus est. Perdita Sungaudia nobis periit horreum profecto nostrum. Quae res quam temporibus hisce foret incommodaturum, quis ignorare potest? De his hactenus. Apud Parrhisios, ut literae huc perlatae docent, aguntur mira. Principio rex commotus impetrata bulla pontificia contra Lutheranos captivos duxerat ultra quinquaginta, inter quos paralytici quidam in lectis gestabantur in carcerem. Duravit haec commotio, usque dum ex colloquio cum principe Cathorum rex redierat. Tum enim omnia reddita sunt tranquilla, nec solum hoc, sed etiam optimae spei plaena. Nam Augustinensis quidam evangelium praedicat iuxta arcem Luffer magno populi concursu. In arce vero Carmelita barbatus, qui ex Italia datus est a pontifice nepti suae, ut curet, docet liberrime Christum. Regina, soror regis, papae neptem gubernat. Viri nominatissimi conciones illas adeunt quotidie. Episcopi duo, Parisiensis et Sanlius male audiunt, propter Lutheranismum. Rector ab urbe discessit propter evangelium, hoc est propter odium contractum ab evangelio. Salinas, monachus trilinguis, extra synagogam eiectus est theologorum. Nuper se prodiderunt D. de S. Ioanne Lateranensi, Vatablus, Tusanus, Danesius, viri consulares item aliquot, tria quatuorve paria doctissimorum medicorum ut discipuli Christi conciones audiendo quotidie. Clamavit nuper Picardus sophista pro concione: «Actum est de nobis. Neminem praeter vetulas mulierculas circum me video. Viri eunt ad arcem Luffer.» Post haec venerunt literae, quę diximus, adstruentes fere omnia. «Fere» dico; nam 35 omiserunt de Carmelitae rebus alioqui cognitissimis. Ex Anglia sunt haec: Patriarcha papam excommunicavit, et Londini per ludum crematae sunt imagines octo cardinalium cum scortis suis. Praeterea hoc die ad me venit per certum nun-cium Ruffum, qui hactenus detentus fuit, liberatum sententia. Bedam esse captum. Ante dies 40 aliquot combustum, qui propter evangelium ante menses quindecim in carcerem ductus erat Gebennensis patria. Cur nunc demum condemnatus sit, ignoro. De his satis. De captivis tuis cupio scire, quis finis. De senatu incumbe pro virili. Vale cum Utingero tuisque omnibus. 45 Basileae, octava aprilis anno 34. O. Myconius tuus. Domino Heinricho Bullingero pientissimo, amico et fratri in domino suo. T[iguru]m.
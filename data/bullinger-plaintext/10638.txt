Tibi soli. Tibi soli. S. Ich muͦß min nott dir als minem getrüwsten bruͦder anzeigen. Ich hab dir meer gschriben von miner hernia, wiewol ich, solang ich sy gehept, wenig schmerczen erlitten. Jedoch hett si sich gmeeret für und für, das hett weder her Fricz sälig noch meister Jacob sälig noch m[eister] Ruͦdolf nitt mögen weeren. Nun ists mir jecz darzuͦ kummen, das ich übel besorg, ich werde der kilchen mitt predigen nimmen mögen forston, dann ich jecz 14 tag ein streng ruggenwee, darnach 14 tag ein grüselich schniden und grimmen per omnia viscera et intestina erlitten, daß ich dess tods was erwarten, et ita crevit hernia, ut ferme magnitudine capiti meo adsimiletur, wiewol jecz nach der kranckheit sich wider gelassen und gmindret. Man hett ouch mir den kanczel amm ingang muͤßen wyter machen, daß je alle min not in gheim für rat kummen, dess unsern [!] herren, als mir gsagt, übel erschrocken und bedacht, mir die burde ettlichermasß ze lichteren. Dann gott weist wol min muͤy und arbeit, so ich über mins libs vermögen getragen und mich lassen usßnüczen biß uffs hinderest. Indem, wie Francz nimmen predigen mag in keiner kilchen, ich jecz uff dem wäg, habend min herren mich zum ersten, aber vor aller kranckheit, bschickt und wellen wissen von mir, an wän ich inen rati zuͦ einem predicanten. Hattend Caspar und ich unß vereinbaret, biß zuͦ herbst Franczen ze versähen, daby bleib es dozemal. Nun aber ich so gar ingfallen, habend si Casparn ouch beschickt, glyche meinung gefraget, hat er kein antwurt wellen gen, sunder sich genummen, zuͦ mir zuͦ verdencken und morndis dem rat antwurten. Also sind Casper und ich einß worden, Rellicanum ze presentieren, der frum und gelert gnug, wenn nun das gspräch in unser grossen kilchen gnuͦgsam wär (quamvis hic timeam, quod prius ab uno nunc ad votum contingat). Denne habend wir ein im Nidersibental presentiert, Petrus Conzenus, alias Cuͦncz, ist nitt ungschickt, eins großen ansähens, wol gfrünt und bekant, wol beredt, 10000 lb rich, was mitt mir uff die disputacz gen Baden gschickt, der wirt jecz die ander wochen hie predigen, wirt man sin gspräch hören. Ist ouch der ersten einer by unß amm evangelio gsin, der das gancz land Nidersibental zuͦ der ghorsame dess globenß vor der disputation gebracht, und noch die besten sind, unangsähen die im Obersibental, die lang rebelles und pontificii sind gsin. Zum dritten habend wir presentiert Meister Heinrich Möricker ze Schincznach, dir wolbekant. His coram senatu addidit Caspar M. Ioannem Buchser in Sur. Iam orabis deum cum ecclesia, ut det, qui sue glorię et ecclesię saluti sint commodissimi. Hab wol verstanden, daß sy mir nitt meer dann zwo predigen werdent zumuten, eine uff den sunentag, die andre in der wochen, und gar ein andere hilff der kilchen thuͦn. Bitt dich, min bruͦder, wellist erfaren by üwern arczeten, was dietam ich haben soll. Es sind nitt allein intestina in den seckel gfallen, sunder sumen oder die feiste vom necze, und was ventositates bringt, weiß aber nitt eigentlich, was dasselb ist, thuͦt mir wee. Ich sorg, ich möge nienarhin meer riten noch gon, also wird ich min Bullinger nimmer meer sähen. Darum lass dich nitt duren, mich mitt dinem früntlichen schriben ze trösten. Lasß mich antwurt wissen aller dingen. Ich mag jecz nitt mer schriben. Vale, et si quae sub prelo tua sint, me certiorem facito. 24. iunii anno 35 Lachrimis has finivi. Tuus quem nosti B. H. An Meister Heinrich Bullinger, ze Zürich predicanten, sinem insunders günstigen herren und bruͦder.
Mein willig dienst unnd alles gutt, so ich vermag, sey euch alzeytt zu voran berait, ginstiger, lieber und vertrawter herr. Ich hab euch lang nichts geschrybenn unnd von euch auch kain schreyben empfangenn. Mein ursach ist die schwere kranckait, mit dero ich ain lange zeytt beladen gewest. Aber eß hat sich, gott sey lob, zimlich wol gebessertt. Ich wolt euch gern gutte newe zeytung zuschreyben, so kan ich dero gar kaine erfaren. Unser ding bösert sich von tag zu tag. Die großmechtigen potentaten send in ain solche tiranney gegen unß armen vertribnen gefallen, das des wietens und tobens unnd bluttvergiessens kain ende sein will. In Augspurg ist auf freyem blatz, der Berlach genant, neben der vichmetzig, ain menschenmetzigbanck aufgericht. Darauf ist ain sollich flaysch, das es gott erbarmen mecht. Der well ain gnedigs, milts ende daran machen. So sich ich, das alle hoch unnd nider gestäntt im romischen reich dermassen ergrembt, das der kainer seinen kopf aufrichten darff. Und miessen in irem aignen blutt von ainem klainen gesind ersteckt werden. Alles, so an sie begertt wurtt, darzu miessens sagen amen. In Augspurg send nun vast alle chur und fursten, gaistlich und weltlich, bey ainander. Sie miessen, wie mich glaublich anlangt, den grossen schwebischen punt aufrichten und eingen. So wartt man täglichs auf deß kaysers sone. Den sollend die stend schon fur ain kayser oder konig zu investieren bewilliget habenn! Item so sol kayser abermals ain treffenliche potschafft mit vil und grossem bevelch zum bapst abgefertigett habenn unnd mit solchem, das geachtet wirdt, die bayd mit ainandern vertragen werden sollen. Geschicht das, so kum uns gott zu hilf! Eß soll bapst den teutschen gaystlichen dermassen zugeschriben haben, daß sie auf kaysers beger zu dem furgenommnen colloquio (im welchen solt erertert werden, wie eß biß an ain concili in teutscher nation gehalten wird) nit bewilligen sollen. Der kayser helt sich gegen allen außlendischen potentaten und comunen, das ain yeder besorgt, er werde von im uberzogen. Aber dazwischen fiert er sein sach mit seinem son, bapst unnd der gantzen teutschen nation nach willen auß. Niemant ist, der das wenigest dargegen handle! Wann er aber dise sach zusamen gebracht hatt, so werden die nechstgesessnen comunen und potentaten one zweyfelich sein werck sehen. In summa: Ich sich in diser sach kain menschliche hilf. Eß will niemant nichts thon. Gott von himel muß unß alaine zu hilf khumen! Die von Bremen, Maydenburg sampt andern seestätten, grafen zu Mansfeld und Altenburg, auch vilen vertrybnen vom adel send dannoch noch manlich: Bewerben sich gewislich umb vil reutter und knecht. Aber ich trag grosse fursorg: Da sie sunst kain hilf finden, werden sie eß in die leng nit erharren mögen. Deß romischen konigs reutter strayffen uns alle tag bis an und in die statt Basell, werffen nider und fachen die armen knecht (ja auch die unschuldigen!), schreyen und stoltzieren sampt den pfaffen und iren anhengen uber Graf Jörgen, hern von Haydeck, Reyfenberg und mich und understeen sich, mit solchem ain grossen unlust bey dem hieygen gemainen man unß gantz unlustig zu machen. Ich hab noch biß hieher von den heuptern alhie zu kainer aignen haushaltung gelangen mögen und lig sampt meiner hausfrawen und allem gesind mit schaden in ainem offnen wirtshaus. Das zaig ich euch als meinem vertrawten ane: Ich wolt 1000 kronen bezalenn, das ich bey meinenn lieben herren zu Zurich oder in irer fleckhen ainem gebliben were. Ich hab derhalb zaigern diser, meinen sone, zu euch in stillem abgefertigett, sampt dem herren von Keyburg, mir zu raten, hilflich sein, wie ich mein sach in riewigern stand (und wie euch mein son anzaigen wurdt) richten kindt. Dem bitt ich glauben zu geben, als ob ich selbst bey euch were. Der herr von Haydeck ist bey denen von Bern gewest. Die haben ime fraintlichen trost zugesagt, und wellen ime die von Bueyl ain schons kloster eingeben. Ich gedenck, eß werd unser kainer alhie beleyben mögen. Daß bitt ich in stillem bey euch beleyben zu lassenn. Wie ich vernim, so steett die stat Costentz auch noch on alle menschliche hilf, wurdet von niemand getröst, ist in grossen sorgen. Doch wann sie wellen österreichisch werden, soll inen an gelt und vertrag nit manglen. Wurtenberg steett auf schmalem fuß. Der romisch konig will gar kain gelt, sonder land und leutt gar haben. Doch soll der kayser den außspruch thon. Daß alles hab ich euch, meinem vertrawten herren, nit verhalten sollenn, beyden herren bürgermaystern und her Bernharten von Cham auch mitzuthaylen neben erbiettung meiner willigen diensten. Ich wurd noch täglichs von denen von Augspurg und andern höchlich vertröst gnedigster aussonung und vertrags, doch von hochen leutten trewlich verwarnett, mich dahin nit zu vertrawen. Bin in allen meinen sachen gantz irr. Datum Basell, den 22. februarii anno 1548. Ewer gutwilliger S. Schertlin von Burtennpach, ritter, subscripsit. Dem wolgelerten, meinem hochvertrawten, ginstigen herren maister Hainrichen Bullingern, pfarhern der statt Zürich, zu aigen handen.
Ego non tantum torqueor, mi Thobia chare frater, calculo, sed miserrime vexor perpetuis vesicae et urinÄ™ doloribus et acerbissimis difficultatibus. Haec enim nunc plane cruenta est, nunc crassissima et viridis, graminis instar, nunc aliis tincta vix effluit coloribus. Sunt et crebri capitis dolores et totius corporis viriumque dissolutiones. Interim tamen gaudeo his me meis familiaribus et plus quam familiaribus morbis paulatim consumi, ne cogar patriae excidium videre, quod nimis propinquum esse metuo. Sed cogar forte plura, quam velim, videre; fiat voluntas domini, quae semper est sancta et bona. Hunc oro, ut mei omniumque nostrum misereatur. Licet vero imbecillis sim et quotidie accedant senio incommoditates, nihilominus tamen indesinentibus exerceor laboribus. Quibus ut dominus benedicat, mecum orabis dominum. Iterum vale. Haec ad appendicem tuae epistolae adiicere volui, ut scias, qualis mea misera sit conditio etc. Domino laus et gratiarum actio etc.
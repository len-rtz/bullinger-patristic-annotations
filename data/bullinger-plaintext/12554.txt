Gnad und frid. Ich hab euch uff vorgestert alles, was ich gewisst, by ainem knaben, des Herrbergs seligen sun, geschriben. Achten, euch nunmehr wol zuͦkommen sein. So ist mein l[ieber] v[etter] Conrad Zwick uff necht ouch abgefertiget und nunmehr, ee euch diß schriben wurt, by euch gewesen, und sprach mitt euch allerlay sachen halber gehalten; welchs mich wol gefroͤwt, das er selbs gen Zuͤrich abgefertiget, ongezweyfelt es solle zuͦ guͦtem dienstlich sein, sonderlich der knecht halber, so um Salmenschweyl umher lygend. Sonst nichts newes, dann das auff necht gleych nach meines vetters verreyten schreiben von unserm gesanten zuͦ Ulm kommen, das die Cluß widerum von dem könig mitt ettlich tausend knappen belegert seye, wol zuͦ besorgen, sy werde, eh und die unsern widerum komen moͤgind, erobert; allso liederlich wurdt gehandelt! Und weren die unsern yetz wol zuͦ Ynspruck, so die von Augspurg nitt alls forchtsam. Wolan! Gott muͦß es besser machen und ussfuͤren, dann sich unser anschleg richtend, sonst wurde es ausß und verloren sein. Hanns Reych von Rapperschwyl ist noch nitt by mir gewesen, vyllicht noch nitt fertig worden und underwegen. Bald ich das schreiben empfach, fuͦg ichs euch ze wissen. Ich bedanck mich zum fleyssigsten des abgeschribnen ansechens des gemainen gepetts by den ewern. Gott lass ims wol gefallen und krefftig sein. Wir doͤrffen wol, das er oberster hoptmann seye, sunst wirt es ruch zuͦgohn. Es geht gassenmehr um, doch nichts gewisses, der landtgrauff seye uff Nuͤrenberg zogen und sy um gellt ankommen. Hab ouch dem bischoff von Bamberg die statt und sein herrschafft ingenommen. Wellen wir bald erfaren. Hoff ymmer, wie es gang, gott werde etwas grosses durch disen fursten usrichten. Bittend gott, das man uff unser syten nitt liederlich seye und sich der guͦten mittel dapfer gebrauche. In yl, den 22. iulii 1546. A. Bl. Venerando et charissimo H. Bullingero suo, Tiguricensis ecclesię antistiti vigilantissimo.
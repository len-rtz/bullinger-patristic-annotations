Gratiam et pacem a domino nostro Iesu Christo. Lutheri librum contra nos nuper aeditum te iam ante vidisse satis novimus, Alberte frater observande. Nec ignoras plures obstitisse, quo minus ad nos idem ille perferri posset. Sed secus deo nostro visum est. Eundem enim et nos vidimus, irę, odii, invidię et omnis generis amarulentię affectibus tumentem. Nec enim in nos ceu privatos Lutherani nominis hostes, sed catholicę fidei et verae religionis publicos oppugnatores, contumaces et poenitere nescios hęreticos invehitur. Dolorem vero hinc non parvum accepimus; non quidem, quod nostrę famę et honoris violatione tantum dolere possimus, sed quod offendiculum hinc longe maius et pernitiosius exoriri videamus, quam nostri sęculi alias plus satis afflicti calamitas postulet. Iam olim enim multa huius generis sustinere et superare didicimus. Et animi nostri bene sibi conscii huiusmodi minas non multum pertimescunt. Christi enim salvatoris et eorum, quae ipse pronuntiat, sumus memores: „Beati“, inquit, „estis, cum probra iecerint in vos homines et insectati fuerint et dixerint omne malum verbum adversus vos mentientes propter me. Gaudete et exultate, quoniam merces vestra multa est in coelis“ [Mt 5, 11f]. Quoniam vero Lutheri factum pravi exempli occasionem pluribus praebere et multis infirmis offendiculo esse potest, diutius nobis tacendum esse non putavimus. Nec enim in nos, ceu privatos homines, sed in doctrinam nostram, adeoque ipsam veritatem, debachatur; cui si patrocinium nostrum negare voluissemus, illud sine gravi iactura fieri non potuisset. Scimus equidem, quanta sit apud multos Lutherani nominis authoritas. Atqui eo magis illi occurrendum est, sicubi pravi exempli author esse coeperit. Ille diro anathemate ferit et satanę tradit omnes eos, qui panem et vinum verum ac naturale Christi corpus ac sanguinem esse et corporaliter ore tenus manducari et bibi credere noluerint. Quod si vero temerariam hanc excommunicationis sententiam nemo publice improbarit, quantum, quaeso, veritati imminet periculum? Nonne veritatem plures vel negandam vel reticendam esse putabunt? Rursus, si Luthero, ut fidei articulos pro suo arbitrio ipse constituat et privata authoritate omnibus credendos obtrudat, permissum fuerit, quid aliud hinc eventurum sperabimus, quam quod audacissi-mus quisque omnia capitis sui figmenta et somnia pro receptis fidei articulis proferet et contradicentes sibi diro anathematis fulmine feriet? Atqui hęc non minima surgentis papatus initia et augmenta fuisse legimus. Quid? Pontificiis quoque Lutherus se palam iungit, illorum sententiam orthodoxam et eam, quae sub papatu est, ecclesiam sanctam et catholicam esse dicit. Multum profecto hic metuimus, ne odii et invidię pertinacia totus obcoecatus hoc unum quaerat, ut nos quibuscunque tandem vel consiliis vel auxiliis opprimere possit. Nos tamen ingenue illud fatemur et testamur, nullam nobis ob privatum odium inimicitiam cum Luthero incidisse unquam. Virum magnum et non poenitendum in domo domini servum illum fuisse non negamus. Omnia tamen, quae ab ipso fiunt, spiritus opera esse pronuntiare nondum possumus, cum tanta et tam immoderata affectuum intemperie agitetur, ut nec sui officii, nec ecclesię memor in insontes nullam iustam ob causam in tantum furiat et tam pernitiosi offendiculi author sit. Responsionem ergo hanc non in hoc instituimus, Alberte, quod vel Lutherani nominis authoritati quicquam derogatum cupiamus, vel pernitiosa contendendi libidine delectemur, sed quod publicam et communem veritatis causam suscipere et ecclesiarum nostrarum innocentiam publico scripto asserere extremae necessitatis telo cogeremur. Viderunt hoc, quotquot apud nos sunt vere pii et fideles homines. Vidit idem senatus urbis nostrę amplissimus, cuius consilio et assensu hęc et conscripta sunt et in lucem ędita. Apud te vero, Alberte frater dilecte, de his tam multis agimus, quod tua fides et integritas nobis plene perspecta est, quę simul et hoc loco divinę veritati non leve patrocinium praestare potest. Vides haud dubie, quo imprimis Lutherus spectet. Illud enim suo exemplo docere et efficere conatur, ne quem vel nos vel scripta nostra locum invenire possint, ne quis nos audiat, ne quis nostra vel admittat vel legat. Et quaenam hęc in tanto theologo iniquitas! Hęreseos nos accusat, et omnem excusationis copiam, quantum in ipso est, eripit. Se ipsum ergo et actorem et testem et iudicem constituit. Quia vero quorundam animos ab illius nutu tantum non pendere constat, periculum est, ne illi, Lutheri exemplum secuti, veritatem repellant et libros nostros, quibus illi patrocinari studuimus, proscribant. Ut ergo multorum auxiliares manus petimus, ita tuam quoque in causa hac longe honestissima operam nobis adesse unice postulamus. Meruit tua fides et spectata probitas, ut multis et fidelissimis et potentissimis principibus gratus et amicus sis. Hi tuis utuntur consiliis, te dicentem audiunt, tuam operam in omnibus desyderant. Primus autem illorum est fortissimus Christi miles et imperterritus evangelicę veritatis patronus, Coloniensis archiepiscopus, cui et Monasteriensis, eorundem studiorum sectator, accedit. Te ergo etiam atque etiam oramus et obtestamur, ut apud hos causam nostram, imo veritatis potius, sic agere digneris, ne libros nostros damnent, ne proscribant, ne eorundem lectionem vel publicis vel occultioribus edictis inhibeant. Nec enim periculum est aliquod, nec quicquam coeptę reformationi officere possunt: Ut enim simplicitati per omnia, ita modestię quoque studuimus. Nec desunt ubique locorum, qui veritatem agnoscunt et profitentur, quos nostrorum librorum proscriptio plus terrere quam coeptum reformationis studium exhilarare posset. Norunt hi Pauli sententiam, qui omnia probare et, quod bonum est, retinere iubet. Neque tanta est animorum nostrorum insolentia, quod omnia nostra privata authoritate pro divinis oraculis cuiquam hominum obtrudere velimus. Ecclesiarum vere fidelium iudicia libenter sustinemus, et quisquis tandem nos meliora edocere potuerit, nos gratos sentiet. Tam iusta ergo petentibus te nequaquam defuturum esse speramus. Scis enim nullius hominis authoritatem tantam esse, quin maior esse debeat divinę veritatis existimatio. Dominus deus et te et, quotquot tecum sunt, fideles, suo spiritu illustret et in nominis sui gloriam ac honorem semper provehat. Amen. Reverendissimo domino Coloniensi archiepiscopo nos fideliter commenda, pro cuius incolumitate perpetuo oramus; cui ut lęta omnia precamur, ita nostram operam et studia omnia totis animis illi offerimus. Vale, Alberte colendissime. Tiguri, pridie idus martii anno etc. 1545. Tigurinę ecclesię ministri et lectores. Eruditione et pietate clarissimo viro d. Alberto Hardenburgio Frysio, amico et fratri in Christo unice dilecto, etc.
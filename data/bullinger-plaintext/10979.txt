Gnad und frid von got, unsem fater, und unsem heilland Jesus Cristus merry sich al zit big uns. Min lieber her und bruͦder imm heren, ich hab üwer schriben verstanden und ich bit üch, ir wölen es nit verübel han, das ich üch nüt geschriben hab; ich was al zit inn wilen, selb zuͦ üch hinn komen, so ist mir al zit etwas ellend und jomer jetz mit kranckheit an uns beiden, dan mit armuͦt unsen kinden, das ich nit fil zerging hab. Aber das ist der bescheid von dis brif halb, da üch die 10 lib. werden sönd: Min schweiger ist da usen xing und hat imm min schwager verheisen, uf winnach imm das halb gelt zuͦ bringen und das ander halb teil uf pfingsten, das aber nit gescheigen ist. Darumb ist min schweiger wider ussen und meint, er wöl es jetz als innzin. Wie es aber gat, wil ich üch wüsen tuͦng. Ich wil nüt von imm neing, bis ir und min schweiger bezalt werdent. Min schweiger hat das enligen, das er üwer basen uf die 20 gl. an müntz han müsen gen. Sig und ir man sind zuͦ mir gen Sur kon und woltent vil von mir erfaren. Da seit ich inen den reichen bescheid, wie ich das hus uf dem blatz hab koft umb 100 gl.; da solen die 60 gl. an gold sing, wie Hans Löchly brif gelut hat, und die 40 gl. den 2 kinden, sol 17 batzen oder 3 lib. sin für 1 gl., und wan ich nit zuͦ gen heitin, wan es die kind haben wöltin, so sölt ich si oder ir fögt versorgen und nit uf das hus. Wo min heiren von Bremgarten tüchtin, das es gnuͦg werin, wo sig oder irin fögt nit ein genüogen wöltin han. So ist der knab bezalt. Und do ich von Breimgarten kamm, do ward mir der brif umb die 20 gl. ain müntz; den gab ich üwerm fater; ir waren nit wit darvon, weis ich wol, do seit mir üwer fater, er wer nit fogt, Jackob wer fogt, dem wölt er den brif gen, neim er inn an und ming schweiger umb das übig zum bürgen, wer imm wol tuͦng. Und das ist gescheigen und hat Jackob den brif und min schweiger umb das übig angenong und nit üwer fater, und hand den zins je sider inngenong, und stat nit übel, wan man wil imm reich tuͦn. Er seit mir, es stuͦnd ein müt keirnen vor druf; ist nit, es stat nüt druf, dan im brif stat es. Trug jedlicher pur die frönden schirg gern, als mich bedinck an iren warten. Got sig mit uns alen. Hans Bronissen, üwer armer kneich imm heiren. Dem fromen und eerfesten Meister Heinrich Buler, breidinkant zuͦ Zürrich, sinen lieben heren und guͦten fründ.
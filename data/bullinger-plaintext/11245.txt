Sunders guinstiger, lieber herr. Uff uiwer schriben und begeren, her Hans Hainrichen Gollin, min lieben vettern, bellangend, loss ich uich wuissen, dass ich im mitsamt andern gernn hellffen will lut uiwers und her Hainrich Goelldliss schriben, wieg er uich selbss anzaigen wirt. Wellend in uich auch beffollen lassen sin. Will mich uich auch allsso beffollen haben gegen got und im zit, mit herbiettung, was ich uich fruindschaft, libss und guͦtz bewissen kann, findend ir mich allwegens guͦtwillig. Wellend allsso mins schlechten schribens verguͦt haben, dan ich allss müed von schriben bin, dass ich nuimen mag. Damit sind got beffollen, und wass uich lieb ist. Damit bewar unss gott ally. Datum in ill zum Schramberg, uff mendag nach sant Andrass tag im 38. jar. Hans von Landenberg zum Schramberg. Dem erwirdigen heren Maister Hainrichen Bullin, bredykant zum Grossen Muinster zuͦ Zuirch, minem sundern, guinstigen, lieben heren.
Nunquam tuis literis sic carui, ut nunc careo aliquot mensibus; aut ergo graviter offensum aut sinistra valetudine affectum te esse, certum est. Ego si offendi ulla re, ignoro, qui semper tibi inservire cupio; si aegrotas, doleo et prosperam tibi valetudinem opto a domino. Ex Anglia non admodum laeta audio. Venerunt Tigurum profugi et exsules ex Anglia duo viri docti et pii. Venit cum illis et eorum unus, qui superioribus annis in convictu meo fuerat; sed is nunc rediit mercium gratia. Duo isti et Tiguri studio sacrarum literarum incumbunt et meliorem exspectant fortunam. Rex spe impulsus et perculsus metu, immo ab episcopis Londinensi, Wintoniensi ac reliquis seductus, articulos suis impios imponit credendos et servandos ... chartulae; quam, ubi legeris, remittas. Hugo Latimerus, episcopus Wigorniensis, et episcopus Sarisburgensis impia decreta noluerunt recipere; ideo exuti sunt dignitate et officio. Cantuariensem vereor esse hypocritam. Alii nonnulli episcopi metu perculsi iugum ferunt; alii, quibus semper displicuit evangelium, exsultant, regnant et premunt. Fugiunt multi boni viri in Daniam et urbes illas Lacustres quas vocant. Sic res habent in Anglia; sperant tamen, rem aliquando habituram melius. Vulgus recepit oculos et internoscere novit inter verum et falsum. Deus misereatur illorum! - Iohannes Caesarenus a Colonia scribit, libros nostros palam esse proscriptos, sed clanculo non segniter et nihilominus etiam a principibus sacerdotum. Dionysius Melander, principis Hessi contionator, indicat, principem unice constantem quotidie eruditos et religionem provehere; addit, nunc sibi datos 2000 aureos ad parandam bibliothecam. A Zitta ex Silesia scribit Pargemerus, urbis scriba, evangelium a multis recipi per Bohemiam, Prussiam, Poloniam etc. Ut autem res in Frisia Orientali habeant, disces ex his adiunctis literis.
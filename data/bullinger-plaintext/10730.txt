S. Scripseram nuper sub noctem de conventu Araugię servando. Dubii autem reddebamur, quid faciendum. Penitebat nos, si frustra itineris pericula et incommoda vestrates subirent nosque abessemus in negocio tam arduo. Misimus ergo 30. novembris nuncium ad Aroiam, ut si illic essent vestri, non discederent, sed expectarent celerrimum Megandri adventum, deinde si illic non essetis, nova dies tempestivius indiceretur, quam Basilienses nobiscum inviserent. Quid futurum sit, nescio. Deinde de Gebennensibus quae habui, festinando descripsi, ut nunquam relegerim. Credo tamen te intellexisse. Addidi, ut petebas, de exulibus responsionem. Si quid interim aliud acciderit aut si quid aliud velis, indica. Quod de Antroniis addideram, ex secretis est. Tu facile apud tuos percontari poteris. Nunc sit, convenerint sub ardente lucerna. De commentariis tuis in reliquas Pauli epistolas nihil addideras. Thimotheum Megandri nondum vidi; nescio, excusus sit necne. Articulos concordie remisi. Inter te et me facile conveniret iis verborum ambagibus, quoniam amica charitas defert, quicquid potest, citra fidei dispendium, sed num nobis sic liceat concordiam in publicum confiteri, sit conventus fratrum iudicium. Unam epistolam semel ad Bucerum scripsisti, cuius copiam ad me quoque miseras; in ea tam aperta et brevia sunt omnia, ut nihil tale unquam a vobis omnibus acceperim. Faxit dominus, ut omnia sinceris animis in domini gloriam fiant. Aiunt Pellicanum meditari registra in biblia seu novas concordantias, deinde et commentarios in totum novum testamentum. Qualia hęc, si saltem, futura sint, vel uno verbo significa. Video iam lectionum vestrarum diligentiam. Qui apud vos sacra discere nolunt, certe stupidi sunt. De avicula quadam in cavea detenta scripseram, cuius cantum, ubi primum inteliexero, ignorare te non patiar. Ex primatibus unus est, qui tantae seditionis incusatur, ut si voti compos factus esset, miram omnium rerum vidisses mutationem. Homo, ni fallor, tibi cognitus est. Vides nunc me egregie diluere notam insignis illius inertię et pigricię, quam mihi non immerito impingere volebas. Rursum vale. 30. novembris, hora 11. antemeridiana. Tuus Berch. H. An Meister Heinrich Bullinger, [predicanten] ze Zürich, sinem insunders ge[liepten] herren und bruͦder.
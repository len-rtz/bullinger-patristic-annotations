Gratia tibi multiplicetur per dominum nostrum Iesum Christum. Dudum tibi rescripsissem, observandissime Bullingere, si vel commodus quispiam obtigisset nuncius vel minimum quiddam novorum scriptorum ab eo tempore, quo tuas proximas literas cum Antichristo accepi, prodiisset. Tandem vero, etsi nihil habeam, quod mittam, non potui diutius cessare, quin tibi scriberem, maxime cum bonus ille et (ut mihi videtur) valde pius senex miles ex Stammen ultro se mihi tabellarium offerret. De rebus autem bellicis calamitatibusque nostrorum nihil scribam, cum dimissi illi vestri milites (qui magna cum laude suęque modestię encomio hic meruerunt) omnia sint multo plenius narraturi, quam ego scriptis non molestis assequi queam. Ad tua ergo tantum paucis respondebo. In primis autem gratias ago ingentes pro dono christianę et praeclarę lucubrationis Waltheri, mihi hoc etiam nomine acceptiore, quod in tempore obtigit tractandi modo pro concionibus posteriorem ad Thessalonicenses. Scias etiam Frechto mirum immodum  hunc laborem probatum fuisse. Nam, ut prius in manus ipsius quam meas errore latoris (quem ignoro, quisnam fuerit) pervenit, tam avide legit, ut mihi nonnisi perlecta folia traderet optaretque Varnirium etiam excudere. Quid autem cum epistola actum sit, nescio. Cum enim ignorarem, quisnam fuisset lator, non potui perdiscere. Resignatam quippe accepi 17. septembris, quam tu scripseras eiusdem 4. Ab Hallero nuncium nullum, nedum literas ullas hactenus accepi. Frechtus te resalutari iussit. Piscatorium putassem ipsum per literas te resalutaturum, sed aiebat se in hisce turbis nec velle nec posse scribere. Mihi autem mandavit, ut suo nomine tam diligenter te resalutarem, quam tu salutaveris ipsum. Ecclesię Augustanę vehementer gratulor urbi ipsius talem esse consulem, qui eiusmodi scriptorem, qualis tu es, recipiat invitis procul dubio multis superstitiosis sacramentariis, id est iis, qui sacrosanctis sacramentis tribuunt et includunt suis opinionibus, quę nunquam nec habuerunt nec habitura sunt. Nam sacramentariorum vocabulo utor ego ea ratione, qua utimur voculis operariorum, iustitiariorum, etc. Idque opinor rectius quam illi alii. Benedictus dominus, qui non sinit maledicos pro sua libidine veritatem opprimere, quem et nuper in hoc Norlingę (ubi sacramentaria superstitio cum missariis cęremoniis sub evangelio obtinuerat) excitavisse quendam ex verbi ministris audio! Quodsi ita est (non enim satis certo mihi constat adhuc), dominum pręcor, coeptis faveat idemque subinde in locis pluribus faciat! Plus spei et presidii (quod pie scribis) in precibus quam in armis esse collocandum vel excitati tandem Boemi et 5 Helvetiorum vestrorum ditiones, ut rumor fert, nos docebunt! Dominus custodiat nos in viis suis, utut illi visum fuerit, vel per vitam vel per mortem. Bene vale. Ulmę, 5. novembris anno, etc., 46. Leonhartus Soerinus.
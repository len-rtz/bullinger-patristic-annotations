Der almechtig gott verlich üch und allem üwerm volch, ouch wer üch lieb sig, ein guͦt und glückhaft jar etc. Wolglerter, ersamer, min insonders vertrüwter günstiger und lieber herr etc. Üwer schriben, samptt her vogt von Lentzburgs ingelegter meisif, hab ich uff den wienechtt abend spart enpfangen und thuͦn üch antwurtz wiß hierüber zuͦ vernemen, das ir mit her vogt von Lentzburg mogend retig werden, wan es üch glegen, doch so es möglich, mich des acht tag vor zu berichten, will ich mich dan woll darnach schicken, und baß, dan so ich den tag ansatzti. Sömlich welend bester meinung vernen, üch darnach wüssen zuͦ schicken. Des andern handels halb hab ich angentz heisen wider gen Raperschwil schicken und ein[en] grund, ob es gesin, erckunen. Mir ist aber noch nit witer a[ntzögt] worden. Ich gib der sach nit globen, dan es doch ein über[refner] anschlag oder pradick wer. Wüsend ouch, daß mir der pur [uff] Ögst hat antzögt, wie her prior von Capel, üwer bruͦder her [Hans], Heini Jos und ander guͦt herren und gesellen uß dem [Frigen] Amptt ein anschlag habend, mich zu sachen umb ei[n faß]nachtt tag, das mir warlich ein übergroser dienst u[nd frödt] wer und nun dem fulen hufen zuͦ leydt. Da muͦß man [versehen], daß der vogt von Lentzburg dieselbig zitt nütt treff. He[r Moran]diß halb wüst ich woll, wo er nit den münchen sun[ders] anmuͤtig, daß er ein schlechten dienst haben; aber si begerend [sin]. So weiß und trüw ich im aller trüw und warheit, u[nd dücht] mich weger einer, der ruͦw möcht machen, dan sölt ein[er da] sin, dem die münchen abhold oder widrig sin wurden. Wi[ewol] denn, er ruͤwtt mich zuͦ Fröwenfeld ouch; dan er ein groß[e frünt]schaft hat, daß er gegen lantfogt für uffwüschen ist etc. Verstan[d] min schriben im besten und sind unserm gütigen und gnedigen herren und gott befolhen. Datum in ill uff Johanis ewangeliste anno etc. 35. Üwer guͦtwiliger diener all zitt, Hans R. Lafatar. Dem wolglerten, ersamen herren Meister Heinrichen Bulinger, predicant der stifft Zürich, minem innsonders vertruwten und lieben herren.
Laus deo! Argentine, 28. die ianuarii 1546. S[alutem] et pacem in domino! Diu quum sit postquam ad tuam pietatem literas dedi, non meum est diutius abstinere. Primum quidem gratias tibi ago immensas, domine, quod dignatus fueris illos libros, quos ad me proxime misisti, mittere legendos, quanvis eos non mihi dono dedisses. Sed quoniam ita tibi placuit, accipio eos grato animo, et quod reliquum adhuc in illis est, quod non adhuc legerim, deo volente, perfitiam legendo. Deus optimus maximus det, ut cum magno fructo[!] legere eos possim, sicuti tu illos maximo cum labore ad gloriam nominis dei et ecclisiae[!] edificationem edidisti. Ludevicus Lavaterus (nescio qui fiebat) non mansit cum d. Matthia Zelleo, sed, ut mihi dixit, nunc est apud d. quendam Marbachium, qui, ut ex tuis literis in mense octobris datis intelligo, is est, apud quem non erit Ludevici patri gratum ut ageret. Causam dicis, quia Lutheranismum spirat Marbachius; sed hoc non est novum apud nos, quod contionator aliquis Lutheranismum saperet, quia omnes hic fere prelectores atque predicatores precipue Lutheranismum spirant et respirant in alios; ita ut vel Lutherus eos in errorem suum pertraxerit, aut fascinati a mundo se simulant Lutheranos esse. Ideo si hoc spectaremus, non est opus ut Ludevicus tuus hospitium denuo mutaret, dum tale iterum (si apud aliquem doctum hic viveret) habebit. Et quantum ad me, domine, profecto vix sit mihi hic aliquis notus, qui commensales pro pecunia retinet, apud quem putarem eum melius esse quam apud dominum Mattheum Zelleum. Nam illum solum audivi a Gerardo Friso ab aliisque laudatum, et alios non item a scolasticis commensalibus, inter quos tamen paucos novi postquam huc veni habitandum. Ego paratus sum et ei obtuli, si Ludevichus a me hoc cupiet, pecuniam tua gratia exponere, pro quarta parte anni aut dimidiato, pro mensa illius iuvenis. Tamen, quia pater eius dives est, puto nullum illi dam[n]um esse, si prius Ioanni Burchero ibi det, ut ego pro eo hic possim eandem summam dare postea. Nam certe ego non per unam fere ebdomadem unquam pecuniam apud me detineo, sed potius expono in aliquas merces statim. Sed ne precor egre feras, domine, quod nunc tam libere tibi scribo, quia solum tue pietati indico, quo statu nostre res sunt, quantum ad usum pecunie. Interim tamen nullo modo recusabo prius exponere hic pecuniam, quam apud vos recipiam per Ioannem Burcherum, etsi summa triplo tantum fuerit quantum, opinor, erit. Si que fuerint hic nova aut ex Anglia, ea rescies ex literis conterranei cuiusdam mei, qui hic studet, cui nomen est d. Ioannes Hoperus, quondam ex aula regis nostri, nunc autem Christi regis regum discipuli, et ardentis zelo et piissimi, nominisque tui inter omnes theologos studentissimi. Hic in edibus meis egrotabat fere ad mortem et tum, cum nostro videre spiritum statim emitteret, pientissimi christiani pectoris verba et confessionem circa negotium eucharistie omniumque christinae fidei articulos coram multis adstantibus sepissime prodidit. Deus optimus maximus ei det gratiam, ut ad finem usque perseveret, quo salvus fiat. Amen. De obitu d. Megandri dolebam primum, quum literas tuas legi; nunc tamen, quum inspicio statum istius mundi et felicitatem eorum, qui in Christo moriuntur, incipio deum pro eo laudare. Interim tamen resarciat deus detrimentum, quod, uti scribis, patitur aut sentit ecclesia Tugurina[!] ex discessu ipsius. Ioannes Burcherus mihi scripsit nuper, quomodo tu aut tua uxor pia nobis voluisset caseum iam ad festum natalis domini mittere; sed gaudeo vos non ita fecisse; plura enim munera et benefitia a vobis accepimus, quam quod possimus vobis iterum rependere. Idio[!] parce rebus tuis, precor, domine, et nihilominus ne dubites de animo nostro erga te; diligimus enim te, ut solebamus, in domino. Salutat te et tuam uxorem castissimam uxor mea, ego item, etiam viduam (si adhuc vidua sit) domini Megandri, precipue autem dominum Pellicanum, d. Theodorum Bibliandrum et d. Gvalterum tuum dilectum, ut dignus est. Vale in Christo Iesu, domino et spe nostro[!], in quo vive diu feliciter. Amen. Tuus Richardus Hillis. Ludevichus dicit, quod cum d. Marbachio convenit pro 30 florenis pro mensa per annum; sed de hoc procul dubio ipse in suis literis certiorem te fecit diu antehac. Doctissimo et pientissimo theologo domino Henrico Bullingero, Tigurinae ecclesiae contionatori primario mihique imprimis observando. Tiguri.
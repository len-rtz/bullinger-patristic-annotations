S. P. D. Plura ad te scribere profecto presens tum temporis tum ocii incommoditas obstitit neque tulit. Unice autem hoc scias, vir ornatissime, das ich nütt weiß, wie oder wormitt ichs um üch bschulden und verdienen sol das früntlich enbieten und zuͦschriben, mir von üch jetz zwey oder trü mal beschechen etc. Ich wil aber gott mitt mund und hertzen bitten, das er üch somlich widergelte etc. Demnach, min lieber herr und bruͦder, so ist üch wol ze wüssen, wie das ich ein zittlang den handel gottes mitt trüwen harfür an den tag getragen han etc. Lan üch hie bin wüssen ut intimum meum, das ich dess gneigten willens und gmuͤttes bin, so vil mir gott gnad verlicht, dasselbig für und für mitt bescheidenheit ze volfuͤren. Dess sond ir üch keis anderen gegen mir versen, in hoffnung, gott werde gnad geben, das gottes eer und wolstand unsers vatterlands dardurch geufnett und pflanzet werde etc. Demnach so hett üch min gliebter bruͦder P[eter] Col[in] uß mim enpfelch zuͦgschriben, was mich hett anglanget von wegen deß hußes ze Hitzkilch etc. Han ich an üweren rath nüd wellen annemmen. Ich bin ouch nie deß gmuͤttes gsin, mine schefli ze verlassen, die den handel gottes verstand und ergriffen hand, uff das inen nütt ettwan ein schedlicher wolf uffgsetzt wurd, der der herd Cristi nütt verschonen wurd, und alein angsechen die eer gottes und das heil deß völklis in hoffnung, gott werde weder mich noch mine weysle verlassen. Und wil also üwerem rath volgen, und hand die sach gar von handen gschlagen, und wil für und für anhalten, den handel gottes ze volfuͤren, nach dem mir gott gnad verlicht. Was mir witer anglegen ist, wil ich jetzmal ruwen lan biß uff andere zitt, so ich der muß bas han ze schriben. Doch so wirt min vetter Hans Siber witer muntlich den handel üch anzeigen etc. Handlend mitt mir als mitt einem bruder, deß ich gar kein zwifel han. Land mich üch alwegen enpfolen sin. Grützent mir unsere brüder, namlich min lieben glatter M. W[erner] Steiner, Con[radum] Pell[icanum] und insunderheit min heren burgenmeister Röysten. Hiemitt sind gott befolen. Uwer alzitt williger R. W. Turegiorum eclesie presidi H[enrico] B[ullingero], viro longe integerrimo iuxta inprimis observando.
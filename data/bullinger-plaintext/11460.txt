S. Posses haud immerito, ornatissime et amantissime Bullingere, mirari, quidnam intervenisset, quod tam diu nihil literarum ad te dederim, atque fortassis, tametsi melius tibi confidam, suspicari, quasi quidpiam a pristina necessitudine remiserim. At profecto in nullam aliam rem culpa conferenda est, quam quod sępius profectionem ad vos destinarim, usque tamen vel propter inexpectatas occupationes vel, quod semel contigit, ob valetudinem non ita levem remoratus sim. Quę nisi me impediissent, coram tutius quędam tecum contulissem quam scriptis commendassem, quod tabelliones in literis perferendis sępe negligentes sint, ut non semper tuto illis committi possint, et quod utravis pars in disceptationibus obtineat, altera sua delicta et suas offensiones alteris indicari et significari ęgre ferat. Disceptatio inter Sebastianum, Conzenum, Sultzęrum duosque diaconos ex una parte et Erasmum ex altera, quam scriptis ad senatum retulere - nam quid altera pars in altera desyderabat, omnia scriptis complexa erat -, sic est per senatum sublata, ut ulterius eius nulla mentio habeatur. Voluit enim senatus universam istam concertationem plane sopitam; perceperat enim diacosios commotos et, ut pacis est studiosus, utrisque indixit concordiam et pacem, ut iam, velit, nolit, Sebastianus totaque suę partis turba pati cogantur Erasmum pro suggestu libere et solito more de coena dominica concionari. Sentio eos torqueri; sed significare non audent suam bilem. Et si huiusmodi concertationem coram diacosiis expedire oportuisset, fortassis Sebastianus - nam id quidam palam in societatibus tribuum se facturos minitabantur - amandatus fuisset eique concionibus hic habendis interdictum fuisset. Verum ut turbę sunt ancipites et lubricę, et ne ex scintilla ingens conflagratio exordiretur, ideo senatus plane istam concertationem interceptam voluit, ut de illa ne verbum uspiam fieret. Et si duntaxat unus Erasmo restitisset, de eo alia fortassis sententia lata fuisset. Verum id praesentiebant ideoque, quod de uno futurum coniiciebant, turba sua anticiparunt et occuparunt. Propendent maioris partis animi ad solitas loquendi formulas. Et cum Sebastianus iam sentiat se non ita acceptum esse et cum in ultimo periculo et extremo assultu operam luserint, pedetentim de solita ferocia remittunt, et cum Sebastianus suos conatus incassos experiatur, abitum minatur, quod multis expectatissimum esset seque id ab ipso fieri exoptare palam loquuntur. Si hoc tentarit, videbit integro pallio se evasurum. Sed quicquid fecerit, stabimus a veritate percepta immoti instar cautis. Exemplar epistolae ad Comandrum, quod iam est apud Sultzęrum, mittere nolui, quod non ita magni sit momenti te eam habere - pręstat nos in domino fixos et firmatos esse quam cuiusvis suggillationes curare - et quod credam te id iam ab aliis adeptum; nam tum, cum scribebas, mihi eius mittendi copia non erat, quod Sultzęrus peregre esset. Sed si adhuc non vidisti, non detrectabo, quin mittam tibique obsequar. Fecit senatus mihi copiam post vindemiam ad vos commeandi; tunc itaque vos invisam vestraque fruar pręsentia tibique coram, quae desiderabis, recensebo. Bene se res apud nos habet; concordes enim sumus et satis ad unanimitatem affecti, propensi solitam doctrinam obtinere. Petierant Basilienses, ut et nos legatos ad Argentinenses ad istas principum comitias mitteremus atque nos in rebus et tractatibus fidei una cum illis ageremus; sed nihil voluimus cum illis negotii habere neque nos alienis consarcinationibus occupare vel immiscere, quod nostra fidei decreta sint pura, solidata scripturis, ut non sit opus in his aliqua suere, quae statim deo indignante dissuerentur etc. Mitto tibi Catalogum Valerii, quem dudum desiderasti; in quo non stilum aut phrasim, sed rationem temporum non ita infeliciter ad biblicam veritatem traditam habebis. Coegit me typographus, ut ab initio ternionem explere posset, quo chartam neniis meis occuparim. Recognovit Catalogum Valerius, et Telorus noster ludimagister ad prelum emendavit et correxit. Sed quaedam utrique parum animadverterunt, quae ego iam libro excuso inveni. Non potui limam meam adhibere per negotia, dum integrum fuisset, sed non ita multa sunt et ab attento lectore facile corrigantur. Tu, quicquid fuerit, boni consulito. Parvi facio adscriptum historiarum indicem magis quam explicationem; sed quod magni facio, est series ordinata temporum etc. Oro plurimum, meo nomine salutare velis Leonem, Megandrum, Pellicanum, Theodorum, Collinum, Binderum et Frisium neque praetereas quoque Rellicanum et quotquot mei memores sunt. Cęterum oro, me excusare velis coram Bindero et Frisio; nam receperam me illis introductorium in artem musices collecturum, unde facilimo compendio principia quaeque optima aliis tradere possent. Et cum id mihi maxime proclive esset, quod ad cognitionem tonorum, clavium, notularum, signorum, pausarum, temporum, prolationum, augmentationis, diminutionis, ligationum et proportionum aliasque minutulas huius artis res pertinet, prodere, non tamen mihi satisfit, nisi ex arcanis matheseos quantitates proportionum, unde consonantię constant, explicem et systematis ad Pythagoream dimensionem dispositi aliis numeralibus proportionibus et quantitatibus lucem adferam. Unde et ea quoque non intacta, a quibus potissima negotii pars penderet, relinquerentur. Nam si et in hac parte me illis gratificaturum sensero, coram indicabo, quam viam ineundam ad exactas demonstrationes - idque breviter - existimem; nam duntaxat in diatonico genere occupatus ero neque enharmonici neque chromatici generis quicquam meminero, nisi quantum opus fuerit ad diatonicum illustrandum etc. Vale optime una cum casta uxore et mellitissimis liberis meque ama, quod facis. Datum Bernę, 10. kalendas septembris anno 1540. Totus tuus Eber. a Rümlang. Integerrimo et doctissimo viro d. Heinricho Bullingero, ecclesiastę Tigurino primario, domino suo semper observando. An Meister Heinrich Bullinger. Zürich.
S. Scripsi 18. huius mensis ad te, quae tunc habebam nova. Dixerat enim mihi d. Laetus publicum quendam tabellarium profecturum Constantiam. Tradidi ergo d. Laeto literas, quas tamen heri adhuc apud ipsum reperi. Eas ipse nunc simul cum suis mittet. Quae nunc sunt nova, se tibi scripturum pollicitus est. 14. octobris conflixerunt aliquot equitum cohortes. Ex caesareanis non minus 1000 desyderati. 16. deinde octobris iterum factum est certamen, non tamen universalis conflictus, sed tale, ut ex utraque parte plurimi sint desiderati. Eodem die Hispani aliquot venerunt in pagum quendam, monasterio (cuius nomen non memini) contiguum, in quo non modo diripuere omnia, sed  et mulieres ac virgines, vi in monasterium abripientes eas, oppresserunt. Rustici conglobati ipsos in monasterio aggressi trucidarunt non paucos. Reliqui in turrim evaserunt. Cum vero ipsos inde elicere non possent, turri incensa ipsos fumo necarunt. 18. octobris nostri equites egressi et hinc inde vagantes 8 plaustra cum 5 carris commeatum vehentibus in castra caesaris interceperunt et Augustam adduxerunt. Aurigae dimissi sunt, equi divenditi, panes inter pauperes et milites distributi. His etiam diebus se nostris copiis iunxit dux Wirtenbergensis cum 15000 peditum et 1800 equitum, sicut ferunt. Est etiam constans fama magnum numerum equitum a Gallo missorum hisce diebus per Argentoratum ad nos transisse. 20. octobris iterum nostri equites egressi pervenerunt ad oppidum usque Rein, ubi 200 sunt equites caesareani, ex quibus aliquot invenerunt diripientes rusticos. Horum circiter 30 ab ipsis confossi, capti nulli, sed 13 tantum equi vacui adducti. Indignatur enim Schertlius, si huiusmodi nebulones captivos afferant, quos non liceat iure militari necare fiantque dimissi proditores pessimi. 21. octobris habend si aber zwen profantwaͤgen erwüscht. Heri, id est 22. octobris, habend die puren 4 Spanger heimbracht gfangen. Est etiam quidam apud nos tribunus, qui filium habet multo tempore versatum in Italia, qui et frequenter etiam aulam caesaris secutus est hactenusque in ipsius fuit castris. Is heri Augustam venit proditionis procul dubio nomine; quem nostri comprehensum in vincula coniecere. Arbitrantur quidam eum novo patibulo in foro erecto affigendum. 21. octobris hatt man unmentschlich hören schiessen duß uff den bergen, das man meint, es söll aber etwas gschehen sin. Ich hab aber noch nüt vernommen, dann, diewyl der keiser zwüschend uns und unserem huffen ligt, muͦß man wol 10 myl umbriten. Deßhalb man amm 3. tag kum kan bottschafft haben uß dem laͤger. So neiswas kumpt, wil ichs üch wüssen lassen. Lepusculus apud nos manebit. Guntius, quamvis doctissimus et valde pius vir, tamen docendi non habet ullam gratiam; ideo a nobis remittitur, honestissimis tamen excusatus apud suos rationibus. Fratrum Tigurinorum nunc in dies expectabimus adventum. Tu ipsos instrue, quaeso, ut alios induant mores, nec putent se rusticis amplius praeesse, sed tali populo, qualem in Germania vix invenire liceret. Item, ut ipsi sint concordes, ne tragoediam aliquam inter se moventes caeteris sint offendiculo. Hospitia item et commessationes illas agrestes vitent. Non tam enim de doctrina quam de vita acerrime iudicare possunt nostri. Haec, quia ipsos amo, scribo vellemque non tam ipsis quam ecclesiae universę nominique Tigurino consultum. Vale. Augustae, 23. octobris summo mane. Si quid adhuc hodie novi audivero, priusquam illi discedant, adiungam. Saluta fratres. Tuus Ioan. Hallerus. Praestantissimo viro d. Heinrycho Bullingero, fidelissimo Tigurinae ecclesiae pastori, domino et patri suo venerando.
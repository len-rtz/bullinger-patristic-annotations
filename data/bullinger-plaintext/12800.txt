Gnad, frid, gedult und stercke verlihe uns gott, etc. Fürgeliepter bruͦder, in yl schrib ich üch dise antwort mitt hoͤchstem dannck üwers getruwen, flyssigen berichtes. Dann ich hab ietzund empfangen üwer zwifach schriben, das erst 7. ianuarii, das ander 11. [ia]nuarii gaͤben. Mich beduret insonders Fra[nck]furt übel, sol es waar sin, daß es yngenommen [i]st (ich hoffte allwaͤg, es were alein ein geschrey). Noch wirs bedurete mich, soͤlte ouch Augspurg dahin gan. Dann ist es ouch umb Straßburg gethan. Nun wolhin imm namen gottes, wenn dann glych wol dahin fallt Saxen und Hessen, so habend wir doch uff deren dingen keines, sunder uff den laͤbenden gott und sin eewigs wort gebuwen. Das kan uns nitt faͤlen; ia es wirt also erfüllt, das Daniel 7. cap. sagt: Et cornu praelium i[niit] cum sanctis et praevalebat eis, etc. So saͤhend w[ir] ietzund, was das ist: Nolite confidere in pr[in]cipibus, in filiis hominum, in quibus non est salus; und das gottes tempel des raͤchten Solomons one hamer und byel gebuwen wirt. Virgam virtutis tuae emittet dominus ex Sion, ut dominetur in medio inimicorum. Dann wenn unsere und gottes find alles habend, wie sy moͤchtend wünschen, so wirt das wort erst raͤcht uffgan, wie in der babilonischen gefaͤngnus und wie es imm Daniel gesagt wirt, wiewol der meerteyl des tüfels blyben wirt, adeo ut, cum venturus est filius hominis, vix repertum eius sit fidem in terra, Lucae 18. Dorumb, min herr und bruͦder, lassend uns raͤcht wol troͤst sin imm herren, der uns nitt verlassen wirt. Wil er, so kan er uns wol uußfuͤrren, ouch liblich; wo nitt, so lassend uns mitt sinen gnaden trostlich in die hand gottes ergaͤben und umb das testament Christi unsere seelen ußschütten. Gott wil und wirt gesigen in der marter und imm todt siner geliebten, die by imm verharrend. Wil der glichßnerischen Christen nitt mee. Aurum igni probatur. Sanctificetur nomen domini! Confundatur nomen antichristi! Die sich also schantlich ergaͤbend an den endtchristischen, listigen, intelligentem propositiones kayser, werdent erst hernach one uffhoͤren plagt werden, wenn es die gloͤubigen uberkummen habend. Lieber, sind vest! Ergaͤbend üch nitt! Dann sunst muͤssend ir tüffel, papst und pfaffen wider a[n]nemmen. Empfaͤlchend üch raͤcht gott, und wenn üch schon nieman weder zuͦ hilff, entschüttung noch trost kumpt, der herr, wil er, mag er üch entschütten wie Bethuliam vom Holoferne und Hierusalem vorm Sanherib. Wil er nitt, so ist [e]s üch eerlicher sterben uff einem huffen mitt [g]ott und eeren. Diewil Ezechias uff den koͤ[ni]g Egypti sach, was sin ding nut; Isaie 30. 3[1], etc. Von Baden habend min herren noch keinen grund. So bald wir eigentlichs habend, sol üch gar nut verhallten werden. Onet die zwey stuck habend wir: Des einen hatt der keyser ein wunder glatten brieff geschriben, da ich das original, sin sigel, etc., selbs in  henden gehept und gelaͤsen. Ist heruff ab dem tag minen herren zuͦ[g]esandt. Darinn verspricht er sich; sagt, [w]ir doͤrffind keiner rüstung noch uußnemme[ns]; er sye unser frund; woͤlle uns blyben lassen, styff halten, ein gnediger herr sin, etc.; er vervolge den glouben nitt; bringe alein zuͦ gehorsamme, die den fürsten, so verbanet sind und geaͤchtet, anhangind; dorumb woͤl er ouch Wirtemberg zur ghorsami bringen, doch, wiewol es unser nachburn, uns one schaden, etc. Datum zuͦ Haylbrunn, 27. decembris. Mitt disem brieff hatt er vil oder ettlichen der eydgenössischen orten vergalsteret, daß sy imm gloubend. Und sol noch neißwas bottschafft uß Burgund kummen. Die sol noch erst berichten woͤllen, etc. Das ander, ist amm Zinstag ze nacht des Frantzosen bott gen Baden kummen. Moͤgend noch nitt wüssen, was sin werbung. Das schript aber Froͤlich, des koͤnigs obrister houptman, har. Hab ouch den brieff in henden gehept. Der koͤnig begaͤr 14000 Eydgenossen. Habe gerüst 18000 Frantzosen und Gaßguuyer. Näme an 6000 Italier ze fuͤren in Italiam wider den kayser, und sol gwüßlich waar sin. Ich acht aber, wenn der k[oͤ]nig hoͤr, wie  schantlich die Tütschen sich am kayser ergaͤbend, werde er ouch ynstecken. Zühe er aber glich, quid salutem ex rege Aegypti? Hie hapt ir zwen brieff. Schickend mir sy wider. Baltazar Alterius est secretarius q[uaest]oris regis Angliae apud Venetos. [B]urkerus Anglus est et studiosus. Schicken[d] mir den brieff eigentlich gen Augspurg Hallern. Wo irs nitt eigentlich koͤnnend, verbrennend inn. Datum 14. ianuarii 1547. In grosser yl. Gott mitt üch in eewikeit. Dominus liberabit nos. H. Bullinger. Sinem fürgeliebten herren und bruͦder, meyster Ambrosien Blaureren, predicanten zuͦ Constantz.
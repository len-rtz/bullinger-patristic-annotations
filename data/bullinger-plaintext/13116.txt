S. Scripsi ad te heri. Sed iam Buttlerus noster literas Argentorato ad se datas legendas exhibuit, quem mox rogavi, ut exscriberet, quÄ™ ad vos pertinere videbantur. Paruit ille et schedulam hic insinuatam misit, quam tibi mittendam duxi, ne quicquam praetermitterem, quod vestra, ut sciatis, referre qualicunque ratione videri possit. Dominus nos suo auxilio nixos securos aliquando horum malorum et gloriosos victores feliciter efficiat! In eo, mi venerande et charissime frater, bene cum omnibus tuis vale. 3. novembris. Libellum de rebus Anglicis, quem Vadianus ad te dedit, si etiamnum tecum habes, multum te rogo, ut mihi quoque legendum quamprimum mittas. T[uus] A. Bl. D. Heinricho Bullingero, charissimo et optimo suo fratri. Tiguri.
Necht kompt Curio mitt ewern andern brieffen und schrifften, deren ich mich zum hoͤchsten bedanck. Will die andern uff Augspurg schicken by erstem. Diser will uff sin, das ich nichts waiß ze schriben. Der Lętus hat mich ettlich mal bericht, das es um den Welser gar schwach stande. Seye klainmuͤtig, stecke tieff hinder dem kaiser. Hat wyb und kind zytlich hinwegg gefloͤchnet, und sein guͦt und hab, wie auch Bartlome Welser den ersten uffbruch in Augspurg gemacht. Aber in seinen brieffen, die er noch fuͤr und fuͤr an mich schreibt, find ich gar guͦte christliche wort. Schreibt wol, das creutz trucke inn ubel, hoffe aber, gott werd inn nitt lassen. Daruff ich im ouch vyl geschriben und inn gesterckt, so vyl mir der herr gott gnad verlichen. Aber Lętus maint ye, es seye kain guͦt fundament da, und so es an im were gestanden, er hette dem kaiser aller ding willfaret. Ich waiß aber nitt und kans nitt urtailen. Gott kennt alle hertzen. Dem seye es bevolchen! Daran thaind im mitt der dedication, wie euch fuͤr guͦt ansicht. Kan min urtail hierinn nitt styf setzen. Ewer antwort des concilii halber gefellt mir sehr wol. Uff gestert hat der hertzog von Payer sollen antwurt geben, ob er find oder freund welle sein. Wirt er find sin wellen, so werden sy inn am ersten angrifen, dann sy muͦssend ye den pasß haben. So ist aber Yngolstatt sehr vest buwen in kurtzen jaren und nitt lichtlich ze gewynnen. Wir sorgend, man mach das land hie oben gar zuͦ blooß. Und wer nitt von noͤten, das alles hinab zucht, dann unsere nachpuren moͤchten licht ain volck machen, sy uberzucktind Ravenspurg, Kempten, Ysne, etc. Es gat warlich nitt aller ding furtrechtlich zuͦ. Gott muͦß besser machen, dann wir handlen. Den bitten trulich fuͤr unß. Datum 9. a[ugusti] in grosser yl. A. Bl. Curio ist erst komen, nachdem ich den andern brieff geschriben hatt. Bullingero suo.
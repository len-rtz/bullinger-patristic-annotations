S. in domino. Conquestus es binis literis, quod ne γρῦ responderim, et merito quidem, nam timebas me exacerbatum esse propter carmen transmissum, quod non modo me summe exhilararet, sed etiam summa voluptate afficeret. Testes possem adducere, quibus communicaram carmen; sed valeant hęc. Verum iam ternas ego misi et ne verbulum absque te extorquere possum; sed omnem culpam in tabelliones reiicio et in tua negotia. Habeo autem aliquid, quod te cęlare non possum; tua enim praecipue res agitur, et nomen tuum denigratur. Quidam ex agro Bernatum, syncerus frater, ad me dixit epistolam quandam spargi apud illos, quam scripsisse aiunt Bucerum contra tuum libellum, in qua multi loci perperam a te tractati elucidantur, dein te aut Tigurinos pueriliter Luthero respondisse et alia huiusmodi dicteria habet epistola; quam aiunt Sulcero missam et a Sulcero spargi, quo Tigurini et illorum doctrina autoritatem amittant, et apud illos, qui bene volunt ecclesiis Christi, dubitatio de vestra doctrina oriatur. Novi enim satanę in hac re consilia, etsi Sulcerum illius rei autorem non facio, cum certi nihil habeam; sed ita coniicio. Si eam epistolam habes aut a Bucero ad te scripta est, oro, eam mihi communices; brevi reddam et nemini ostendam. Si autem eam nondum vidisti, expiscare clam de illa epistola; absque dubio illam tibi communicabunt. Pręterea audio et cum summo dolore percipio dissensionem vobis esse cum Theodoro nostro! Qui hoc fiat, divinare non possim, sed, [deo] sit laus, iterum iis diebus audivi rem omnem esse inter vos composi[tam] optime et felicissime. Domino sit laus in perpetuum. O charissime frater, ne sinas pestem hanc vos invadere! Tu, qui potiores partes habes, qui antecellis doctrina et prudentia reliquos, resiste totis viribus. Satan vos turbare vult et cribrare, et dominus probare vos conatur, an constantes esse velitis in opere domini. Vale in domino et rescribe omnibus de rebus. Novi nihildum ab Argentina accepi, sed in singulos dies literas expecto. Hiis lectis si quid dignum scitu et veritatem habent, te non cęlabo. Basileę, 9. iulii 1545. Tuus Gastius ex animo. Rescribe etiam, quid iam in sacras scripturas mediteris sub prelumque daturus sis. Doctissimo ac humanissimo viro d. Heynricho Bullingero, ecclesiae Tigurinę pastori vigilantissimo et fratri suo charissimo. Zurich.
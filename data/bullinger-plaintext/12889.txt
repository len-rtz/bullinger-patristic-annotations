S. D. Tempus quatuordecim dierum mihi tuis in literis concessisti ad remittenda scripta; sed ecce, octavus nunc agitur dies, ex quo tuas literas accepi, et habeo scripta in promptu nec aliud expecto quam tabellarium, qui fideliter ad te perferat. Ego solus vidi et legi, contuli etiam cum scripto Grinei. Quid de utroque sentiam et quomodo utriusque scripti lectione fuerim affectus, paucis tibi et candide significabo. In dictatis Grinei animadverto cogitationes hominis peracuti atque in disciplina philosophica praeclare instituti; sed eas ipsas res obscura difficilique oratione video adumbratas, sive id naturae vicio sit factum, quae non perinde apta videbatur ad explicandas perspicua oratione difficiles controversias, sive quod res ipsae, quae tractantur, tam subtiles, tenues ac limatae sunt, ut nitorem orationis non admittant. Huc accedit fortasse studium conciliandi partes dissentientes, quae res non raro fucum facere solet hominibus etiam doctissimis, ut interdum vel sententias ambiguas vel minus propria verba fundant. Hinc obscuritas in oratione et quidem tanta, ut sensum scripti difficulter possis venari. Deinde ubi sensum autoris ex verborum significatione atque orationis contextu es assequutus, maior etiam oritur difficultas in appendenda sententia. In tuo vero scripto dicis tu quidem perspicue, quod vis, et lego plane, quod intelligam. Caeterum non tantum ego mihi sumo, Bullingere doctissime, ut velim me iudicem atque arbitrum interponere gravissimę controversiae, neque is sum, qui, quod homines doctissimi longo iam tempore facere non potuerunt, id ego nunc sperem me posse conciliare, qui nulla ex parte sum cum aliis comparandus. Qui volunt πανταχουσίαν corporis statuere, in eas angustias meo iudicio rediguntur, ut non solum rem absurdam affirmare, sed etiam sibi ipsis pugnantia loqui non obscure revincantur. Quid enim absurdius quam corpus et spiritum rem eandem esse contendere? Quid porro pugnantius quam, quod modo corpus esse confiteris, idem paulo post spirituale quiddam esse affirmare? Rursus, qui carnem coelo delapsam seu aeream seu fantasticam filio dei tribuunt aut negant per omnia fuisse nobis similem excepto peccato, sicut testatur scriptura, praeterquam quod optimam nostrae consolationis partem nobis eripiunt, non carent ipsi crimine convicii neque in iudicio recte sentientium absolvi poterunt a delicto sacrilegii. Ego vero autor ero mulieri, ut scriptum apud se contineat neque hoc tempore in lucem venire patiatur. Quod ad migrationem optimi senis nostri attinet, expecto a te responsum gubernatorum. Expecto quoque responsum typographi de papiro, quam ab eo postulavi; cupio enim certo scire, quanto et quo tempore dare poterit, et si opus erit pecunia, mittam quando postulabit. De hac re cupio tuis literis certi aliquid cognoscere. Stancaro significavi moderatis verbis, quod illi volebas indicatum; agit tibi gratias ingentes pro labore tuo neque aliter accepit voluntatem, quam si amplissimam illi conditionem procurasses. Bene vale cum tota ecclesia vestra. Basileae, 7. die martii 1547. Tuus Franciscus Dryander.
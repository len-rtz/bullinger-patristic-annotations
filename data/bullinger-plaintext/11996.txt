S[alutem] p[lurimam] d[ico] per Christum Iesum. Ab Hieronymo Mariano Italo superioribus diebus tuas suavissimas literas accepi. Is mihi tuam erga se charitatem narravit predicavitque, quod quidem mihi novum non fuit, qui toties a te humanissime acceptus et dimissus fuerim. Novi ego Bullingeri pietatem singularem et animum ad sublevandos miseros et evangelii caussa afflictatos flagrantissimum. Hoc demum est episcopum agere: et eruditione quadam eximia christianaque eloquentia mentes regere populorum, et calamitosorum pręsertim bonorum inopiam hospitalitate levare. Quae duo sanctissime Paulus in episcopo requirit suo, cum et ad docendum aptum et hospitalem illum esse dicit oportere. Hosce tu numeros et alios omnes implesti. Quare tu, tu inquam, tu optime frater, tuique similes, non qui tiaris et mitris quibusdam venditant sese, et estis episcopi et iure potestis appellari. Sed ut ad Hieronymum redeam, ego illum, quandiu voluit, nutrivi; verum bonus vir et pudens, ubi agnovit se ad nullam apud nos functionem idoneum esse, ad Rhetos proficisci voluit sperans se illic aliquo pacto utilem fore. Equidem hominis consilium, pręsertim non malum, impedire nolui. Quod sero nobis Biblia, tuum, Bullingere amantissime, munus sanctissimum pariter et preciosissimum, reddita fuerint, non sine iusta caussa factum fuisse scio; nam et is, cui mandaras negotium, literas ad me dedit humanissimas pietatisque plenissimas, neque ipse unquam moram sinistre fueram interpretatus; tantum te certiorem facere visum fuit, quid esset actum in ea re, ne sillentio tantum munus tanto intervallo missum velle pręterire videremur, pro quo immortales tibi agere gratias deberemus. Tua autem illa hortatiuncula, qua me in extremis literis tuis ad fortiter ferenda adversa gloriamque domini et ecclesiam propagandam adhortaris, ea me vehementer incendit, et cuperem sępius tali voce excitari; nam cum sępenumero langueo, tum etiam monstra quaedam me hominum terrent, qui, cum homines appellentur et christiano nomine censeantur, belluas tamen et Turcas ipsos crudelitate at impietate vincunt; nam nihil quam humanum cruorem et reipublicae christianae veraeque ecclesię ruinam sitire molirique videntur. Scis, quid dicam. Sed tamen confido brevi dominum nostrum, regem illum regum, supplicia et quidem atrocia de omni immanitate impietateque sumpturum. His paucis tecum agere volui propterea, quod nuncium ex animi sententia nactus sum. Is est meus famulus Timotheus, quem mecum ex Italia duxi, quem tu vidisti; in Italiam proficiscitur, ut videat patrem. Siquid illi mandare vellis, diligenter curabitur. Vale per Iesum Christum et uxorem liberosque tuos dulcissimos meo et uxoris meae nomine saluta; digneris quoque fratres istos optimos salutare. Lausannę, 29. iulii 1544. Tuus Cęlius Secundus Curio. D. Viretus et d. Comes te vicissim salutant. D. Henrico Bullingero, viro optimo, episcopo Tigurino sanctissimo ac vigilantissimo fratrique observandissimo. Tiguri.
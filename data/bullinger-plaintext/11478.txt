Salve, mi charissime et venerande Bullingere. Scribit noster senatus vestro in caussa Michaelis Backii, qui superioribus annis mihi a vobis commendatus in ducatu Wirtempergensi Tusslingensis ecclesię Tubingensis agri episcopus designatus fuit, ubi sana doctrina et inculpatę vitę innocentia gregem Christi magna felicitate pavit tantisper, dum calumniator et, qui homicida fuit ab initio, miris artibus effecit, ut proscriberetur ob causam, qua nunquam cecidisset, si vel apud vos vel nos aut alios quoslibet evangelii studiosos iure experiri licuisset. Nunc hic forte in locum demortui parochi apud divi Pauli templum reciperetur, ni quidam execranda acti invidia sparsissent ipsum apud vos quoque talia designasse, ut urbe vestra et agro sibi sit interdictum. Id quod quum certo certius sciam vanum esse, visum tamen senatui est, ut de hac re a vestris quamprimum reddatur certior. Rogo igitur te, ut bonę huic caussę bonus et ęquus adsis tuisque senatoribus, quos magis familiares habes, author sis, ut testimonium idque plenum ferant innocentię, quo nomine et deo optimo maximo valde gratificabuntur et nostris pariter et nobis rem facient longe gratissimam. Scripsi non pridem Leoni, nec quicquam nunc est, quod scire vos mareferat, nisi quod Bucerus heri ad me datis literis inter cętera ita scribit: „Divinare non possum, quid adversarii agere nobiscum instituant. Tales enim adsunt, a quibus nihil expectes Christi, ut a pontifice, rege, Bavaris, Moguntino et Argentoratensi. Contra Palatinus designavit, marchio Brandenburgensis, Coloniensis, Iuliacensis miserunt, a quibus impetres, quod ęquum sit. Ego divinare nihil possum. Nostri ad unum consentiunt, ut nihil remittatur, quod per se Christi est. Papę nuncius iactat se mandata habere, ut omnia nobis concedat, quę habemus, tantum ut ipsum invicem agnoscamus et praedicemus principem summum ecclesię, id est apud nos iuxta Christum collocemus, in aliis ecclesiis patiamur depulso Christo in sede Christi ipsa eum adorari. A Germanis aliquid accessionis expectandum erat, ideo hostes istum iniquissimum delectum fecerunt, ne status omnes adsint; sed hoc boni est, quod hic nihil concluditur“ etc. Hęc Bucerus. Inter cęsarem et Gallum suborta sunt nova bellorum seminaria, quę pontifex summo conatu tollere constantissime pergit. Ita noster legatus Ioachimus. Pax inter Turcam et Venetos ita confirmabitur, ut cessura sit in magnum christiani orbis detrimentum. Tu ad me fac diligenter perscribas, quid vestri parturiant Helvetii; varia enim et dubia spargit perpetuus rumor. Nos dominum inter istos turbines et motus rerum obnixe precabimur, ut ecclesię suę tranquillitatem et pacem in seipso propicius largiatur et eum spiritum impertiat, qui ad solidam resipiscentiam extimulet resides nos et pertinacissime veteri adhęrentes luto. Inprimis me meosque domino christianice semper commenda cum coniuge tua et fratribus. Germanus frater meus Thomas cum Zvicciis plurimam tibi salutem adscribere iubent teque hoc ipsum, quod ego, in Mihaelis caussa obsecrant et obtestantur. Tuam sororem, uxorem mearum verbis multum iubebis salvere. Iterum iterumque vale, mi charissime et optime simulatque venerande anime. Constantię, 17. novembris anno 1540. Ignosce tumultuario et plusquam insubido scripto. Tuus Ambr. Blaur. Domino Bullingero suo venerando atque charissimo.
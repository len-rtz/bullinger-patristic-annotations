Gratiam et vitae innocentiam a domino. Venit ad vos Ioannes Rodolphus Stumppffius, optimae spei adolescens, praesentium lator, d. Ioannis Stumppffii, qui consilium Constantiense descripsit et edidit, filius, discendarum literarum bonorumque morum gratia. Pater, ut est vir pius et honestatis amantissimus, intellexit et institutionem optimam et disciplinam sanctissimam adolescentium apud vos florere. Cupivit ergo vestrae institutioni et disciplinae filium suum, quem vellet sanctissime institutum, subdere. Quia vero apud Constantienses nullos novit, quibus illum commendet, me rogavit, ut amicis scriberem. Libenter eum suscepi laborem, praesertim cum aliquid et apud te et apud ludi literarii moderatorem posse confidam. Non vacabat autem utrique sigillatim scribere; unis ergo adolescentem utrique volui commendare, ac te quidem primum per nostram amicitiam oro, ut adolescenti non desis, sed iuves, quo possit commodo et honesto uti hospicio. Verum cum hic sciam te usurum opera ludi moderatoris (nolui enim hac re gravari te longe maioribus occupatum), etiam illum oro, ne quid hic diligentiae, humanitatis et fidei nobis neget. Adolescens est bonus et tractabilis, sed qui tamen pro iuvenili ingenio moderatore strenuo et disciplina indiget iusta. Quod si paria aliquando vestratibus conferre licet, sedulos nos exhibebimus. Ac si nescis, quis ille Stumpffius sit, scias illum esse hospitem nostrum, cuius usi sumus humanitate, cum Stameniae colloqueremur. Avus adolescentis maternus est praepositus Embracensis Heinrychus Brennwald, de pietate optime meritus. Vale et me semper commendatum habe. Salutabis fratres et amicos, imprimis ludi literarii magistrum. Tiguri, 2. iunii anno 1545. H. Bullingerus tuus. Praestantissimo viro d. Ambrosio Blaurero, fratri et amico incomparabili et semper colendo.
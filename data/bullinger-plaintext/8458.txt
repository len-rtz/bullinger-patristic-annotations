S. D. Literas tuas, vir clariss. et colendiss., postremas accepi et in his, quas de Paracelsi rebus ante scripseras, quae mihi ambae valde gratae fuerunt. [...] Paracelsi doctrina non tantum est in philosophia iniqua, in medicina monstrosa, verum etiam in theologia impia et blasphema. Negat creationem a deo vero perfectam, creatores nostros facit fabros quosdam mortales in astris sedentes, miraculorum potestatem tribuit hominibus, herbis, lapillis, spectris. Futurorum praevisionem a nescio quo daemone in nos derivat; characteribus, verbis, imaginibus sub certo syderum positu fabricatis vim tribuit plus quam divinam. Vitam nostram in nostro arbitrio esse, ex dei praefinitione nihil esse, posse eam nos ad iudicium usque extremum prorogare. Coelos nequam homines per errorem fabricari, qui boni esse nullo possint modo etc. Monstra his longe absurdiora alia profert. Omnia haec in prima parte confutationis solide refellere conor . Ago ingentes gratias, quod mihi Paracelsum depinxisti. Idem fecit Oporinus, quo usus fuit amanuense per biennium. Pulchre conveni[tis?] in omnibus. Magum fuisse et cacodaemonis confoederatum cer[te?] est."
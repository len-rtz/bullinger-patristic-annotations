S. Ecce, cum mercator iam accinctus sit itineri, quem tamen mansurum putabam, volui tecum communicare, quae forte prior novisti: Ex Argentina accępi Monasterienses magna rerum necessariarum inopia laborare, salis et lignorum. Lardi adhuc satis esse et frumenti. Interea vero extruuntur ante urbem castella lignea plura (blochhüser vocant), ne aggredi possint aut res necessarię invehi. Episcopum ferre noluerunt; iam regem perpeti coguntur, qui pro libidine sua, quoscunque suo instituto adversari subolet, ad supplicium capitis rapit. In ducatu Wirtenbergensi Snepfius multa ad ritus Saxonicarum ecclesiarum instituere conatur. Blaurerus cum Gryneo scholis reformatis brevi ad suos redituri sunt. Mycillus vocatur, ut grece legat, Paulus Phrygio, ut parochum agat. Franckfordię graviter contionatores tumultuantur scissi inter se factionibus, quos conciliare tentabit Capito illuc per Rhenum descensurus. Bucerus eadem de causa propter Bonifacium Schwenckfeldisantem Augustam vocatus est vix post alterum atque alterum rediturus mensem. Ah miseras ecclesias, ubi factiones clavum tenent! Malo ego vocationi meę cedere, quam in ecclesię naufragium per factionem illi praeesse. Tu cura, quandoquidem ille citius redibit ad nos quam nuncius alter, qui communes fert literas, ad omnia respondeas et, si quid novi habes, mecum quoque communices, maxime vero de negocio Antroniorum me certiorem reddas. Rursum vale. 9. martii a[nn]o 1535. Tuum minimum nummisma. Nuncius ille fidelissimus est. Omnia tuto illi credas. Heinrico Bullingero, ecclesiastę Tigurino, fratri suo charissimo.
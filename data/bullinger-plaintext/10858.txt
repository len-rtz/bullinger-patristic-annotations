S. De expeditionibus Caroli quod scribam, non habeo. Nisi enim subest aliquid maius adeoque latentius (quo non suspicor), patent cęsaris et Galli de Mediolano inimiciciae, idque bellum quoniam nullo constanti rumore accipio posse transigi, metuenda est utriusque partis victoria. Caesar copias auget valde. Conquiruntur trans Rhenum equites quam possunt plurimi. Gallo plęrique hominum non bene ominantur et affirmant Gallos ipsos difficile ad hoc bellum suscipiendum accingi. Expectanda voluntas domini est, qui, suis quid expediat, novit. Magis tamen me angit pręsens conventus Isnacensis, cui optarim ex vestris aliquem interfuisse, quanquam, quod abestis, rationem et emolumentum suum quoddam habebit. Litere tue et Pelicani Zviccium non pertigerunt nec illi mittendas putavi, cum ipsum ad vos venturum esse pręsciverim. Eas ex illius iussu apertas legi singulari cum lęticia, quod intellexerim vos studium ingenuę castęque pietatis christianę nondum minuisse. Iacobum hunc cognomine Peregrinum, civem nostrum, tibi commendo; nam et pius mihi semper est visus et dignus, qui adiuvetur. Victum ęgre hic parat. Si quę apud vos illi condicio obtigerit, non gravabitur ad vos migrare. Fidum esse, quantum illum cognovi, comperi. Saluta fratres omnes. Ambrosius, frater meus, superioribus diebus hic latuit obiectans se cum intimis amicis et fratribus, cuius animum in pręsentibus negociis, puto, ex Zviccio percepisti. Vale in domino, colende Bullingere; in quo me ama, ut facis. 12. maii 1536. Constancie. Domino Henricho Bullingero, evangelistae Tiguricensium, domino et amico suo singulari. Zurch.
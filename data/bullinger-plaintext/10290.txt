Wolgelertter, fünstiger, lieber her und bruder im heren, mitt erpiettung aller erenn sye ich üch ze dienen bevolhenn, ungezwiffleter hoffnung, zwölff frumer mannen werdent noch ain schilling gelttenn. Ich vernim, ir habennt dye geschicht der 12 potten lassenn usgon, ouch wider dye widertöffler geschribenn. Welt ich gern habenn. Welt üch vast pittenn, disem bewiser dye verschaffenn; wurde er zalenn etc. Mir ist anzeygkt, wie dye 6 ort habennt mit dem babst unnd hertzogen von Maylant ettlich puntnus den globenn betreffent gemacht. Wo das were, in was gestaltt mir anzaygkt, so werdennt ir vernemen in kurtzem, wo der has im pfeffer ist. Gott fuög eß zum besten. Weltt gern min lebenn Zürich verschlissenn, wann da ainigkeit, als eß pillichenn sin söltt, were, und wie ir mir möchttent ratten, wie ich mich, zuͦ üch komen, inn handel richtten möchtt, da weltt ich üch gar früntlich pitten, mir alle ding by dem potten schribennde. Wo das zuͦ vollen kommen, wurde ich verdienen. Datum Mayenfeld, am 16. tag septembris anno etc. 33. Üwer williger Martin Seger, stattvogt ze Mayennfeld. An den wolgelertten Maister Hainrichen Bullinger, [mi]nem insunders [günst]igen, lieben heren und mitbruͦder im heren.
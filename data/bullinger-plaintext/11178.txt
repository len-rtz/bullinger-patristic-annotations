Gratiam et pacem. Festinantius hi abierunt quam voluerim, Myconi in domino colende, attamen hec ad te paucula pro multis dare volui. Primum, tametsi parum aut nihil humanitatis tibi exhibuerimus, cum apud nos esses, id tamen non ita interpretaberis, quasi minus amemus quam antea. Amamus enim te in veritate. Tu aliquid dabis occupationibus et curis nostris. Deinde de me nolo tibi minus pollicearis quam antea. Si causa ipsa videtur nos nonnihil dissotiasse[!], consensus tamen, in quo omnibus convenit, arctissimo nexu nos veluti de novo conglutinavit. Valeant ergo suspitiones. Postremo, quod pollicitus sum, hic mitto, duos libros regi Angliae inscriptos. Hos ceu amicitiae symbolum mitto, et te plurimum opto valere. Adulescentes hos habe, obsecro, commendatos. Tiguri, 4. iunii 1538. H. Bullingerus tuus. Clarissimo viro d. Osvaldo Myconio, domino et fratri suo colendissimo.
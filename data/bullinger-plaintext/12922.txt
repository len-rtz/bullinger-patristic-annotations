S. Vir est hic, qui in ecclesia nostra turbas movet hoc modo: Vivente uxore stupravit ancillam fecitque gravidam. Uxorem reliquit sine solatio et auxilio. Quicquid laboribus quotidianis acquisivit, dedit scorto, donec uxor coacta est aliunde accipere, ut vitam posset sustinere. Marcus largitus est libram unam Basiliensem, quam postea tribunus reddidit. Discessit ille quo-que ab uxore senatus permissu propter filium uxoris, cuius ira timebatur. Adhęsit beneficentia scorto. Interea morbo, dolore et multis accidentibus aliis uxor absumpta est. Duxit adulter, cui coniugium ante promiserat. Petiit, ut admitteretur (et a consistorio et a nobis et a senatu), quod egerat; verum petiit frustra. Tandem senatus huiusmodi sententiam tulit: Si istam vis habere pro uxore, non contradicimus. Verum nolumus, ut inter nos habites. Migravit itaque ad Mulhusenses et ab officiali nostri episcopi obtinuit, ut pro legitima uxore scortum habere queat, atque ita benedictionem accepit in ecclesia papistica. Post menses aliquot migrationis ipsum poenituit. Quamobrem supplicavit senatui nostro, ut liceat redire in urbem. Permissum est, ita tamen, ne publico labori, quo prius erat usus, restituatur. Venit res ad nos. Consultavimus et conclusimus: eum (cuius matrimonium hactenus adprobare nequimus, nec adhuc adprobamus) a mensa domini prohibendum esse! Qua re intellecta senatum movimus et plebem, ut horror sit cogitare. Hoc in sinum tibi. Quęrimus ex te, de isto coniugio quid sentias deque nostro consilio, et cum primum poteris, responsum mittas, obsecramus. Pręter hoc miror, cur nova, quę scripsit Vadianus, non miseris etiam ad nos, cum sint tam plausibilia? Dominus adsit ut hactenus electori! Κάττος adhuc hęret. Non habet pecuniam, et nobiles eius dicuntur meditari defectionem. Tamen et ipse mori vult, quam ea contra religionem et socios recipere, quę ipsi offeruntur. Argentinenses nondum sciunt articulos suos et tamen queri incipiunt actum esse de evangelio. Gastius febri putatur infectus. Revalebit, arbitror, brevi. Vale cum piis fratribus. Basileę, raptim 4. aprilis anno 1547. Os. M. tuus. D. Heinricho Bullingero doctissimo, domino in Christo venerando suo. Z[uric]h.
Fromm, vest, ersamm, fürsichtig und wyß herr burgermeister unnd gnedig, lieb herrenn. Es bitt und vermanet uwer ersam wyßheyten der gantze synodus, sy wölle volgende händel willig vernämmen und nach gepür trüwlich volenden. In letst gehaltnem synodo vergangnen meyens diß 1536. jars ist über h[errn] Heinrychen Landenbergernn, säßhafft und capplon imm Durbenthaal, klagt, wie er über vilfalitig und fruntliche vermanungen und warnungen noch immerdar one alle scham nacht und tag vollen wyns werde und dann also grob und wuͤst mitt biderben lüten und siner nachpuren kinden rede, das mitt der zyt grösser leyd zuͦ besorgen sye. Diewyl er sich aber abzogen und nitt in synodum kummen, hatt der synodus sin ungeschickt wäsen für u[wer] w[yßheit] tragen wöllen mitt sampt der urteyl, die imm ergangen imm synodo zuͦ herpst gehallten deß 1533. jars. Die lut also: Bißhar hatt h. Heinrych Landenberger ein unchristlich, nitt wie einem priester zuͦstadt, läben gefuͤrt mitt tuschen, hin und wider louffen trincken, wuͤten und schwerren, ouch so grob, das man inn gemeinlich die "suw von Landenberg" genämpt. Des er ouch beckantlich sin muss und ist. Sölichs ist nun dem synodo gar zuͦ wider, alien biderben ergerlich und so gar schantlich, das ein synodus rüher mitt imm hätte gehandlet, wo er nitt so trungenlich umb gnad gepatten und merckliche besserung verheissen hätte. Nun aber, so imm die mittgeteylt, sol er sich fürohin abthuͦn deß trinckes unnd schwerres, der schlafftrüncken unnd düschen, er sol fürohin daheymen blyben unnd sich erberlich betragen und mitt sömlichen articklen nitt mee kummen. Dann wo er me kummen wurde, sol imm ghein gnad mittheylt werden etc. Uber sömlichs kumpt hür obgemelte klag, namlich nach den 3 jaren, in denen er sich nützid gebessert. Stellt nun ein gantzer synodus u.w. heym, nach gepür darinn zuͦ handlenn. In erstgemeltem synodo, zuͦ meyen diß jars gehallten, ist ouch klagt worden über herr Hansen Kübler, caplonen zuͦ Ossingen, wie er sich häncke nach der bäpstischen religion. Dann er uff der frowen von Wyden seligen jarzyt gewäsen mitt sampt siner frowen, die das oppffer gefuͤrt. So habind sy vil yngangs inn das ober kloster. Item er sye ein vertrunckes unnd liederlichs mensch. Wyter habe er nie der urteyl gelept, imm gäben imm 1533. jar. Dann allß er uff ein zyt gevragt, wie er mitt dem pfarrer stande, hatt er geantwurt: "Wie vor." Darzuͦ sye ouch damitt der urteyl nitt statt gethon, das sin, deß caplonen, frow nie inn gefengnuß geleyt sye, wie domals erckent. Sidmol aber ouch diser sich geüssert und nitt imm synodo erschinnen, übergipt der synodus diß klag u. w., ob sy den caplonen hieruff verhorte. Doch zeigt synodus u.w. volgende klag und urteyl, über gemelten caplonen beschähen zuͦ herpst imm 1533. jar. Die klag was, diser caplon und pfarrer zuͦ Ossingen hättind einander nun mee dann 13 jar gehasset und einer den wäg gemitten, den der ander gangen. Der capplon habe ein wuͤst, unordenlich wyb, das übel schwerre und inn einem halben jar nitt zur kylchen kummen. Die urteyl ward darüber ggäben: Der besserung wöllte man erwarten, und sölltend sy beyd den nyd gägen andren ablassen. Deß caplonen wyb sollte man für das chorgrycht beschicken, demnach inn gefängnuß ynlegen, und sy beyd söltend nitt mee inn ghein wyß noch gstallt me für den synodum kummen. Dann wo einige klag me kummen, wurde man sy absetzen etc. Nun aber ist sömliche obgemelte klag über den caplonen kummen. Stellt der synodus u.w. heym, wie sy sölich groß unrädt abstelle und nach gepür straffe.
Gratia et pax a domino nostro Iesu Christo. Etsi variis iisque gravibus negotiis nunc temporis sum et in schola et ecclesia distentus, vir doctissime, fecit tamen non modo humanitas tua, quam ex primis ad me literis insignem perspexi, verum etiam occasio tabellariorum, ut non potuerim intermittere, quin tibi vel amicitiae ergo aliquid scriberem, ne me prorsus tui et tuorum fratrum immemorem putares. Deus pater hucusque inimicis crucis propter peccata nostra triumphum ut amplum ita ἀπροσδόκητον concessit, quem eundem spero ut cito factum ita atque adeo citius periturum. Amen. Unde nos ecclesiae Christi ministri ab imperito vulgo pessime audimus et Vatiniano odio laboramus1 Saepe est mihi haec vox obtrecta: "Es wirt nicht gut, man hencke dan die pfaffen alle" etc. Quibus respondi ex historia Iudaeorum idem Caipham cum reliqua Iudaeorum turba contra Christum molitam esse; verum, ut illi ob hoc ipsum, quod Christum, filium dei, et apostolos trucidarunt, et locum et templum amiserunt, ita vobiscum quoque agetur nobis deletis. Ditissimi quique hinc non tantum sua bona in vicina episcopi Moguntini oppida removent, verum etiam istarum civitatum ius magno aere redimunt idque nesciente principe nostro. Ex quo ipse sum commotus zelo dei libellum de fuga conscribere, in quo contendo καθόλως christianis non esse fugiendum, maxime ad papistas impios, qui de nobis et nostro adventu triumphum agunt, perinde ac si non modo pedibus, sed etiam sententia ad istos concessissemus; quod deus a nobis diu avertat! Hunc libellum tibi transmitto rogans, ut sententiam tuam libere mihi rescribas, qua re nihil certe potes mihi facere gratius. Illustrissimus princeps spiritu dei patris per Iesum Christum iterum excitatus est et armis telisque se instruit. Audio proxima hepdomade ἐκπορευούμενον καὶ ἐπισκόπων τῶν τοῦ ἀντιχρίστου ἀγγέλων. Deus det, ut sit in aedificationem ecclesiae et gloriam nominis sui. Amen. Nos paramus equum, deus largitur benedictionem. Hoc tamen firmiter credo eum suam ecclesiam non deserturum. In tempus hic affligit, ut in secula aeterna nos consoletur. Nihil novi est hic nisi triste de caesaris tyrannide. Commendo tibi hosce duos adulescentes, quamquam nihil dubitem eos sicut omnes studiosos et religione et naturali vita tibi commendatos. Saluta Waltherum et Ottonem et tuam et illorum uxores. Si Bibliandro et aliis fratribus gratum foret, idem ab ignoto illis referres meis verbis. Datae Marpurgi, die 27. aprilis anno etc. 47. Theobaldus Thamerus, tuus ex toto animo frater in domino. Pietate iuxta ac doctrina spectato viro domino Heinricho Bullingero, sacrae theologiae professori et Tigurinae ecclesiae antistiti, domino ac fratri in domino suo charissimo. Zürch.
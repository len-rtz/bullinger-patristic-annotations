S. Mittendi ad te epistolam occasionem peperit Ioannes Langius, haud dubie tam occupatum, ut vix eam legendi suppetat ocium. Caeterum ut ad rem redeatur. Est locus Vitudurensium moenibus haud procul, ubi desyderatur εὐάγγελος Ioannes vero Langius est nescio a quibus accersitus, ut, si abs te tuique similibus fuerit comprobatus, functioni huic praedicandi praeficiatur. Cum autem illud rite sit agendum, hoc est nullus ad hoc docendi officium constituendus, nisi, ubi prius vitam ac tempus traduxerit, bene audiat, pronunciabo talem, qualem huc usque sum expertus. Docuit autem is praedicavitque, vixit item in eum modum, ut nulla vox, nullus sermo homine illo indignus mihi sit auditus. Mihi habetur pro viro innoxio ac innocente, ita ut de ipsius integritate nemo vel debeat vel possit dubitare. Mihi non tam de se suisque rebus (quod absit) sollicitus videtur futurus, quam de suis ovibus suae fidei concreditis, quarum curam Christus dominus noster vel primam esse voluit. Harum commendatio ut apud omnes verbi praecones esset amplior ac efficatior, ter norunt vocem domini Petro dictam suarum omnium gregem commendantis: "Petre", inquit, "si amas me, pasce oves meas" [Joh 21, 15-17], quasi diceret dominus noster: Apud nullos erit mearum ovium respectus, nullis erunt hae curae nisi dei amantibus cultoribus. Quare si domino visum fuerit, ut per vos velut huius ordinis censores assumatur, precamur communibus votis cuncti, ut hic aliique in agro Tygurino praedicantes evangelium quam plurimos Christo domino nostro lucrifaciamus fratres, quo vita ista defuncti tandem in coelo ceu stellae luceamus, quotquot ad justiciam caeteros mortales instituemus. De Grammatica praeterea egi cum Theodoro. Tu, si quid potes, rogo typographum commoneas, ut eam excudat; verum vester sicut alii quoque huius ordinis homines in excudendo quęrunt lucrum; cuius cum nulla spes diluxerit, dant suam operam nemini. Tu me, ut facis, ama. Vale cum familia tua laudatissima, quam et Pellicanum et alios saluta officiosissime. 18. aprilis 35. Tuus Ludovicus Lopadius. Insigni pietate doctrinaque viro Hanrico Bullingero, suo amico charissimo.
Durchlüch[tiger], hochgepor[ner] fürst und herr, min gepürlich, willig dienst syend u[wer] f[ürstlich] g[nad]en voran bereydt. Demnach u.f.g. begärt, Lenigno, u.f.g. mundtpotten beholffen ze sin, hab ich minen besten flyß angewendt, daß er sin empfälch ze dem getrüwlichisten vollenden möchte. Das er ouch geflyssen gethon, biß ann den einen artickel, die bedrowung inn gestallten der embörung gägen dem Sundgöw belangend. Dann sömlichs uß vilen ursachen fürzetragen sich by uns gar nitt geschickt, noch u.f.g. nutz gewäsen, allß das ützid [h]ätte mögen für[d]ern. Was dan[n]ethin by unß [u.]f.g. und iro [f]ürnemmen dienstlich gewäsen, [i]st geflyssen fürgetragen, allß Lenignus, unser lieber bruͤder und getruwer, nach der leng u.f.g. erzelen kan. Gott der allmächtig verlyhe u.f.g. sin krafft und gnad, daß sy inn rein fürchte, vonn hertzen anruͤffe, getrost sich imm ergäbe und inn imm nach allem wunsch zuͦ guͦten und erbreyterung deß heyligen evangely gesyge. Dorumb bittend wir inn ouch von hertzen. Datum Zurych deß 29. tags imm aprellen imm 1534. jar. U.f.g. gantz williger diener H. B., diener deß wortz der kylchen Z[ürich].
Gratiam et pacem a domino. En denuo te meis interturbo literis, verum veniam ut des, rogo, quod tua studia meis nugis subinde interturbo; causae enim non desunt. Misi antea per Miconii ancillam spheram, quam te accepisse spero; verum centrum spherę plumbeasque compages, quę coluros coniungunt axemque mundi sustinent, mittere oblitus sum. Haec nunc ad te mitto et rogo, ut hęc aequo animo suscipias. Plura nunc non scribo, ne tibi molestus sim. Hoc saltem rogo, ut cures, ut Martinus Peyer papyrum, quam cupit, accipiat per Froschouerum et ut Miconio eadem mittatur. Salutabis, quaeso, nomine meo matrem et uxorem tuam cum universa familia. Vale bene, pater humanissime, et me tibi commendatum habeto. Basileae, ex aedibus d. Miconii, 11. martii 1539. Tui observantissimus Rodolphus Gvalterus. Vere pio et erudito viro M. Heinrycho Bullingero, patrono suo imprimis colendo.
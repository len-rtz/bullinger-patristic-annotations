S. De comitiis celebratis nichil habeo, quanquam Ioachimus noster redierit, nisi quod Bucerus interfuit, sed non diu, missus nunc a langravio Wittenbergam. Hinc michi quoque aures tinniunt etc. Obiter audio nichil in istis comitiis tractatum, sed alia esse decreta; tempus nescio. Nostri adeo tenaces sunt erga nos ministros in istis communicandis, ut nichil possimus scire, donec pueri in tympanis etc. De alia causa, quae inter nostros et vestros vertitur, hic michi quoque cor palpitat multa mala praesagiens. Primum enim non videtur sine maximo offendiculo futurum, ut nostri iungantur vestris, neque satis causae esse ad defectionem ex eo, in quo etiamnum foedere sumus. Deinde iungi iis, qui pfaffos magis quam nos amant et qui praeda magis optant vivere quam sancte partis, qui cum Romano rege adhuc in evangelium sunt coniurati, qui cane peius et angue odiunt religionem veram, idola et reginam coeli praefracte adorant et quorum omnis vita et gubernatio quid aliud est quam libertas impietatis a dextris et sinistris quique virga furoris domini fuerunt in nos, istud michi certe magnum metum incutit. Adde valde me timere diffidentia et nimio humanae sapientiae studio nostros ad huius modi pacta moveri. Tandem non dicam, mi frater, quantum de moribus nostris timeam. Iungi bonis et sanctis non improbo; mallem tamen sine huius modi coniurationibus expectare nos subsidium bonorum in necessitatibus. Sed recte tu quidem, o mi selectissime frater, hortaris ad preces; nam si unquam alias, nunc appellandus est cÄ™lestis pater, ut copulet corda in pietate et vinculo iustitiae, atqui omnium corda sic dudum copulata sunt per verbum evangelii. Literas tuas dedi consuli, non fratri; olfeci enim illas ad secretiores scriptas, ex quibus non est frater meus. Ora ardentissimis votis, ut conatus nostrorum ex domino sit et feliciter exeat; michi certe, ut tibi, charissimo meo pectori, libere dicam, quod sentio, nichil minus vult esse in animo. Christus misereatur nostri et bene vertat omnia. Ambrosium expectamus in horas; Campodunae adhuc est aut Memmingae. Augustae quid impetraverit, ubi redierit, narrabit. Vale, charissime frater, et me semper ama. Ex Constantia, calendis ianuarii 1540. Utinam felicissimus annus illucescat tibi et omni familiae tuae! Tuus ex animo frater.
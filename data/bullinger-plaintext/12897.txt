S. in domino. Nova, quę mihi ab aliis scripta et narrata sunt, paucis accipe: Die knecht, die vor faßnacht angenomen sindt in disen landen dem keyser mit Ruͦffli von Rischach, sindt geschlagen worden mit anderen knechten uff dem musterplatz nit wyt von Brem von den Seestetten. Sindt iren wenig darvon kommen. Hetten die unseren soͤlichs gethan, es stiende baß! Die Seestett mit Denmarckt syndt uff; wohin, kan mann nit wuͤssen. Der künig von Polen ist gestorben; der son des kunig zuͦ Cracovia gekroͤnet zuͦ ein künig des Polenlandt. By der krönung sol gsin des Turcken legat mit 400 pferden, koͤstlich gekleidet, und die sag ist (diß habe ich mundtlich gehoͤrt von eim botten dise tag von Breslauw), das dem jungen künig der Turck sein tochter vermaͤhelet habe, und dise woͤllen hochzeit haben nach ostern zuͦ Crocauw. Idem tabellarius dixit: Die von Preslauw sindt uß bitt Ferdinandi, des küngs, bewegt worden, das sy ein groschen uff ein sack mit korn haben geschlagen, im dise steür zuͦ geben, damit er sich dester baß möchte richten, wider den Turcken zuͦ stritten. Es ist etwas darzwischen gefallen, das sy im das gelt allein haben geben 15 wochen lang. Do haben sy diß im abkündet. Woͤllens inen selber behalten, wider den Turcken zuͦ stritten. Item Ferdinandus hat von der statt Preslauw begert, geschütz und pulver dem keyser zuͦzuͦschicken, das im ettlich der grossen Hansen haben verwilliget. Da mans hat wellen richten, do ist die gmein [da g]sin. Gemurmelt also, das mans im wider abgekündet h[at] von wegen der grossen rustüng des Turckens. Es ist ein Baselbott dise tag von Ulm kommen. Der sag grüsame ding, wie Ulm verwüstet sey, wie sy der keyser beroubt hab, genomen 10 stück buchsen mit aller rustüng, vil gelt hinweg. Lytt zuͦ Nörlingen. Propter tempestatem pluviarum kan er nit witers ziehen. Es lyt zuͦ Ensisheim ein welscher herr mit 100 pferden. Nympt knecht an. Findt aber wenig kriegsvolck, das er selbs unwillig ist. Wohin er sy bruchen wil, ist still. Der landtgraff sol in einer rustüng sein. Die von Straßburg ritten dem keyser nach. Begeren ein vertrag. Insaniunt cum reliquis civitatibus adorantque putridum idolum caesaris! Sentient tandem, quid egerint cum hoste, qui libertatem Germanicam odio Vatiniano prosequitur. Der elector Saxonię sol alß sin landt wider haben, mit Lipsig. Es soll ouch hertzog Moritz zwey mal geschlagen sin. In Behem ist ein grosser zwitrach wider dem kunig, hocque certum est. Nam ex Praga Augustam scriptum est; ab Augusta nostris. Nam nolunt incommodare Saxoni propter fędus; sed Ferdinandus instat et urget. Propterea et caesar properat, ne Ferdinandus rex eiciatur ex Bohemia. Videmus hac aestate turbas ingentes ac domini regnum propagatum iri contra omnium expectationem! Vale. Basileae, 1545, martii 17. Reliqua Myconius. Rescribe, quid apud vos novi sit. Tuus G[astius]. An den eerwürdigen herren Meyster Heinrych Bullinger, lüttpriester zuͦ Zürich, mynen lieben, günstigen herren und frundt. Zurich.
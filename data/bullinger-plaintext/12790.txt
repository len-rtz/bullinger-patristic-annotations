S. et foelix novi anni auspicium a summo atque unico rerum parente per Iesum Christum. Ad proximas tuas, Bullingere frater venerande, iniquitas temporum et occupationes tristissime respondere me non sivere. Scripsi autem domino Ambrosio Germanice et petii, ut tibi meas transmitteret, quę calamitatem nostram continebant. Spero etiam te eas accepisse. Sin minus, scito Ulmenses, Memingenses, Bibracenses, Campidonenses a nobis penitus defecisse, nosque modo undiquaque hostibus esse vallatos. Cogitatur iam apud nos de transactione sive potius turpi dedicione, qualem Ulmenses invenerunt. Primores nostri omnem exuerunt virilitatem, precipue vero is, cui tua sacrosancta dedicasti. Senatus vero et populus iugum fortiter recusat. Hinc timendum erit, ne ex contrariis consultationibus tumultus oriatur. Ego me domino obtuli sperans ex tribulationibus his victoriam. Tu ora dominum fideliter, ne nos deserat. Obtestor quoque te per mutuam dilectionem, ut, quid in his turbis, quas neque prohibere neque diu ferre possum, faciundum sit, in scriptis reveles. Princeps Saxonię elector intravit diciones suas recuperaturus atque, ut audio, fere singulas recepit. Landgravius cum comite a Buren, qui in agrum Cattorum irrupit, negotium habet. Qua autem fortuna utatur, nescio. Nullas enim amplius literas a nostris principibus habere possumus; adeo omnes vię sunt perclusę! Hallerus valet et est multum sollicitus. Ego ipsum solor, quantum possum. Si domino ita visum esset, ut ego cum vestris concionatoribus, quando contingeret magistratum nostrum impias conditiones cum cesare inire (quod deus avertat), Tigurum concederem exulatum, bene mecum comparatum esse censerem. Vale et dicito ex me salutem omnibus bonis et piis. 6. ianuarii 1547. Tuus Georgius Lętus, etc. Herrn Henrichen Bullinger, etc., vorgeern der kirchen Zurch, mynem gunnstigen herrn und brudern. Zurch. Cito.
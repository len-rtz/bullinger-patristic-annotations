S. Prae festinata abitione non licebat scribere, amicissime Bullingere; sed hoc tamen te latere nolui, omnia nos, quae cupiebamus, iure mediante pro animi sententia esse assecutos; sed et iudices habuisse nos ex omnibus pagis tam humanos, prudentes, iustos et aequabiles, ut ea res non hominis ullius consilio, sed domini providentia cecidisse plane videatur. Ita vero se gessit magnifice prudentissimeque consul Lavaterus, ut gratiam immortalem apud nostros sit assecutus. Sed ea de re posthac. Nunc tibi urbis nostrae nomine gratias ago maximas, quod nos tua sedulitate adiuvisti. Dominus merces erit, et olim referet gratiam senatus noster, tui perpetuo memor. Vale. Sangalli, 9. die septembris, anno 1549Â°. Tuus ex animo amicus Ioachimus Vadianus. Pientissimo viro domino Henrycho Bullingero, urbis Tigurinae episcopo, domino et amico summo.
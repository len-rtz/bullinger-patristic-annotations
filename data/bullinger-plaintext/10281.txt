S. Tametsi nuper, eruditissime Henrice, tibi longissima epistola rationes vitae aperuerim, non tamen ab re esse existimavi, si te denuo de eadem re admonerem. Non necesse habeo, opinor, ut rem altius repetam. Id enim antea satis abunde factum est. Iam vero nonnihil tuis occupationibus inservire volens, quae te non sinunt accurate semper meminisse omnium calamitatum, statui hoc epistolio tibi mei memoriam refricare. Nec id quoque fecissem, nisi huius consilii autor mihi fuisset praefectus nostrae provinciae Johannes Edlibach, qui postridie Tigurum se profecturum dicebat. Is mei caussa coram senatu officiose ac amanter intercedet. Ad hanc rem fortassis subsidiaria tua opera utetur. Quare per Christum te oro atque obtestor, ne mihi deesse velis amicus amico. Sed ne importunius tuam operam abs te rogare videar, quasi is sim, qui ab amicis officia soleat intempestivius efflagitare, iam me hisce literis tibi perpurgatum esse velim. Quando autem et occasio temporum et tuae occupationes patientur, tum demum te mihi paulisper accommodato. Ego vero, si licuerit per tenuitatem meam, libens paria tecum facturus sum. Vale. Datum raptim Frowenfeldiae irrevise, 9. die augusti. Michael Schlatterus, tuus ut suus. D. viro Henrico Bulingero, sacrae theologiae publico professori Tiguri, domino suo in primis numerando. Zurich.
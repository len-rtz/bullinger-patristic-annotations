Hodie, quae ante dies complures ferebatur, postea (...?) evanuerat, iterum confirmatur Albanum discessisse. Venetos sępius solere dicunt Iudęis suis indicere, ut ex ditione ipsorum discedant; eam severitatem tantisper durare, donec pecuniaria mulcta sese redemerint. Ita nunc quoque futurum censent; iusserunt enim nunc ipsos Veneti spacio 15 mensium discedere, prout scripsi literis meis. Sodomię vicium Germaniam, imo viciniam nostram invasit et viros nimium claros; res satis patet multis; pervenient ad te forte ex aliis clariora, quam mihi nunc scribere liceat. Res multis modis dolenda, quae tamen spe lętiori non caret, quod dominus ad finem festinare hinc ostenditur, quoniam impios, ut festinanter mensuram suam impleant, cupiditatibus suis tradit. Imperator noster ab urbibus quibusdam obscurioribus, Campiduno similibus pecuniam mutuam postulavit; quid impetrarit, nescio; multum dare, qui pauca possident, nequeunt. Ipsum etiamnum vehementer ęgrotare dicunt; insistunt pontificii, ut ipsum in foedus suum propellant et ut aliquid adversus hęreticos conętur, quod futurum fore minime dubitarem, si vires voluntati responderet. Dem ehrwirdigen unnd gelertten heren Henrichen Bullinger, dienerm der kirchen zu Zurch, meinem lieben heren unnd freund. Zürch.
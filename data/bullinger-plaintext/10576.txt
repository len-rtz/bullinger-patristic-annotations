Wyrdiger, hochgelerter, besunder gunstyger her. Her Hanß Wechinger, zayger dyß brieff, der dan ain lange zytt ain capplon zuͦ Bussnang und ain ordesman sant Johans ordens gwessen und vom huß Thobel belechnett und vom gantzen cappyttel verwylgt worden, lutt siner uffgerychten brieffen, so dan on zwyffel uch och fuͦrhaltten wird und verlessen lon, und daruff mir furgehaltten, wie dan im der jetzgender her zuͦ Thobel im hab abkund, das er im die capplony uberantworde, oder aber daß er sy versenche nach inhalt der thotatzcion und der styfftbrieffen, daß dan sich der guͦtt altt man ubel beschwertt, und nit versenen, und hette vermaind, man hette sin altters lon gniessen und lassen blypen, und mir darby anzaicht, er habe uff die pfrund ain huß von grund uff, uff sin costen buwen, one des genantten gottzhus schaden, und jetz ain zyttlang dem huß Thobel ain andere pfar versenen hautt, des doch ain huß Thobel hett muͤssen an costen erlyden, deßhalb er dem huß ersparett haut; und daß mit guͦttem wyllen don, damit sich weder daß huß noch nemen ab im erggeren möcht, das man jeche, er nem ain pfrund in und dette nuntz drum. Und haut mich also um rautt betten, wie er sich haltten sölle und dem lantzfryden gmeß syge, und mir darby anzaygt, er welle hinin gen Zurich zuͦ ettlichen sinen frunden und gsellen und rautz suͦchen, wie er sych doch haltten sölle. Daß dan mir nit ubel gfallen haut. Uff semlich, gunstyger her, ist min ernstlich bytt an u[wer] w[yshait], das ir dem guͦtten alten man hylfflich und rättlich syn, darzuͦ er fuͦg haben möcht; dan ich in mir nyt wayß finden, im zuͦ rautten. Dan der guͦtt man ist altt und hautt wib und kind, und die frow gantz groß und schwer, deßhalb sy nytt wol mögent wanderen. Sol dan er vyl drufft leggen, so furcht ich, er mug es nit erhaltten. Deshalb ich im nit wayß zuͦ rautten; dan ich bin zuͦ schlecht. Und wöllent in in u. w. laßen bevollen sin. Dan ich in jetz ain lange zit erkent hab und nie anders vom im ghörtt hab, dan waß ain byderman zuͦstuatt, und ich selbs nie anders erfaren. Wo dan ich kan semlichs um u. w. verdienen, so söl sy mich nit sparen; mitt diengsthlichem und fruntlichem bitt, ir wellen mich in gunstigem bevelch haben. Datum uff occoly, nach der geburtt unsers haylland im 35. juar etc. Hainrich von Ulm zuͦ Griessenberg. Dem wirdigen, hochgelertten heren Henrico Bullinger zuͦ Zürich, minem günstygen und lieben heren.
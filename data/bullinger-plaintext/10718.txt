Min früntlich, guͦtwillig dienst bevor, insonders günstiger Meyster Heinrich. Ich überschick üch alhie disse brieff. Hatt mir her Berchtolld uffgäben, üch zuͦ überantwurtten. Deßhalb, waß üch anglägen, hernn Berchtold zuͦ zeschicken, es sye brieff oder buͤcher, das wellend nun mir harüber fertigen. Wil ichs üch allwäg wol ußrichten und versorgen. Danne so sag ich üch grossen danck umb üwere schencke und trost buͤchly. Wo ich das möchte beschulden, söllte es mitt guͦttem und willigem gemuͤtt beschächen. So dan nüwer mären halb kum ich jetz von Bärnn, weyß doch nüt anders, dan das alles wol stande, und ist die straß den Jänfferen uffthan. Es rittend ouch jetz mine g[nedigen] h[erren] hinin zum hertzig ins Ougstall. Da will er sich allein mitt minen herrenn vertragen und enbütt sich vil guͦtz. Hoff, die Jänffer werden zuͦ guͦttem vertrag kommen etc. Wytter, günstiger herr, bitt ich üch, so ir ettwas gewüssner meren von keysser betten, das ir ouch mich därren wellend berichten. So bald dan ouch ich vernimmen, waß zwüschen dem hertzig und minen g. h. gemachtt und gehandlett wirtt, will ich üch ouch alls bald zuͦ wüssen thun etc. Hiemitt gott, unßrem einigen, bevolchen. Grüssend mir guͦtt herrenn und gsellen. Datum zinstag, waß Otthmary, anno 35. U[wer] allzyt guͦttwilliger göner Sulpitius Haller, obervogt uff Lentzburg. So wüssend, das unser guͦtter bruͦder Frantz von hinen gescheiden ist. Dem erwirdigen, wolgelertten herren Meyster Heinrich Bullinger, diener und verkünder göttlichs wortt der statt Zürrich, minem sonders lieben herrnn und [...] göner.
Bullinger von Zurch schribt mir die mainung: Erstlich zwifle er nit, dann das es den kilchen in aignosen lieb sin wurd, so sy in ain gmaine verstentnus mit anderen christenlichen fursten und stetten komen möchten. Dann darum habind sy och vorhin zuͦ Arow und Basel versamlungen ghalten. Aber von den mitlen, durch die sy möchtend angnomen werden, wisse er nit, was er schriben oder zuͦsagen mög. Ich habe im gschriben, es solte vilicht das best mittel sin, daß sy die confession der vier stetten mitsampt der saxischen, so vil die leer antrifft, annemend. Davon sye nun vormals zuͦ Basel och ghandlet durch die botschafften deren von Strasburg und Costantz. Man habe aber domals der saxischen confession nit gedacht. So hettend sich nun die von Zurich des nit beschwert, habind och irem gsanten etwas in befelch geben deshalb. Die wil aber die von Bern hiezuͦ nit willig, habind sy sich nit von ynen sunderen wellen. Es habind aber die von Bern vermaint gnuͦg zesin, das ir zuͦ Basel gstelte confession und artikel nit allain dem Luther, sunder och den fursten und stetten, so des evangeliums halb sind, wurde uberantwurtet. Wann man nun yezund och die saxisch confession darzuͦ satzte, sorge er, der handel wurde nit ain furgang haben mögen. Darum wisse er von dem mittel nichts zuͦ verhaisen, vorus der zwayen stetten Zurch und Bern, die wil man sy nit richtig by iren confessionen dulden mag. Und so vil er verstand, so werdind sy by der selbigen bliben. Darby werdind sy die unseren nit verwerfen. Der saexischen halb wisse er gar nichts zuͦ vertrosten. Sy wellind den anderen kilchen nichts furschriben; wellind och nit, daß man ynen fur schrib, sunder daß ain yeder tail sin fryhait behalte. Fur sin person aber habe er unser confession halb kein schuchen. Die saexisch habe er ym nit alweg und allerding gfallen lassen. Diss ist des Bullingers antwurt, an mich thon uff 13. februarii 1537.
Gnad und frid von gott durch unsernn herren Jesum Christum. Fürgeliepter herr und bruder, ich hab üwer schryben mitt sampt gestelter copien der praefation an doctor Martin Luthernn empfangen. Und alls ichs mitt sampt M. Löwen verläsen, hab ich mich verwundert, das ettwas dunckle und unordnung gedacht wirt, samm die vilicht durch unflyß der schrybernn inn die abscheyd kummen. Nun ist nitt minder, was ein jetlicher geschryben hab, weyß ich nitt. Das weiß ich aber, das miner herren (der inen zu Basel gaben) abscheyd dem original glich ist. Das original hab ich noch, wie es in unser collation gestellt und vor den botten alien zuletst uff dem radthuß geläsen ist. Da hab ich nüt zu noch von than. Und alls mich Bucer inn des statt-schrybers hus badt, ich sollte nut endren, sunder es lassen blyben, antwurt ich, er söllte mich für ein andren menschen ansähen. Dann ich fry erckenn, wenn ich anders hätte dictiert, dann wie es imm original stund, das ich unredlich gehandlet. Ich hab es aber also geläsen, wie wir uns vereiniget hattend. Also stadt ouch unser abscheyd. Und gestellte praefation, jetzt uns uberschickt, hatt eben die ordnung und sententz die unsere, uußgenommen, das ettlichs ist ußgelassen, ettlichs mitt andernn worten begriffen. Zu end aber, da der knoppff anligt, hatt unser abscheyd also: "[...] habent wir nitt anders sähen können, dann das wir hievor der gstallt by uns geleert und gloupt habend. Dorumb wir ouch, so das u[wer] w[ürde] meynung ist (alls wir gar nitt zwyfflend), nitt anders verstond, dann das es unserm glouben und unser confässion gemäs und nitt zuwider ist, das wir ouch wyter also leeren werdent". So vil sind der worten des abscheyds; die sind ouch heyter. Es ist von inen geredt under uns. Und satzt Bucer das wörtly "gemäß" hinzu. Glych wie er vor nitt wolt, das man satzte, Luther achtete, wir wurdent sine artickel wol "näben unser confession" lyden, und wolt, man satzte "by unser confässion"; hat üwer copia gar ußgelassen. Die wort aber, so obgemellt und zu antwurt in unsern abscheyd verfasset, sind uß der bernischen antwurt und unser instruction genommen, das wir weder zu vil noch wenig thätind. Sy sind ouch mitt flyss also gestellt. Das in üwer copia stadt, mochte ee dahin zogen werden, das ungeachtet unser confession wir Luthers artickel gantz underschryben hättend. Dann also lutend üwere wort: "habend wir nitt anders sähen können, dann das wir hievor der gstallt by uns geleert unnd gloupt, ouch fürer also leeren werdent, dorumb wir uns die gestellten artickel nach iro erlüterung vorgemellt alls christlich gefallen lassend." Dise wort sind gar scharppff und tringend gar anders dann die unsernn. Dem sye nun allem, wie imm wöll, wil uns doch nitt gepüren, ützid in dem zu endren mitt unser, das ist Leonis und miner stimm, das offentlich ist abgeredt, grad inn der formm ouch in die abscheyd gestellt, daheymm vor rädten und burgernn also verläsen, in sömlicher formm under die andren statthändel gehallten. Ir wüssend selbs, wie wir ein volck habend, und was fürzugs, wie klein es joch ist, bringen möcht. Ir schrybend, wie ungschicktlich Bernn geantwurt. Nun stadt aber in iro antwurt von wort zu wort also: "Non videmus eos articulos nostrae confessioni Basileiensi (quam et Lutherus testibus dilectissmis dominis et fratribus Argentinensibus christianam agnovit et recepit) ullo modo adversari, quo fit, ut eam penes nostram confessionem (vide: penes nostram confessionem) facile feramus ac christianam esse existimemus." Sölte nun ützid hinder inen geendret werden, habend ir zu gedencken, was sy über mich sagen wurden. Dorumb laß ich die gschrifft blyben, insonders in dem puncten, wie sy ist, unnd antwurten sömlichs für mich und Leonem. Danäben, wöllend ir die burde uff Üch nemmenn unnd dise formm überschicken, wirt zd üch hin ston. Unseren herren habends wir nitt fürbringen wöllen, das sy nitt unwillig oder argwhönig wurdint oder vilicht sust vil disputierens darob wurde. Ich bitt üch früntlich, ir wöllind gut sorg tragen, das wir nitt tränt werdint. O wie wurde der tüfel so frölich, wie wurdint unser find so gehertz! Geliepter herr und bruder, wachend! Es sind gar seltzam pratticken uff der pan. Ich wölt, ich wer ein halb stund by üch. Ich hab gen Bernn ouch geschryben, das man die gestellten gschrifft gon lasse. Dann wir erst spaadt iro radtschleg vernommen. Tragend aber und duldent uns ouch. Ir muͤssend nitt allwäg binden anhencken: "Quodsi illi non mutarint sententiam, intelligo nostros perrecturos. "Lieber, min herr und bruder, ylend nitt also von uns. Es stond noch rychstett wyter dahinden dann Bernn. Lassend uns by einandren blyben und die antwurt also blyben unnd ein mol überschicken, es sye dann gen Straßpurg oder Wittemburg. Söllend ir vil wollen mee tagen, vragen oder üch von uns teylen, wirt es gwüß üch noch uns za gheynem heyl reychen. Was ist aber das für ein concordi, das wir nachtpuren [!] uneins werdent, die allwäg die besten fründ xin und wollend mitt denen ems sin, die zubesorgen ghein sölich gmuͤt zu uns habend alls die, vor denen ir ylend. Verstond min früntlich, bruͤderlich schryben imm besten. Ir wüssend, uß was gmuͤtz ich red, und wenn ich min hertz mit üch und üwer kylchen teylen könde, das ichs thät. Hiemitt sind gott befolhen inn sin gnad. Den lassend uns bätten, das er uns wyse gnädencklich, damitt wir in einigheyt blybind. Wir habend einmol ein einmündig antwurt gestellt, daby lassend uns blyben. Es gruͤtzt üch Leo. Grützend uns Grynaeum, Carolstadium, den stattschryber und ander lieb herren und bruͤder, vorab h[errn] Jacoben Meyern und Bernhart Meyern etc. H. Bullinger, der üwer. Ich begärte von üch eigentlich zu vernemmen, wenn acht oder 14 tag nach wynecht schiff uff Straßpurg fuͤrend. Dan min Anglus begärte uff Antorff. Da wirt die mäs uff purificationis. 5. decembris 1536. Dem hochgelerten, frommen und getruwen h. Oßwalden Myconien, predicanten zu Basel, sinem lieben und vertruwten herren unnd brüder.
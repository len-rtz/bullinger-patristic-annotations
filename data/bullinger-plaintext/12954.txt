Wolgelerter, wirdiger, sonders günstiger, lieber herr, üch sige min underthänig, wyllig dienst, sampt was ich er, liebs unnd guͦtz vermöcht, zevor. Günstiger, lieber herr, demnach sich (als ich bericht bin) aber das zit, daruff man die jungen und angenden behören, erloffen, hab ich doch einen dochterson mit namen Hans Herter, her Anderessen Herters son zuͦ Wülfflingen, welicher sich zuͦ witerer behörung aldahin ouch verfuͤgen muͦß. Unnd diewyll ich dan sins könens nit sonder bericht hab, langt an üch min hochfrüntlich pite, den guͦten jüngling bevolhen ze haben, ime in allwäg beraten ze sind, darmit er sins stands ouch narung und zimliche erhaltung als ein anderer bekomen mög. Das will ich als ein kleinfuͤger, wo ich kan, umb euch unnd die üweren yeder zit geneigts, underthänigs willens verdienen. Datum den 21ten meyen anno etc. 1547. Üwer guͦtwilliger diener Hans Huser, Schultheis zuͦ Winterthur. Dem wolgelerten, wirdigen hern Heinrichen Bullingern, predicant der statt Zürich, minem insonders günstigen, lieben herren.
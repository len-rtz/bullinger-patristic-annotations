S. Rogo te, Bullingere, hunc virum patricii ordinis, eruditum, pium et iam consulem reipublicę Augustanae, una cum suo collega tibi commendatum habeas propter communem religionem Christi atque studium pietatis, imo periculorum affinitatem, quia nondum tam deploratę sunt res pontificiorum, quam incuriosis interim videntur. Lutherus instaurat pugnam contra eos. Vos vigilate, nihil contemnite, quo minus securos et oscitantes opprimant. Concilium suum pontifex Romanus in alterum annum distulit, quod hoc tempus ad res pro arbitrio conficiendas parum sit idoneum, et tamen indictum esse nobis detrimento est, quos illo telo confodere, quoties facultas arriserit, non dubie studebit. Professores et symmistas salvere iubeo. Bucerus Augustam abiit his diebus. Vale. 13. kalendas iunii anno 1537. V. Capito. Consuli Resthio et vestro magistratui hos, oro te, viros commenda; nam digni sunt, in quos officia nostra collocemus. Henrico Bullingero, viro eruditissimo atque integerrimo, ecclesię Tigurinę pastori, sibi in domino suspiciendo.
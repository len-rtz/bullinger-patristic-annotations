S. Doleo, quia tu doles ex capite. Non miror autem. Labores enim, quos sustines sine modo, quid aliud parerent? Quibus si adiunxeris vexationes belli pręsentis, gravius laborabis. Novi, quid hic patiar ego. Somnus insuavis est partim, partim tollitur, potissimum cum gravius quid nunciatur. Cibus  non raro vilescit; potus non delectat; et ab amicis nonnunquam abhorreo. Tandem, ad dominum ubi redeo, sedatur animus, fit quies, voluptas decens dictorum revertitur. Quę durat, quousque deo visum est. Tum iterum turbę et iterum tranquillitas. Et talem quidem ludum continenter ludere cogor, donec satis hac maxima tempestate, qua nescio si quid fuerit unquam turbatius. Age, dominus adsit nobis, ut ista omnia in ipso ferre queamus et per patientiam vincere feliciter! Literas Theobaldi Hessi ideo remisi citius, ut obsequerer mandato, quo prohibuisti, ne quis alius videret. Dum enim Dryander me accedit, primum post salutationem verbum est: „Nihilne novi habes a Bullingero?“ Si retinuissem vel per unum diem, fieri potuisset, ut indicassem illi advenienti sicque roganti. Dolore crucior porro propter Mauricium, si vera sunt, quę et tu adseris. Quis putasset in homine, non dico christiano, sed sanguine cuipiam iuncto, esse posse tantam perfidiam? Aeque crudele apud me est, quod is agit contra cognatum, atque quod cęsar agit contra Germaniam. Sed talis esse dicitur Carlus, ut homines magnos ad se pertrahat, prout quenquam novit esse adfectum natura, ut ambitiosum per honorum amplitudinem, avarum per pecuniam, fortem per pollicitationem glorię, etc. Et ita fecisse narratur glorioso Mauricio: Promisit electoratum, ut ita dicam, et hominem vicit, ut agat contra ius naturę, consanguinitatis, affinitatis et inprimis charitatis christianę. Malus igitur cęsar, qui impulit; malus Mauricius, qui obsequitur. Mali igitur dum sunt ambo, permittamus iudici Christo tum damnandos tum puniendos. Pręter hęc dum scribunt Constantienses de hybernatione quorundam equitum et peditum per Hegoiam et ad lacum Bodmicum, parum me movit, quod hoc est ingenium cęsaris, ut dicat hoc et faciat illud, quo homines facilius decipiat. Et hac ratione profecto hactenus non parum profecit. Addis vero tu hoc loco: „Quod si verum est, videbis, quid futurum sit.“ Hic non capio. Quid mineris quove respicias? Cęterum si cęsar cum suis sequitur electorem totis viribus, non est, ut quis timeat. Ex Argentina venit enim ad senatum nostrum, dum elector iter facere tentarit per Franciam, ad arma  sic concursum, ut, si is noluerit includi a fronte et a tergo, coactus sit deflectere ab itinere coepto. Venisse igitur ad viam, quę Montium vocatur, Bergstraß, et hac profectum Francfordiam, inde per Thuringiam, quam Mauricii esse dicunt, iturum, etc. De Gallo nescit quicquam dominus, qui fuit in comitiis Badensibus, certi. Illud tamen dixit, legatos a suo rege missos Ulmam his diebus; ad quę negocia, haud constare. Granvellam quoque esse in Gallia. Atqui si verum esset, quod misit, dum hęc scribo, Dryander iterum e Sangallo, cęsar uxorem ducet forsitan apud Ditem. Scribit enim Matthias Clodius ex Augusta, Nuremberga, Memminga venisse illum obiisse. Addit tamen: „Monstri aliquid alitur.“ Et ego timeo, ne profectus in Boemiam tentet, quod possit incommodare. De comitiis velim intelligere, quid sit actum. Vale cum tuis et fratribus. Basileę raptim, nam impulit tabellio et temporis brevitas. 15. decembris anno 1546. Tuus Os. Myco. De Iodoco nil quaeror, nam pacata sunt, quę videbantur violatura pacem et charitatem. D. Heinricho Bullingero, ministro Christi optimo, domino ac fratri in Christo venerando suo. Zü[ri]ch.
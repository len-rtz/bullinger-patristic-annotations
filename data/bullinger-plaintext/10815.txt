S. Cętera Myconius respondebit, quae et qualiter gesta omnia sunt. Ad Cantuariensem sic, ut voluisti, scripsi diligenter; sed hoc erras, cum tu credis posse me tuo nomini aliquem favorem conciliare. Verum quicquid est, feci sedulo. Volui, ut commendatitias legeret Froschouerus, sed Latina non intelligere nesciebam. De concordia hac non possum satis coniicere, quid sit futurum. Dominus ipse moderatur rem; hoc video. Per reliqua quid geratur, non video. Fac igitur, ut hunc toto corde advocemus. Vivat, valeat veritas! Quae si ferri potest, nihil erit potius quam concordia cum iis, qui in veritate nobiscum conspirant; sin minus, fiat voluntas domini. Satis testis est mihi mea conscientia, quod non abhorream ab amicitia eorum, quicunque in negotio domini laborant. Verum si hoc ethnicus dicit, veritatem esse potiorem quam amicum Platonem, quanto id nos debemus magis! Ego confessionem hanc nostram scio nec abhorrentem a veritate nec a concordia christiana. Quid enim, non balbutimus cum iis, non fecimus omnia? Haec ita scribo, quod videor olfacere propemodum nullam a Luthero concordię spem esse. Fiat igitur, quod dixi, voluntas domini. Sed hęc ago apud te unum solumque ac coram domino. Quorsum enim attineat illa dicere apud imperitos rerum? Orabis, mea anima candidissima, pro fratre diligenter. Aggressus sum enim praelegere in sacris, ubi me difficultas incredibilis circumstat. Sed is, qui me huc impellit, dabit mihi cognitionem voluntatis suae. Vale, meum pectus dulcissimum in domino. Saluta uxorem omnes bonos. Pro libro ago tibi gratias. Dominus augeat tibi gratiam istam et servet te in voluntate sua. Amen. Clarissimo viro d. Henricho Bullingero, patrono ac fratri charissimo in domino. Tyguri.
S. Venit ad me superiore die Melchior Tyllman Lucernanus, nocior fortasse tibi, quam mea egeat interpretatione, deferens, que illi nuper evangelii gratia accidere, ubi inter cętera hoc unum conatus est, si quo modo possem, ad aliud illi sacerdocium adiumento sim ac coram te, qui iuste plurimum vales, intercedam. Verum aliud iam ab alio audio, nempe iactasse hominem apud nostros se electum et in Kußnacht propediem collocandum. Quod citra stuporem non recipio, maxime quia huius in facie mea ne verbo quidem fecerit mentionem. Quare si ita est, facile admitto. Si secus, obsecro Lucernam ita haberi rationem, ut tamen presentium lator sentiat se haud negligi, qui mihi plane multis videtur anteponendus. Caeterum poenes te sit ac reliquos, quorum est autoritas ista, iudicium. Hoc unum oro: Quando ego pluresque mihi similes non admodum doctrina clari ac potentes ministri sepe eligimur, et illum magis recipias foveasque, qui per biennium mihi, parrochianis vero decennium et notus ac probatus est, respiciendo tam inopiam quam eius vite honestatem etc. Vale. Ex Kußnacht, 3. iunii 1533. Iodocus Kilchmeyer, tuus ex animo. Doctissimo viro domino Heinricho Bullingero, episcopo Tigurino, suo domino et fratri observandissimo.
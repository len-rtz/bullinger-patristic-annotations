Gratiam et pacem a deo per Iesum Christum, servatorem nostrum. Misi proximo nunctio, Hallero, ad te quędam scripta, praecipue propositiones Svenckfeldii, quas cupio ad me remitti praesente nunctio. De colloquio Ratisbonensi nichil poenitus habeo, quod scribam. Forte suo tempore cum faenore glorię Christi plenius erumpet. Aiunt cesarem comitia celebraturum Ratisponę; quando, nondum constat, forte nunquam. Nam meditatur Gallus quędam inimica caesari, ut praecipue nunquam inter se constant. Concilio Tridentino nihil agitur, quod glorię Christi monumento esse possit. Tam aperte mali sunt et causam rident, ut nemo non videat illos insanire poenitus. Nostri Smalkaldico foedere iuncti ad primum aprilis Vormatie convenient, illic causae suę extremam manum imposituri. Episcopus Maguntinus spem nobis non exiguam praebet de reformatione ecclesię. Palatinus elector se nostris adiunxit; quod cesarem pessime habet, ut qui, pontificiorum colluvie stipatus, quid verum sit, nequeat dispicere. Dominus tueatur ecclesiam suam per Iesum Christum, etc. Iuditium tuum de Svenckfeldicis propositionibus a me tibi missis paucis significare non graveris. Ego certe nequaquam probo, sed ut erroris plenas reiicio. De lino respon[debit] Funckius, presentium lator. Salutat te Funckius consul, Huld[rychus] medicus, d. Bartholomeus Berthlinus et fratres omnes in domino. Cum primis te cum tua costa uxor mea corpore invalida salvum cupit. Dominus Iesus Christus te suo provehat spiritu in omne opus bonum ad gloriam suam et ecclesie commodum. Amen, amen. Date 17. februarii anno 1546. Gervasius Schuler, tuus ex animo. Clarissimo viro Haynricho Bullingero, Tigurinę ecclesię antistiti vigilantissimo, domino et fratri in Christo observando.
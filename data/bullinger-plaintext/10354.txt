S. Exemplar ultimae, quam ad te dedi, epistolae nullum est mihi, quamobrem dubito, si tam acerbe scripserim, ut tu dicis. Illud scio scripsisse me, nunquam ita nostros desperasse de vobis, ut postquam lectum et auditum est responsum illud vestrum. Expectarant longe aliud, postquam legationem tam honestam ad vos miserant. Nihil erat apud quosdam certius quam futurum id, quapropter vir ille omnibus modis magnus missus erat, tametsi quidam dubitabant non ob aliud, quam quod senatum habetis tam lacerum. Quid enim boni a Clodio et Clodianis expectaretur, ubi certum est nosse istos, quid ex hac concordia tandem ipsis confiaretur? Si gratum fuisset, quod est relatum, qui fieri posset, ut taceretis, postquam conventum esset? Si non rogare, tamen ansam dare de reconciliatione colloquendi vobis convenisset, id quod nec tu quoque negabis. Satis, puto, laboratum est a nostris. Bernenses timere video, si quid ipsi incipiant, qui lęsisse putantur, responsum ferant, quod augeat discordiam potius quam adimat. Sed videre videor quid rei sit. Scripsit hisce diebus magnus quidam vir et doctus, ex quo potui intelligere, quam res dolitura esset impiis istis, si ad concordiam perveniret. Conatus enim Immontanorum hic est, ut postquam vident difficilius esse vos abstrahi, nunc praesertim, a via vestra, continere et remorari, ne si quid contra Bernenses atque etiam nos instituant, adfuturi sitis auxilio. Si concordia fieret, periisset spes impiorum. His boni qui videntur apud vos consentiunt, permittunt se duci, sed sentient tandem quorsumnam, nisi deus fortiter prohibeat. Haec et huiusmodi, dum scribo fideli oratione, tu mihi non credis, cum tamen hactenus ne iota quidem scripserim, quo de non fuerim plus quam certus. Sed quid, postquam Bernenses perpessi sunt, quod Tigurini et Basilienses? Tum actum erit in Helvetiis de evangelio atque ita tunc demum nobis provisum. Dolet bonus ille, quem modo dixi, quod et ego doleo, vos nolle amiciciam eorum, qui eundem deum et Christum, idem verbum, easdem vobiscum habent ceremonias. Illos timetis et veneramini, qui vos exuerunt omnibus fere bonis. Ingenue dico, qui hanc concordiam remorantur, imo qui in causa sunt, ne vos omni studio incumbatis, ut conficiatur, inter pios viros haudquaquam debent numerari. Gratior est enim illis vel impius, quem meticulosus sequitur, vel adfectus insolens, quo cupit rogari potius quam rogare, quam deus ille pacis et concordiae. Quod autem de metu perpetuo inculco, quia fortasse te movet, audi, quam rationem habeat. Scio ex senatoribus vestris pietate nobilibus, qui hisce verbis loquutus est cum bono viro, dum rogaret, quemnam finem rerum vestrarum expectaret: «Illud», inquit, «constat, quinquies nos Tigurinos iam congressos esse cum Paganis istis et semper infeliciter, unde talis est animus et senibus et viris et iuventuti conceptus non futurum, ut deinceps unquam cum iisdem feliciter congredi possimus. Hinc horror, quotiescunque de bellando cum illis vel verbum incident. Quamobrem non puto futurum, ut bellum ineamus cum illis deinceps in perpetuum, quicquid tandem eveniat unquam». Indica, quid hoc sit. Dum tales ex bonis audio, quid, putas, spei concipere possum de vobis? Quamvis non ita habeat, quemadmodum tu scribis, nullis literis a desperando de vobis me posse depelli. Nam etiamsi de vestro senatu, dum talis est, prorsus spes nulla, tamen deum protectorem verbi sui non apud nos solum, sed ubique esse quomodo non sperarem? Praeterquam quod audio bonum semen iamdum esse et in urbe et in agro, quemadmodum proximis quoque literis significavi. Conqueruntur, quibus curae sunt res vestrae, quod senatu caretis, qui, quod tractat, contineat et cui tuto possint omnia committi. Scio, qui consilia nonnunquam nobiscum communicarent, quam prodessent, nisi deesset, quod iam diximus. Inde procul dubio tandem aliquid in usum communem posset contingere, hoc vero pacto, dum aliquid committitur, mox effluit ad hostes, quod non ita multo antehac factum esse certissimum est. Quod scribis de tuis, quod commiserint legatis Badenam dimissis, si quid offerretur, fideliter exciperent, hoc idem et nostri commiserant, sed ad quid, dum vos tacuistis? Sed hactenus de his. Quod reliquum est, tu scribe, hortare, instiga, consolare, quod hucusque fecisti, et deinceps fac abundantius. Ita enim peto ex pectore. Ne illud te praetereat: Certo venit ad nos Gallum parare exercitum in Confoederatos, utros autem, pios an impios, incertum. Spem facit, quod nihil contra nos tentet, quia dux Hessorum apud eum est hodie, unde in singulos dies ipsum expectant Argentinenses. Quid sit, deus novit. Huic nos omnes opto esse quam commendatissimos. Vale. Raptim. Basileae, 12. februarii anno 34. Os. Myconius tuus. Domino Heinricho Bullingero doctissimo pientissimoque, domino suo in primis colendo. Tigurum.
Cristennlicher, hohgelerter, ersamer, lieber her, dieweill gar ain gocz gelerter, beriembter mann, dem ich nit anderst dann usser annderer ansagenn begert, ain clein biechlin geschickht - nit das ich von im noch vil weniger bey mir selbs etwas oder gar nit darinn zuͦ messigen wiß - unnd aber jetzund gar nahe alle sach dahin gericht, das der merertaill und schier under den gelertenn alle sachen wellenn partheisch oder neidisch gericht werdenn - got well es, das es bey den ewangelschenn benenten nit funden wird -, und aber euch als ain bestendigen inn glaubens sachen bißher vil dapfferer und allen heren reinen; dernhalb ich bewegt wordenn, euch das zuͦzeschicken mit fruntlichem bit, ir welt euch hierinn ersehenn, doch ewer anderer notwendigen gotes sachen unverhindert, darüber ewer gutbedunckhen bewegen und wasß guͦts daruß schliessen, mein unbekannte anmuͦtung nit fur ubel uffnemmen, sonder mit meinen unverstendigen beger mitleiden tragenn unnd mich des, ouch anders, was im allweg besserung bringt, mit ewern geschrifften berichten. Und wellen Leo Juden mein guͦtwillig dienst sagen, den ich euch meins besten vermegens mitzuͦthaillen von herzen genaigt bin. Datum den 20. tags octobers anno etc. 36. Hanns Connrat Thummb, erbmarschalken. Dem cristenlichen, hohgelerten und ersamen Maister Hainrich Bulinger, der loblichen statt Zurch ewangelischer predicannten und lütpriester, meinem insondern lieben hernn unnd guͦten frünnde.
S. Utcunque iam aliquandiu siluerim non habens, quod scriberem, tamen nec iam est quicquam, quod scire vos maximopere referat, nisi quod colloquium Wormacense finitum est idque maximis sumptibus et nullo fructu. Obtulerunt nostri dudum confessionem Augustanam audituri, quid vellet adversaria pars refellere; sed post longam deliberationem et ommisso articulo de trinitate ventum est ad peccatum originale, de quo quid disputatum, hic ad vos mitto. Reliqua in comitiis Ratisponensibus absolvenda sunt. Vah insignem insipientiam hominum sapientissimorum! Sunt autem isti articuli ab Eccio conscripti et oblati nostris, et disputatum est quadriduo, et quanquam in multis convenerint, tamen convenire non potuerunt, an materiale peccati originalis in renatis peccatum dici possit nec ne. Nunc si nostra theologia ex tricis Eccii discenda est, misere nobiscum agetur certe. Sed nunc expectabimus, quid sequens dies nobis sit pariturus. Es meinend aber etlich, junckher Soliman mit der wysen stuchen um den kopf, der werd uns och bald leeren disputieren. Sed fiat voluntas domini, in quo vale nec desine nos amare. Salutat te Ambrosius studiosissime cum omnibus fratribus. Datum Constantiae, 9. februarii 1541. Uxorem tuam et matrem, liberos denique salutabis meo nomine officiosissime. Tuus Io. Zvick. Ornatissimo viro d. Hainricho Bullingero, Tigurinae ecclesiae pastori diligentissimo, fratri suo.
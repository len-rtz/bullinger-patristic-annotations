Stumpffio suo. Gnad und frid von gott durch unseren herren Jesum. H[err] Wolff hatt mir überantwurt gällt und brieff, namlich 1 lib. 10 ß. Uß dem brieff verston ich, wie herr Michel Farner noch nitt yngesetzt sye, wie der bruch und rächt ist, und das ir uns, die wir hie predgind, den last uff den halß legind etc. Da, so wüßind, das es noch nie von uns gebrucht, ouch nie an uns gemutet, das wir nahinlauffen und die uffbringind, die sölichs, wie der apostolisch bruch ist, volstreckind. Also habend imm aber die erwellten, verordneten pfarrer thun: Wenn sy uff ein pfarr geordnet, sind sy zum burgermeister gangen und begärt, man sölle uff iro kosten inen anzeygen, wer sy der gemeind fürstelle. Dann hat der stattschriber dem verordneten der stadt, dem vogt oder wemm es befolhen, zugeschriben, und so hat der pfarrer ouch den dächen demnach bestellt. Dorumb thüge herr Michel wie ander lüt, so acht ich, gangs imm wie ander lüten. So stat imm zuͦ, zereden und darinn zuͦ arbeiten. Derhalben kumme er heryn und loß den entscheid des burgermeisters. An bruder Wolffen kleid hab ich zuͦ einem lib., hoff, mir sölle noch wyter werden; doch will ich uch die antwurt wüssen lassen, was mir worden. Wann ir schon mee sammlind, wirt es wol gebrucht. Die summ ist ouch nitt klein. Mitt dem pfläger will ich üwerm befelch nach handlen das best ich kan. Des brieffs, imm bapstzug geschriben, mag ich wol erwarten, und thut nitt nodt. Umb das büchlin hab ich bezalt von üwert wägen 3 1/2 ß. Gott bewar üch. Montags nach Nicolai 1539. Salvam volo familiam tuam. Tuus H. Bullingerus.
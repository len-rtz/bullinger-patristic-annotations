S. Rem omnem ab ovo, ut aiunt, Troiano Fortmüllerus noster orsus dissidii fontem aperire tibi voluit, quo plane intelligeres, cur tot annis iratum habuerit Aucupem (sic enim vocat Voglerum nostrum). Non legi, quae mihi concredidit tuo nomine petiitque, ut ad te bona fide curarem perferenda. At vero, quoniam totum argumentum plus quam tragicum esse ex ipsius ore intellexi, valde consultum mihi videtur, amantissime vir, ut nihil horum resciscat Voglerus ac ne Rordorfius quidem omnia, qui paulo est Voglero coniunctior, quam ut ipsi haec penitius quam a vestibulo intueri liceat. Ego, quicquid possum, ad sopiendam seu, ut recte dicam, tollendam tot annis grassantem simultatem bona fide praestabo nec ambigo, quin me sit auditurus Fortmüllerus. Tantum curato, ut et Aucupacius te audiat tibique obsecundet pie et christiano animo admonenti. Praeteriit ille Vogleri spe pacificandi tuum nomen mihique historiam dedit velut ad Michaelem quendam scriptam, quam ego manu Fortmüleri exaratam ad te mittam. Petit autem, ut vel αὐτόγραφον remittas vel descriptum mittas exemplum. Vale. D. Rordorphio me perquam libenter impertiissem quantuliscunque officiis, sed maiora fuere negocia eius, quam ut locus mihi ullus dari potuerit. Virum arbitror certe optimum et humanissimum, cui sum equidem ad gratificandum promptus paratusque. Sangalli, sexto calendas maias, anno, etc., 1548. Ioachimus Vadianus. Lege chartam hanc cooperientem Fortmüleri literas. Domino Henrycho Fortmüllero, amico spectatissimo suo. Zürich.
Salus et pax Christi. Sacrifici, quibuscum iam longa nobis lis est, triumphant suo iuditio, quanquam non ideo albis equis vehantur, quod a vestris sententiam contra nostros obtinuerunt. Mirum est certe in tanta gratia esse posse eos, qui tanta vafritie imponunt toti mundo. Quanta vero est mundi cęcitas, quod perpetuo tenebras amat pro luce et mendatium complectitur pro veritate. Sed videbimus, quid futurum sit. Tametsi enim non simus, quales deceret esse, tamen confitemur dei verbum, idque sine tumultu et cuiuspiam offensa. Quodsi post nostram patientiam nostri miserebitur dominus, adiutor in tempore, sentient sacrifici, quam intollerabile sit in domini manus incidisse. Pontifex cum cęsare parati sunt concilium celebrare, sed non aliis conditionibus, quam quę in rem suam faciant, scilicet ut actores sint, testes et iudices. De rege Galliae non infoelitia narrantur, si vera sunt, nempe quod sua autoritate evangelium Christi iam aliquandiu praedicatum sit. Quod si fabula est, utinam fiat hystoria, si hystoria, utinam hanc confirmet dominus cęlesti spiritu. Quae monstra pariat Melchior ille Hoffman, forte ex Argentorato cognovisti. Dominus Iesus Christus tueatur seipsum contra nocentissimas et omnis generis sectas, tueatur quoque - nam satis tutus est ipse -, quotquot nomen dederunt suae iustitiae, ut per hanc solam salvi fiant. Amen. Haec obiter et raptim, ne videar omnino tui oblitus. Commendo precibus tuis me, fratrem tuum, praecipue vero ecclesiam Constantiensem. Ambrosius iussit tibi multam salutem adscribere. Vale. 21. iulii 1533. Salutabis meo nomine Leonem, Carolstadium et bonos quosvis, praecipue Theodorum. Ex pectore tuus Io. Zuick. Ornatissimo viro Heinricho Bullingero, observando multis nominibus.
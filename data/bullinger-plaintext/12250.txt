S. et gratiam a domino. Dominus d. Chunradus Gesnerus, comitatus viro optimo Christophoro Froschouer, typographo insigni, attulit mihi literas a te, vir undiquaque splendidissime mihique observandissime, ad quas respondeam ne an potius me eas tantum accepisse significem, subdubito. Nam tot modo occupationibus distringor, ut non modo amicos, sed etiam me ipsum plęrumque negligere cogar. Hinc etiam factum est, ut viros excellentissimos digno honore et humanitate prosequi non potuerim. Invitavi tamen ipsos ad aedes meas eisque Michaelis Cellarii, Musculi, Ioannis Henrichi, parrhecorum, item doctoris Claudii Peutingeri et Xisti Bethulei copiam fęci, interque coenandum varia, licet non admodum erudita, non indecora tamen, contulimus. Mira autem Gesnerus et gravitate et modestia usus est; edidit porro mansuetudine et comptis moribus eruditionis etiam rarę maximum exemplum. Diligendus igitur atque observandus mihi erit in ęternum. Quid cum Fuggero expedierit, ipse declarabit. Crędo Fuggerum pecuniis haud parsurum. Quam autem periculosum fuerit tantum virum Italiam adire et incolere, ipse nosti! Verumtamen cum videam singularem viri et prudentiam et industriam, haud facile puerile aliquid contrahendo commissurus est. Dominus servet nobis ipsum cum aliis bonis omnibus quam diutissime. Amen. Lutherum haud crędo parare fulmen adversum te, nisi quod audieram ipsum cogere voluisse synodum et communibus asseclarum suffragiis Tigurinos et adherentes anathemate percutere. Sed plęrique etiam ex suis dicuntur esse renisi et institutum in bullam abiisse. Paret et machinetur ipse, quidquid volet, nil nisi risum et ludibrium inde laturus est, cum omnium sit fortissima veritas, cuius te tuosque invictissimos propugnatores nobis dominus pater cęlestis, cui quoque iugis laus, honor et gloria sit, perpetuo servet. Amen. Bibliothecam Gessneri mihi comparabo et sancte servabo, presertim eo nomine, quod tantopere a te commendatur et iam nunc authorem ipsum agnorim. Quantum ad dominum M[atthiam] Erbium pertinet, tu prudenter scribis, quod princeps Georgius ipsum egre dimissurus sit, ideoque facile fieri posse, ut magistratui nostro vocationem ipsius graviter succenseat. Accipias ergo ante omnia responsum Erbii super literis tuis, atque si potuerit bona venia abitionem parare, primum ad vos concedat. Deinde nobis accersendus erit; paravi enim illi honestam vocationem. Hęc autem esset illi apud nos conditio, ut ad aliquot tempus libere in ecclesia nostra concionaretur. Quamprimum vero m. Michael Cellarius - qui proh dolor per adversam valetudinem haud diu durabit - vel alius ex parrhecis nostris amplius suę ecclesię preesse nequeat, ut Erbius statim in locum surrogetur. Interim vero et etiam post quasi superattendentem agat. Statuet etiam magistratus noster in singulos annos 250 vel 300 aureos et aedes, etc., ita, ut honeste hic versari queat. Quod de adventu meo ad vos scriptis attigi, adhuc exequi animus est. Dominus institutum prosperet. Quibus conditionibus inter Turcam et nostra capita indutię pactę sint, nondum apud nos vere scitur. Mussitant tamen quidam inter cętera ita conventum esse, ut Turca Hungariam ad Presburgum usque fere possideat, rex vero Ferdinandus illi viginti quatuor millia ducatorum tributum in singulos annos durantibus induciis adnumeret et nostri se tributarios Turcę publice et fateantur et scribant, etc. Nolim tamen hęc pro certo spargi, pręsertim meo nomine. Transmissum amititię pignus mecum dormiet et vigilabit, neque discedet e manibus meis, donec bene imbibitum fructus dignos ferat. Certum est Henrichum meum memoria mea perpetuo mansurum. Quod vero papistis et post illos Lutheranis semper invisus fuerim, testabitur dominus, qui me a iuventute et fere ab incunabulis adversarium sacrificulis esse voluit, adeo ut etiam sacerdotium pingue, quod ultro mihi offerebatur ante 23 annos, alteri gratuito sine omni refusione concesserim. Testabuntur id ipsum theologi comitis Palatini, theologi itidem et magistratus Norinbergenses, qui me letali odio persecuti sunt non aliam ob causam, quam quod nolui cruditati eorum subscribere. Hęc quoque unica causa est, cur deseruerim Palatini aulam et Norinbergam ipsam, ubi splendida mihi erat conditio. Sed vocationem domini secutus longe et splendidiorem et pinguiorem Augustę reperii, quanquam neque hic mihi religionis negotio satis fit. Verum cum nullibi ex omni parte beatitudinem mortales inveniantur, imbecillitas susque deque invicem feramus. Ut scribis, frater integerrime, ita multi sunt, qui in religionis causa hodie simulant et dissimulant. Quid autem responsuri sint, cum dominus rationem verbi huius „Qui me confitetur coram hominibus“ [Mt 10, 32], etc., exegerit, viderint ipsi! Ego moralem et politicam hanc excusationem, quam etiam magnos viros nostri seculi afferre audivi, admittere minime possum. Dicunt enim ad pręcavendum mala, multa esse condonanda et connivendum, etc., quasi dominus etiam in cęlis possit circumduci et decipi. Michael Cellarius, fidelis Christi servus, idem quod tu cupit, nempe se tibi esse quam humanissime commendatum, nihilque malit quam in numerum tuorum recipi vultque te plurima salute impertitum. Speculum Osiandri putabam quam paucissimis esse visum. Verum, cum tanto loci, in quo excusum esse censeo intervallo, iam pridem ad te venerit, quam plurimis esse communicatum sentisco! Mordax sane est carmen et offensioni proximum. Sed cum Osiander tam impie viros optimos, iamiam in Christo dormientes, lacerare non erubuerit, inertię fuisset, si non aliquis anthogonista, velut umbratilis vindex, prodiisset. Quisquis autem Speculi author sit, tu non inaniter de eo suspicaris. Cur autem author nomen suum presserit et pietate ductus famosi notam non omnino fugerit, auditurus es olim. Insunt autem versiculis mendę, quas amanuensis in transscribendo forsan oscitando commisit; tu boni consules. Plura modo scribere negotia non sinunt. Salutabis d. Bibliandrum, Pellicanum, Gvalterum et universos doctos. Tu vero ita vale, ut mihipsi salutem comprecari queam. 28. iulii 1545. Tuus ex animo Georgius Lętus, archigrammateus Augustę Vindelicorum. Celerrime. In gratiam Tigurinorum theologorum hoc distichon mihi subito effunditur: Hannibal ad Cannas non tanta strage triumphat, Quanta de Roma magnanimes Tiguri. Gratulatorium: Exhilarat me Gesneri presentia tantum Quantum Tespiades crispus Apollo deas. Una nam fatur lingua sermone trilici Doctrinęque capit vas velut omne genus. [Incompa]rabili viro domino Henricho [Bullingero], ecclesiae Tigurinorum an[tistiti, amic]o et fratri perpetuo, etc. [Zu]rch.
Gratiam et vitae innocentiam a Domino. Accepi munus tuum, vir clarissime idemque mihi colendissime, mures montanos praepingues et elegantes 4, pro quibus tibi ingentes ago gratias. Tu quidem muneris nomine indignos putas; ego vero pro munere egregio, quod misisti, habeo. Cuperem autem animum tibi gratum ostendere officio aliquo et praestabo, sicubi sese obtulerit occasio. Quae a comitiis Wormatiensibus accepi a proximis litteris, scripsi D. Comandro, at ea lege, ut lectas litteras tibi protinus mittat atque communicet. Caeterum de confessione ecclesiarum Helveticarum Basileae conscripta et eius declaratione nihil respondes, an illam videris an non videris. Si non vidisti et Comander ipsam tibi non communicat, significa, et curabo eam tibi describi. Vale, vir clarissime, et religionem bonaque studia tibi habeto commendatissima. Tiguri, 18. Februarii 1541. Tuus Heinrychus Bullingerus. Clarissimo viro D. Ioanni Traversio, Zusatiensi, domino suo colendissimo.
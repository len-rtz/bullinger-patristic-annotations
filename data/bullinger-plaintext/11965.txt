S. Nil scribis, nil respondes, non salutas; agis, tanquam me non noris unquam. Causam ignoro, nisi falsam. Miror itaque ingenium tam excelsum moveri posse a causa mendaci, ut sic agat, ni prius amicicia tam plausibilis inter nos non extitisset. Efficis, ut rogatus scribam difficilius nesciens, an id tibi sit gratum nec ne. Interim tamen animus, haudquaquam immutatus in me post longam tuarum expectationem frustraneam, potenter impellit, ut amicis inserviam et domini famulis pro virili succurrere tentem teque ut antehac conveniam, tanquam rebus omnibus integris, ut sunt apud me ex nulla parte violatae. Hoc animo commendo tibi et domino Pellicano hunc fratrem non literatum, sed laicum, qui apud Rubeaquenses vestem Franciscanam ad tempus gestans poenitentia tandem ductus huc venit, ut ab ea denuo fieret liber. Forma vestis mutata fratres in hoc erant, ut nostri eleemosynarii numeratis impensis efficerent, ut ab arte aliqua se posset deinceps nutrire, sed frustra tentata re me rogarunt, ut eum vobis commendarem, ut, quod hic est ceptum, vos consummaretis. Illud igitur nunc petimus per dominum, ut auxilio sitis, quo discere valeat per laborem certum sustentare vitam in posterum; id enim si feceritis, et nobis gratificabimini et deo nimirum inservietis. Talis enim nobis videtur, ut, qui beneficio adfecerit, haud male sit collocaturus; si fefellerit, graviter fallet. Habebitis itaque hominem commendatum ratione, quam dixi, propter dominum, domini Marci item et meo nomine; vicem reddemus, ubiubi se obtulerit occasio. Reliqua sunt: Comitia sunt soluta, quamvis cęsar et civitates adhuc sint Spirę. Abiit elector Saxoniae, item et Hessus. Coloniensis et Monasteriensis perstant in religione fortes. Putatur cęsar recta Metim petiturus, quo et viceregem Siciliae praemisit equis 300. Et Gulielmus comes illic nunc esse dicitur. De pace religionis ne verbum quidem audio. Expecto, si quid huius ex Argentina deinceps. Scriberem de vi grandinis, in qua propemodum periisset Ferdinandus cum duobus filiis, ni putarem te nosse prius. A Spira usque ferme Argentinam vites, agros et arbores vastavit, ut nihil sit reliqui. Ita nihil non probat iram dei in nostra peccata gravissima. Is nostri misereatur, quaeso. Vale et boni omnia consule. Basileae, raptim, 26. maii anno 1544. Os. Myconius tuus. D. Heinricho Bullingero doctissimo, ecclesiae Tigurinae antistiti dignissimo, fratri in domino venerando suo.
Gratia Christi tecum. Sic est, ut scribis, ornatissime Bullingere: Multum toti Germaniae nostri incommodabit astutissimi et perfidissimi Galli impostura, de qua alias. Nihil enim possum praeter hoc unum, quod C[aspar] Schwenckfeldus Memingae fuit magnifice a consulibus ac cęteris exceptus, quibus ita se personata sua sanctimonia venditavit, ut numen quoddam coelitus ad se delapsum crediderint. Purgavit se multis apud Gervasium nostrum et Simpertum de calumniis, quas sibi a me impactas adfirmavit vehementer mihi iratus, quod ecclesias aliquot admonueram, ne sanctulo illi in speciem et facundissimo homini nimium haberent fidei, ita ut illinc multi ad me scripserint anxie dehortantes, ne porro in hunc modum pergam. S[chwenckfeldum] virum esse bonum ac vere sanctum, cuius omnis vita et doctrina Christum resipiat, dignum, quem christiani omnes observent et adorent. Ita dementavit simplices istos et bonos homines, ut multis iam laboribus et scriptionibus revellendus mihi sit ex illorum animis. Quod utinam tam feliciter succedat, quam fortiter ego adnitar personam hypocritae detrahere. Tu dominum constanter et ardenter praecare, ut ecclesiam suam ab ista peste plane exitiabili quam primum liberet. Gervasium extimula, hic diligenter advigilet, ne parum prudenti gravis iste lupus turbas det ovibus Christi, id quod et ego pro virili facere nunquam cessavero. Accepit Schwenckfeldus literas a Leone. Tu diligenter expiscare a Leone, ecquid [!] ad hunc scripserit. Nam eas Memmingę nemini voluit legere. Ubi autem resciveris ex Leone, fac me de hoc certiorem. Iactat Schwenckfeldus passim apud omnes ecclesias se dedisse ad me nescio quas literas, cum ne γρῦ quidem unquam ad me scripserit. Interim exemplar earum literarum omnibus praelegit, ut credant ipsum os mihi obturasse. Contulit cum Gervasio et aliis verbi minstris de trinitate, de personarum in divinis secretione, de incarnatione, de conditione corporis glorificati Christi, inter quę ista quoque: «1. Der her Jesus Christus hat alles creaturlich wesen durch das crütz und lyden hingelegt, allso das er yetzund nach menschlicher natur nach siner uffart auffhört ain creatur genempt zuͦ werden. 2. Christus ist nach der uffart eben das worden, das gott was. 3. Nitt allain ist das wort flaisch worden, sonder och das flaisch das worden, das das wort was, on vermischung der naturen. 4. Der gantz Christus nach baiden naturen hat gelitten im flaisch» etc. Baptismum non initiationis, sed professionis christianę symbolum esse affirmat. Reclamantibus in nonnullis dixit: «Wolan, lieben bruͤder, ir werdts noch vyllicht alls lernen. Ich hab solich ding nitt allain uss der schrifft, sonder durch die offenbarung des herren» etc. Sed eripit epistolam tabellio. Nunc respondendum mihi est ad Gervasii epistolam. Alioqui hanc ipsam tibi misissem. Sed proxime misero. Tu bene vale et me ama, ut facis. Saluto omnes sanctos. Constantiae, 11. martii anno 1534. Tuus Ambrosius Blaurerus. Clarissimo viro d. Heilreycho Bullingero, venerando fratri in Christo.
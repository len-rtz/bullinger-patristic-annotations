Gratia et pax a deo, servatore nostro, etc. Misi proxime ad te, vir clarissime, Coccii contra Svenckfeldii librum, quem si acceperis, nescio. Mitto denuo etiam hic tibi Ioannis Diacęi, martyris illius clarissimi, fidei confessionem. Alias nihil novi vidi nisi librum quendam monachi illius, fratris Ioannis Hoffmeisteri Colmariensis, nebulonis et hypocritae maximi, de missa, quem inscripsit: „Verbum dei carnem factum, hoc est Iesum Christum, servatorem nostrum, ecclesiae suae unicum propitiatorium et perpetuum esse sacrificium, assertio, etc. Item Expositio precum ac ceremoniarum, quarum usus in quotidiano sacro“, in quo libro nominatim perstringit Zvinglium, Lutherum, Bucerum, Oecolampadium. Tecum vero inprimis tanquam cum maximo hoste agit. Quem librum nescio an habeas. Utinam scirem! Si non haberes, mitterem. Misissem per hunc nuncium, nisi eum peditem non libenter onerassem. Optimum autem ab hoc nebulone habes testimonium. Inter alia enim de te loquitur sic: „Dicit enim horum Philistinorum non gregarius miles, sed ex antesignanis non postremus et, si huius eruditionem spectes, non contemnendus hostis, hic, inquam, dicit“, etc. In margine huius dicti annotavit nomen tuum „Bullingeri De origine erroris missae“, etc. Et per totum librum cum nullo dimicat magis quam tecum. Legi ego integrum, partim ut superstitionis tantae misera cognoscerem fundamenta, partim quia primo intuitu tuum tam crebro citari nomen videbam. Fac ergo sciam, an habeas necne. Edidit Melanchton historiam martyrii Diacii uno tantum quaternione, sed nihil aliud, quam sicut significavimus etiam nos tibi. Novarum rerum nihil nunc habeo, nisi quod carnis ingens sit et maior metuatur penuria. Ferdinandus singulis bobus tantum imposuit vectigal, ut iam de singulis (ut vocant capitibus) tres floreni Ungarici sint solvendi, antequam possint ex Ungaria venire. Unde nostra civitas annuatim daret Ferdinando circiter 10000 florenos plus quam antehac. Antehac enim duo tantum floreni Ungarici dati (quamvis etiam hoc paucis annis factum): unum Turco, alterum Ferdinando. Nunc Ferdinandus tertium apposuit. Quare valde domini nostri omnesque urbes imperii irritantur. Sentiunt enim subesse dolum. Cum dilapidator ille rex aliunde vix habet, quo vivat, hac arte vult fallere Germaniam et ab eis extorquere pecunias. Vix hoc onus feret Germania. Si nihil poterunt impetrare precibus, alia excutient a se hoc iugum via. Zollerus domino suo gratus et acceptus est valde. Laudat summopere ingenium eius pium et liberale. Vellem suos cognatos gratias agere Schertlio et dominis nostris. Vogleri negotium cognosces ex domino ipsius, qui hodie Thermas ac deinde Tigurum proficiscitur. Nolui tamen illum his meis molestare literis. Archigrammateus instituerat profectionem ad vos; sed dum parat se, emit aedes quasdam, quibus extruendis tantum occupatus erit, ut institutam peregrinationem in aliud dilaturus sit tempus. Musculi Ciryllum vidisti, opinor. Convenit mihi cum eo utcunque, sicut cato cum mure. Defero illi, quicquid possum, nihilominus sentio, quam invideat; quod tamen propter pacem et dominum, in quo pax nostra est, libenter dissimulo. Xystus est cor meum, homo pius, doctus et candidus. Dominus Ber[n]hardinus valet, item Cellarius, qui plurimam tibi precantur salutem. D. Nicolaus Maior aliquot iam diebus domi fuit. Nunc iterum Ratisponam missus est, vir maximę apud senat[um] nostrum authoritatis. Studiosi, quos ante aliquot annos ecclesiae stipendiis senatus Wittenbergam misit, ad ministerium verbi inidonei prorsus sunt; unde valde offenduntur omnes et maxime indignantur his, qui subinde ex Wittenberga advocare volunt ministros, cum inutiles sint. Tu, quaeso, Curionem hortare, ut sedulus sit. Curabo, ut, si vacet conditio, in qua prodesse possit, vocetur. Nova, rogo, si quae sunt apud vos, rescribe. Audio enim latrociniis in Helvetia multos locos infestari; quod si fit, praeter morem huius gentis fit. Dominus te custodiat cum tuis omnibus! Salvos cupio dominos et fratres omnes. Augustae Vindelicorum, pridie calendas iunii anno salutis 1546. Illnoam quis venerit, scire percupio. Utinam misera alias plebs in hoc saltem foelix sit, si bonum habeat pastorem! Tui studiosissimus Ioannes Hallerus. Clarissimo doctissimoque viro d. Heinrycho Bullingero, Tigurinae ecclesiae fidelissimo pastori, domino ac patri suo plurimum observando. Zürich.
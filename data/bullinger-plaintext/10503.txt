Gratia Christi tecum. Euntem me nuper ad concionem nuncius vester intercępit tuas mihi iucundissimas literas cum eruditissimis libellis exhibens, pro quibus, mi Bullingere observande frater, quas possum tibi gratias ago. Nam ut referre unquam possim, ne cogito quidem, tant[a] est tuorum in me beneficiorum largitio. Dominus ipse sit merces tua magna. Placent impendio, quae degustavi, nec dubito reliqua etiam placitura. Quid enim in Bullingero tot ac tantis domini donis ornato displiceat? Crescis tu quotidie felicibus auctibus ac te ipsum subinde vincis pulcherrimo nimirum victoriae genere, quam dominus esse tibi velit perpetuam. Ego ad summas molestias natus videor ac plane ad ea, quae multum laboris, minimum habent iucunditatis et gloriae. Tamen lubenter me totum optimo patri permitto, qui vel hunc in modum suo me ministerio dignatur. Confessionem vestram, quę plane mihi solida, dilucida absolutaque videtur, Schnepfio legendam misi Grynęo quoque, quem in horas expectamus, ubi primum venerit, exhibiturus. Nam Philippus ne iter quidem ingressus adhuc putatur. Osiander et ipse nescio quas moras nectit. Buceri consilium de fratrum conventu nosti. Multum mihi polliceor de Philippo, cuius authoritas caeteros item mitigabit. Nunquam profecto magis in concordiae spem evectus fui, praesertim cum nihil non tentaturus sit princeps unde, procedere ille queat. Quod vocari velles viros pios et doctos, ipse quoque magnopere vellem, et aderit, scio, propediem nostris votis Christus. Bene est, quod purgationem meam haud passus es typis divulgari. Eccius Argentoratum Zellio misit schedulas aliquot, quibus confessio mea et concordię ratio cum Schnepfio, quamquam adulterata nonnihil, exprimitur hocce praefixo titulo: «Am widerruͦff Ambrosi Blaurers von dem hochwirdigen sacrament» etc. Nec authoris nomen, qui imprimendas curavit, nec locus, ubi excusae sunt, nec quicquam indicatur. Tantum in frontispicio meum nomen visendum proponitur. Scribit aut[em] Eccius ad Zellium catholicum quendam in Lutheranorum gratiam ista ędidisse. O frontem et corvis dignum theologum! Ut in omnia se vertit satan, quo ministerium nostrum infamet! Prorsus meditor, qua me potissimum ratione a gravi istac calumnia christianice vindicem. Principi libellum tuum prima statim commoditate diligenter obtulero. Nihil rescribo de tuis ad illum literis, quod iam multis septimanis non fuerim secum nec licet epistolis hęc agere, quibus nunquam nisi gravissimis adductus caussis, quae sępe tamen incidunt, interpello. Synodi vestrę rationem lubenter accepi. Nam erit mihi eius usus aliquis quemadmodum et aliarum rerumpublicarum, quę domini verbum receperunt. Sed en Bucerum nostrum adesse affirmat famulus. Ipsus est Augustam certas ob caussas profecturus. Exhibui epistolam tuam. Ille gratias agit domino ac praeter conceptam prius concordię spem magis etiam sperare iubet. Iussit autem, ut suo nomine salutem tibi ac administris tuis adscribam, scripturus et ipse, si tantum sit ocii. Nudius quartus reddita mihi est epistola Quaedam 15. augusti a te scripta. Tanta est tabellariorum vel eorum, quibus illi exhibendi vices committunt, indiligentia. Nihil autem habet, nisi quod de mea ad Lutheranos defectione certior fieri volebas. Factus autem es iamdudum. Ora pro me dominum. Salutem dic uxori tuae sanctissimae. Commenda me clarissimis viris Leoni et Pellicano, quibus nescio an scribere nunc queam per bonum hunc Thomam, qui ut alii plęrique intempestiviter advolavit. Tubingę, ultima octobris. Tuus Ambrosius Blaurerus. Clarissimo viro d. Heinricho Bullingero, Tiguricensi episcopo, venerando et charissimo fratri.
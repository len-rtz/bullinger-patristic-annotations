H[enricus] Bullingerus Ioanni Stumphio. Gratiam et pacem etc. Perpetuo quodam dolore capitis ita hucusque sesquimensem et amplius sum divexatus ac etiam num excrucior, ut tua nondum licuerit omnia legere. Nihil tamen dubito, quin omnia sint placitura, quia prima vehementer probantur mihi. Mitto hic quaedam, quae transcripta sunt in bibliotheca Sangallensis coenobii e libro vetusto. Adieci commentarios Rhellicani in Caesarem, ut illum legas cum iuditio. Video illum multa Glareani et Tschudii oppugnare; quam feliciter, non dixero. Ubi autem perlegeris, remitte unacum Glareani annotationibus, si sic sit commodum. Literae tuae satis alioqui turbatum et negotiis oppressum magis turbarunt, non quod aliquid sperarim de coenobio Rüttino, sed quod ex literis intelligo omnia per totum agrum Gröningensem esse corruptissima. Doleo evangelii praedicationem tanta contumelia reiici et nullum se dignum parere fructum. Interea censeo et suadeo incumbere nostro offitio, ne culpa nostra sit. Qua in re nulla apud te exhortatione opus. Ministrum petis grandevum, prudentem, doctum, qui hisce diebus in coenobio concionetur. Atque utinam tanta nobis copia esset, ut delectum talem facere liceret, qualem tu imaginaris. Ego doleo vix nostris prospectum esse ecclesiis; tantum abest, ut supersint prudentes, periti et grandevi, quos ablegemus. Quos habuimus, ablegavimus. Nam decumbunt aliquot fratres. Wolphius concionatur in Höngk, Hallerus in Aeglisow; Georgius Chalybeus ablegatus erat Steynam additis sibi senatoribus duobus, sed rediit infecta re valetudinarius. Alii ad alias concesserunt ecclesias. Nisi ergo Erasmus veniat, non est, quod quemquam expectetis. Vix illo possumus carere, nec quicquam polliceor. Darumb versehends, wie ir mögend. Wir mögend nit baß, wir wöltend gern. Ich hab in allen mynen predigen eben zu der unruͤwigsten, unkomlichen zyt unruͦw darmit gehept und thuͦn sovil mir müglich; mag nit mee, darumb nembt für guͦt. Vale. Tiguri, anno 1543. Ammianus iam legit tuos libros.
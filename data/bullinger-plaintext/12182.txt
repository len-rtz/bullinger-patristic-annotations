Gratiam et pacem a domino. Valde miror, qui fiat, ut ne gry quidem ad nos literarum tuarum perveniat. Non venit in mentem aliud, quam variis negotiis ita te distrahi, ut, quod velis, non possis. Nam animum te mutasse, nullae sunt causae, cur putem. Rumpe ergo silentium, frater, et resarcito, quod hucusque diminutum quaeror. Mitto hic confessionem ecclesiae nostrae ac responsionem Luthero factam atque datam, quamquam non dubitem te hanc vidisse antea quoque. Misimus enim amplissimo senatui Bernensi exemplum una cum literis, ad quas nihil nobis responderunt, quamquam nullam responsionem postulaverimus. Attamen rem non ingratam faceres, si significares, qua fronte hoc nostrum officium exceperint. Nos benigno animo fecimus, quaecunque fecimus. Misimus et fratribus ecclesiae vestrae ministris exemplum una cum literis. Sed ne illi quidem responderunt quicquam. Forsan non magni faciunt scripta nostra, hoc est, despiciunt. Nolumus enim magni fieri. Mallemus charitatem inter nos valere et coalescere ecclesias. Fecimus, quod nostri putavimus esse officii. Caetera deo committimus. Fama spargit deprehensam esse Genevae factionem pestiferam, quae veneficiis mortem consciverit multis viris bonis, atque ideo iam multos duci et atrociter excruciari, adeoque uno rogo exustas esse mulieres 15. Rei atrocitas et multitudo sceleratorum efficit, ut de fama dubitem. Oro autem, si quid habes comperti, significes. Froschouerus exempla responsionis nostrae ad Lutherum, quae Francfordiam vehi curavit, vendidit ad unum omnia. Plura venditurus, si habuisset. Rescribe, obsecro, ac ut res vestrae habeant, indicato. Salutabis Erasmum, Weberium, Hagium, scribam praecipue, dominum tuum quaestorem aerarium ac reliquos pietatis studiosos. Vale. Tiguri, 14. aprilis anno 1545. H. Bullingerus tuus. Et pietate et genere praestanti viro d. Eberharto a RÃ¼mlang, amico suo singulari et charissimo fratri. Seckelschrybern.
Gott mitt unns etc., fürglieptter herr und bruͦder etc. Wo es umb uch, üwer volck wol stuͦnde, wäre min fröud etc. Ich hab von zöger, alten Appenzeller, dem löuffer, verstanden, daß ir mir vyle der gschäften halb nitt können schriben etc., achten ouch, das ir oder min geliepter der Rordorffer villichtt der herberg halb dess Ronen, yetz mins hernn von Kyburgs halb entlich bishar nichtz ghandlet noch mügen etc. Wie wol ich lyden möcht, so erst es müglich, daß es beschäche, darmit ich mich vil weg darnach schicken. Dann mich belangt, sonders ouch min husfrowen; mitt pitt, so erst üch müglich, mich zuͦ berichten etc., wie ouch üch bedünckt min fug zu sin, das hus zuͦ empfachen, ubergib ich üch allen gwalt. Dann ich trüwen wol, wo ich zuͦ herberg gesin, man möcht mich allweg liden etc. Ittem uff die copy dess brieffs dess gewettes etc., als ir wist etc., der ist, als man gwiss sagt, yetz mentag gen Arow zum Franzosen gritten; was da zuͦ handlen oder nitt, beratend uch etc. und schribend uns zitung alles zuͦsamen oblut etc. Die sag, der apt hab am esely tag ain klinen esel lon füren und denselben wol ghalten. Ist guͦt, er frist nitt haber etc. Enhalb Rins tuͦt man den dritten usschutz dem kayser ins Mayland. Es ist müglich, wir wellend kürtzlich b[rief]en haben, wo der kayser syg, uch demnach zuͦ brichten. Grützend uns beden uwer gantzes hus, Rordorffern und alle gliepten etc. Actum Sant Gallen, mitwoch vor ostertag anno 36. jar. Uwer williger d[iener] Hans Vogler etc. Ob der Rordorffer mir etwas zuͦschriben welt, so im villicht zuͦgfallen etc., pit ich, im anzuͦzaigen; dann ich maint gwis, dess hus halb wär mir die tag botschaft kon. An minen furgliepten M. Hainrichen Bulligem, prediger zuͦ Zürych.
Gnad und frid. Fürgeliebter herr und bruͦder, ich bin sid mittentag nitt daheym, sunder geschaͤfften halb dauß gewaͤsen, und alls ich von andern sachen waͤgen zuͦ den 3 zum herren kumm, last er mich saͤhen des Wirtenbergers vertrag, von üwern herren empfangen, und sagt, wie ein bott von Constantz hie sye; der werde ietzund waͤgfertig. Als ich daruff heimm keer,  find ich üwer schriben uff dem tisch. Heb grad druff antworten, so vil mir muͦglich, und sunderlich uff die fürnemmen puncten. Das es by uns nitt stande, wie es billich soͤlt und mins erachtens stan soͤlte, das man one allen valsch alein uff gott vertruwen und in der liebe gaͤgen den naͤchsten wandlen soͤlte, hilff und radt thuͦn, ouch mitt gefaar und verlurst unsers laͤbens, ist nun lange zyt von mir klagt - dass es nitt ist, und wir nitt nun fleisch oder bluͦt, sunder ouch boßhafft sind, wie an andern orten meer (das mir nun leid gnuͦg ist); insonders das ouch ich selbs nitt bin, wie ich sin soͤlte. Doch in dem, das min ampt antrifft, verman ich (alls ir mich vermanent) offentlich und sunderlich, by der warheit vest zuͦ verharren und der warheit ze haͤlffen. Hab aber die sach noch dahin nitt bringen moͤgen, das man gmeinlich sich dem keyser widersetzen woͤllen. Acht wol, so er uns anhebe, näher ze kummen, werde ettwas fürgenommen. Wie ferr aber das gelangen moͤg, kan ich nitt wüssen. Lieber herr und bruͦder, wir sind ouch lüt wie ander arm lüt. Dorumb hab ich üch zuͦgeschriben, üwer sachen uff gott ze buwen. Ist nitt minder, ich kan by minen herren anders nitt dann ein gar guͦten willen zuͦ den üwern spüren. Und woͤllt, was üwer herren irrte und bedurte, das sy das fry herus den unsern schribind, dardurch sy gruntlichen bericht und grund verstuͤndint. Acht wol und billich, man wurde sich gen inen wyter und meer dann gaͤgen mir uffthuͦn. In unser eignen sach buwen ich nuͤt uff uns. Weiß, wie es gangen ist in dem vorigen krieg und wie es ietzund gadt in Germania mitt disem krieg. Hab deßhalb min sach also gemacht und gestellt: Was ich kan und mag publice und privatim, thuͦn ich mitt baͤtten, bitten, warnen, manen. Beschicht neißwas dappffers, weiß ich, dass es gott gewürckt; wo  nitt, hallt ich, gott suͦche uns umb unser sünden willen. Weiß imm dann nitt wyter ze thuͦn, dann mitt gottes gnad by der warheit ze verharren, lib und laͤben daran setzen. Und wenn schon nitt ein Eydgnoschafft der frommen statt Constantz zuͦsetzt, und ir alein gelassen werdent, woͤllend ir darumb under des bischoffs ioch? Ir muͤssend doch hernach ergers lyden. Das wöllt ich den minen fürhallten. Wo ichs erheben moͤcht, gott die eer; wo nitt, woͤlte ich doch das min daran setzen. Muͤste ich dann wychen, wurde gott nitt schlaffen und üch verlassen. Sind wol getroͤst imm herren! Wenn wir das unser thuͦnd und kein volg hernach gadt, wirt mans hernach finden. Ob gott wil, werdent wir entschuldiget, und wirt unser lyden nitt eewig waͤren. Und gange aber glich, wie gott woͤlle, soll unser hertz in imm allwaͤg starck sin. Wenn er glich alles fleisch ze schanden macht, blipt doch der geist in imm uffraͤcht. Ich kan wol in üwerm schryben spüren, dass ir vast bekümert sind, und nitt unbillich. Ir saͤhend aber, dass imm die waͤllt nitt anders thuͦt. So kan dann gott ouch nitt anders handlen, dann wie er handlet. So lassend uns raͤcht trost in imm suͦchen, baͤtten, unsern radt gaͤben, unser ampt biß ins end thuͦn und inn walten lassen. Ich wil von nuwem an min bests mitt minen herren handlen, wie ir begaͤrt. Dann ich weiß, dass imm also ist, wie ir sagend: Das ir nun eins steinwurffs naͤher zur walstatt habend. Hab mich ouch von den gnaden gottes in die sach ergaͤben. Ze sorgen, der rüter sye nitt vanus vates, dann ichs darfür hab, sy und wir werdent einandern amm Rhyn imm bluͦt und wasser finden, inen und uns oder unsern sünden zur straaff. Gott erbarm sich unser! Der wirtenbergisch vertrag ist ein ellender vertrag. Hertzog Christoff, ouch graff Joͤrg sind ze Basel und ander meer. Es sind frylich der Machabeyer zyt, namlich das Antiochus noch marteret. Bald wirt das ander ouch kummen. Doch das vorhin, die gottes sind, wol probiert werdent (besächt Danielis 11. cap.), so wirt der herr alein den antichrist abthuͦn. Des schribens ist so vil, dass ich darin erstick; die geschaͤfft ouch so vil und manigfallt, das ich vil vergiß und daran erlig. Dorumb verargend mir nitt, dass ich ettwan underlaß, ettliche stuck ze schryben. Mag ouch nitt alles wüssen. Mitt den kriegslüten stat es also: Welche über das verbott in gemeinen herrschafften hinwaͤg geloffen, sind ietzund ze Baden gestrafft: Der houptmann 100 gulden, lütinampt und fenrych 50 gulden, der gemein knaͤcht 5 gulden, und biß uff gnad one weer und eer. Min herren habend die iren nitt gestrafft. Acht aber wol, es werde mitt der zyt denocht ettwas beschaͤhen; mag doch ouch wol abtrochnen. Unser gelaͤgenheit stat also: Wir habend gemeine satzungen. Wer zuͦ fürsten, herren, staͤnden loufft, sol gestrafft werden an eer, lib und guͦt. Daruff sind schwerr straaffen gevolgt uff die, dem Franzosen zuͦgeloffen; und stand noch ettlich in den straffen. Das gsatzt ist noch nie uffgehept. Soͤllt man nun gar one alle straff ouch dise knecht gan lassen, wurdent die franzoͤsischen mittschlieffen; das braͤchte uns eine gantze zerrüttung. Dorumb die verstendigen vermeint, die schwer straff blyben ze lassen, und mitt der zyt ettwas disen uffzelegen, traglichs und rings; alein dass nitt ein gantze zerstoͤrung volgte. Iniquum petendum, ut aequum feras, dann wir habend ye gar groß versuͦchung und unruͦw von den frantzoͤsischen; wachst uns ye lenger ye mer uff den halß, etc. Der allmaͤchtig gott woͤlle üch das hertz sterken, das ir üch nienan begaͤbind in die fulen richtungen, gange rächt, wie gott wöll. Das min herren geschriben, ze thuͦn, was sy verantworten koͤnnend, bedunckt mich nut ungebürlichs. Nun habend doch die üwern, das ich wüß, nut gruntlichs, namhaffts an sy begaͤrt durch ir schryben. Nimpt mich wunder, worumb ir üch des beschwarend; doch hab ich üch vorgestern by üwerm botten wyter geschriben. Doch, wie dem allem, woͤlte ich, man saͤhe by üch, üch und uns, alein uff gott. Wider gebürliche mittel bin ich nitt. Dorum, wo die üwern dise mittel, von denen ich vornaͤcht geschriben hab, zuͦ handen naͤmend, were nitt boͤß, oder das die üwern fry herus geschriben oder muntlich geworben haͤttend, wie und was inen mangle an den unsern, ouch das sy soͤlichs noch wyter langen lassind an Bern, Basel und Schaffhusen, und das man der andern orten diser zyt geschwige. Lieber bruͦder, ist es dann schon amm end, so lassend uns raͤcht unser bests thuͦn bis in das end. Wir habend hie ouch unsere unruͦw, dann die 5 Ort begaͤrend straͤng von minen herren, dass sy uns, insonders Waltherten, straaffind von waͤgen des getruckten Endtchrists. Wartend wir, wenn man uns für radt beschickt, aber lassend uns getroͤst sin in dem herren. Disen hie yngeschloßnen brieff verschafft mir sampt den andern, üch hievor zuͦgesandt, bald wider. Gott mitt üch und den üwern allen. Die gruͤssend mir. Datum Zürych, 24. ianuarii ze 4 urn nach mittag 1547. Tuus totus et ex animo.
S. Si quis cognatorum Leonis isthuc venit, expostulabis digne cum eo; nam colligatas iam tuas et illius una cum meis (quas mox dilaceravi) reliquit. Verum nunc ecce eas tibi. Respondere non valeo propter negocia, quę nobis facessit pestis, quamvis sint quędam, in tua praesertim responsione de fide, quę me valde molestant, de quibus alias forsitan, si daturus est dominus vitam et quietem. Si non fuisset nobis ablatus Grynęus, dubium non est, quin sic fuisset responsurus, ut indicasset multa non probe intellecta et, quę reliqua sunt, ad concordiam omnium in hoc negocio plane pertinere. Non clam est sathanę concordiam de eucharistia valde molestam esse, postquam tanto iam tempore, praesertim evangelium ubi depraedicatur, eam impedit. Ob eandem contentionem Camerarius una cum Forstero quodam Tubinga solvit. Utinam tandem desinant ineptię istę! Equidem, crede mihi, dictata Grynęi nondum legi; nam conclusis eius libris ab aliis nihil possum obtinere, nisi qualiter exceperunt. Ea vero propter κακογραϕίαν legere non possum, et sunt inemendatiora, sicuti solent sic excepta, quam ut eis possim fidere. Non est igitur, ut ea defendam vel impugnem; vidi tamen in tuis quędam, quę ex Grynęo, dum de hoc negocio sermo fuit, nunquam audivi etc. Quam vero aliter evenit, quam decanus ille titulosus in Helvetiis sperarit! Qui fit, ut non egerit apud vos, qualiter Norimbergę, Argentinę et hic, ut reliquas civitates et loca taceam? Supplicatio, quam apud nos obtulit senatui, illud prae se tulit, ut fieret e nostra civitate princeps. Ad hoc non solum petiit consilium et opem, sed etiam in summo templo canonicatum, et ut permitterentur libri eius hic describi et per orbem christianum diffundi. Si foret ocium, supplicationem ad te descriptam integram dimitterem. Apud vos nihil petiit, nisi ut tecum et cum Pellicano conferret. Non certe contulit, quę clam in animo clausa tenet; audivissetis alioqui Pelagianum. In familiari colloquio dum opera tantum non in coelum sustolleret et diceret hominem posse ad summam hic perfectionem conscendere, obiicienti, quur ergo precaretur ecclesia: „Remitte nobis“ etc., respondit hanc precationem, dum fieret a perfecto viro, non ad eum, sed ad imperfectos fratres pertinere, quamobrem dici „nobis“, non „mihi“. Ex quo non obscure intelligi potest, qualiter opera velit ipse adiuncta fidei ad hominis iustificationem. Verum quid hoc aliud est quam derogare merito passionis Christi? Quia ergo non successit neque hic neque Bernę, consilium cepit aliter apud vos agendi (id quod etiam fecit) et, postquam omnium animos haberet cognitos, redire ad suos, non dico Patavienses, sed a quibus est ad hanc peregrinationem subornatus; subornatum enim esse non incertis persuadeor in dies magis ac magis. Quantum ego quidem cogitatione et mente adsequor, homo est vel insigniter malus vel mentis non sanę. Huc me cogunt multa, in primis tamen protervitas, qua hic est usus, et mutatum adeo repente consilium, quo egit isthic. Miror autem valde, cur commendaticias petierit ad me, postquam semel tantum mecum sit colloquutus et in eo colloquio satis mentem meam intellexerit. Si redierit, ad senatus decretum nihil adiicere potero vel quidpiam illinc adimere. Per id transitus est pariter cum prandio vel coena permissus. Libri, quos ędidit, alium certe demonstrant, quam se nobis exhibuerit. Verum utcunque hęc habeant, gaudeo et gratias ago, quod noluisti, ut actionem istam ignorarem. Dominus rependat animum illum tam benevolum erga me et perpetuo promptum ad inserviendum mihi. De strage, quam intulit Turca, nimirum audisti. Quam quidem ex his, quae praecesserunt, tam clare praevidi, ut nunquam hęsitarim. Wir werdent den Turken mit „botz marter und wunden“ etc. nit schlachen, ut reliqua taceam. Pestis communis et communis hostis indicant iram dei magnam contra Germaniam. In finibus Polonię locustarum vis nihil non perdidit. Sparsit nescio quis in senatu nostro Tigurinos mandato cavisse, ne, qui ex peste convaluerunt, ad tempus eant in publicum, et protinus idem noster statuit commisitque, ut pro suggestu denunciemus, quod tamen impossibile nobis utpote christianis doctoribus. Mirum, siquid huius a vobis factum; equidem non credo. Vertigo mandat, ut desinam. Vale cum tuis in Christo. Salutabis Leonem, Theodorum, omnes. Basileę, 22. septembris anno 41. Os. Myconius tuus. Rodulpho scribere prae vertigine capitis non potui. Quę petiit, dic me diligenter exequuturum. Et triste nuncium illud adde Zvinglium Argentinę defunctum, quamvis in pagum quendam eum ab urbe seposuerint etc. Domino Heinricho Bullingero, in domino observando suo.
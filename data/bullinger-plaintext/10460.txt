Admonere quoque te volo, observandissime vir, ut diligenter perpendas Capitonis argumentum, quo putat nullo negotio stringendos Arrios. Primo argumentatur, ni fallor, a creatione. Non negant Arrii per Christum omnia condita, sed Christum omnia condidisse non admittent, nec sequetur: Per Christum omnia condita sunt. ergo ipse ille deus conditor. Secundo putat Arrianis partes accusatoris permittendas urgendosque, ut negativam hanc probent, Christum non esse deum. Hic memineris rarissime iure cogi quemquam, ut negativam probet. Magis aequum et iustum est nos probare, quod affirmamus, deinde nos quoque manere accusatores. Quodsi accusatoris partes volumus in reos reiicere, forte videbimur caussae nostre non per omnia fidere eamque parum esse stabilem suspicari. Literas lectas rogo ut remittas. Vale et da veniam, quod te adeo crudis literis obtundo. Bullingero.
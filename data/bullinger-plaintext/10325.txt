Gottes gnad syg ewig mitt unns. Amen. Min geliepter herr und bruͦder, ich hoff bald, so erst der nächst tag, wider zuͦ üch komen, ob got wil, end erlangen unser nott. Nüw zitung nitt sonders. Ir wissentz vor, daß der tag zuͦ Ougstpurg hätt 8 tag angangen. Ich bin zuͦ Lindow gewest bim brediger alda, im und andern danck gsagt siner behusung in miner not der zit uß mines vatterlandtz. Also kam der bott von Lindow, underburgermas[ter] Bodmer, ain türer mann, am abend von Ulm, als dann die stett von dess korns halb, müntz, onslit und anders underet, die armuͦt fürkofs zuͦ betrachten. Sagt er, nichtz entlichs beschlossen, sonder söllen sy all, sy sigen im punt oder nit, um disen handel etc. och gen Ougspurg komen etc. Von Constentz ist Sebastion Gaißberg hinweg, von Lindow obgmelter Bodmer. Also schript mir hüt burgermaister Varnbüler von Lindow in trüwen. Schript da by mir, daß die sag, der jung hertzog Wirtemberg hab grossen bistand mit im zuͦ Ogspurg, und man versech sich, der lantgraff von Hessen korn selbs dahin etc. Conrat Zwick zuͦ Costentz ist nit gar starck etc. Uwerm beger nach, als ir wissend, hab ich noch nüt gmacht, ursach, aber hoff zuͦ machen und üch, ob got wil, selbs zuͦ bringen. Grützend uns baiden üwer lieb husfrowen und Leon, alle bruͤder. Actum S. Gallen, yn yl, sontag nach Nicolay anno 33 jar. U[wer] williger, armer Hans Vogler. An min geliepten hern M. Hainrichen Bulliger, prediger zuͦ Zürych.
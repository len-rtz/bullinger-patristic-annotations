Salve, mi venerande et charissime frater. Adhuc Griessembergi apud optimam sororem, sed nunc moestissimam viduam, hęreo, cuius maritus Heinrichus nudius tertius firma in Christum fiducia nixus feliciter promissam nobis in cęlis hęreditatem adiit. Ego cras aut postridie rursum domum redibo; id quod significare tibi visum est, ne mireris me nihil diebus hisce ad te scripsisse de rebus novis, quarum tamen certiorem te faciunt tui. Domum reversus rursum diligenter curabo, ne me scribendi officiositate vincas, nisi quantum negocia ipsa vestratium maiorem tibi scribendi materiam suppeditant. Fac Christo me diligenter commendes. Commendat se sacris tuis precationibus germana mea valdeque ob mariti mortem afflicta soror, rogatque plurimum, ut Iacobo Röstio sedulus monitor adsis, ne ab optimi patris ingenio degeneret. Nam audimus illum quorundam parum frugi hominum contubernio transversum rapi ab eo itinere, quod iam inde a puero ingressus fuit. In rem igitur illius fuerit quamprimum reduci in viam. Quę de Lavateri filio rogasti, officiose apud C[onradum] Zvic meum egi, quem hinc quoque literis rursum admonui, ut ne excidere sibi permittat. Atque utinam paulo tempestivius, hoc est antequam Conradus Zviccius Ulmam nuper profectus est, huius me admonuisses! Poterat enim praesens multo felicius negocium hoc conficere. Bene vale, mi Bullingere, et domum tuam cum omnibus fratribus et amicis reverenter et amanter saluta. Griessembergi, 16. novembris 1546. Tuus Ambr. Bl. Praestantissimo viro d. Heinricho Bullingero, Tiguricensium antistiti, amico incomparabili.
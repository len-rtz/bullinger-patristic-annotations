S. P. D. Quanquam studium tuum erga me multis iam rebus mihi cognitum sit, studiorum meorum unice mecoenas, tamen in hoc maxime perspexi, partim quod non solum mihi princeps et ad suscipiendam et ad ingrediendam rationem horum studiorum extitisti, sed etiam tuis literis exhortaris, ut in coepto studiorum cursu pergere velim, partim quod intelligo meas literas tibi loquaces non videri; quare, nisi te vicissim diligam, vehementer ingratus sim. Superioribus literis non respondi, quia responsione egere non videbantur; deinde, ne tibi multitudine mearum literarum molestus essem. Nunc vero, cum te meas literas desiderare intelligo, explebo offitium scribendi assiduitate literarum potius quam intermissionis excusatione. Et, ut ad tuas literas veniam primo, quod religionem attinet, noli aliud a me expectare quam quod discedens me praestiturum vobis sum pollicitus. Dico, quod semper dixi: De mea fide periculum non esse. Nemo mihi in hac parte est molestus, nec egregia laus et spolia ampla referrent, etiamsi vincerent me. Nec vidi adhuc, quid ad suam causam stabiliendam ex sacris literis possint afferre. Quantum ad Bucerum, non ita sum stupidus, ut non intelligam, quid dicat, quo omnia tendant, aut quid moliatur. Nuper ille ex commitiis reversus coepit Acta apostolorum publice interpraetari. Ioanni Anglo N. literas tuas legi, quemadmodum postulabas. Gratum illi fuit, quod scripsisti, et pietatem, quam ex literis perspitiebat, et tuam in se voluntatem valde praedicabat, et iussit, si ad te darem literas, tibi scribere salutem et eius nomine gratias agere. Verum ubi nunc agat, nescio. Hoc mense ipsum nunquam vidi. Miraris, quid responderit consul Pfarrerus. Tum temporis assidebat gubernaculis reipublicae. Quare ego ipsi literas reddere non potui. Dedi autem uxori ipsius et simul dixi, si de tabellario quaereret, ut me apud d. Matthiam esse diceret. Itaque quid responderit, mihi parum constat. Gratum fuit, quod te patrem et tuam familiam recte valere familiariter scripseris. Postremo cavere iubes, ne lectionum multitudine ingenium perturbem. Bene mones, colendissime pater, nam et ego sentire potui multitudine praeceptorum et tanta rerum varietate animos discentium distrahi; quare nonnihil mutavi. Scio te multa a me requirere et tibi de me magna polliceri. Verum hoc anno tantum possum dialecticę et rhetoricae solida[m] tamen comparare notitiam. Nam per hoc ferme tempus re[petita] sunt in classe, quae superiori anno auditoribus illis commissa fuerunt, ita ut ego modica cum utilitate audire et nullas fere certas lectiones habere potuerim. Nunc vero d. Gerardus Sevenus, primę classis praeceptor, doctissime incoepit rhetoricam Ciceronis, de partitionibus oratoriis, et Dialecticam Sturmii. Quare, si annus exactus fuerit, non video, cur diutius mihi Argentinę manendum sit. Oportet deinde alias quoque disciplinas gustare, quibus theologia illustratur, quod commodius alibi fieri existimo, ubi etiam minoris vivitur. Nam in nostro gymnasio praeterquam quod rudimenta fidelissime tradit, non video, quid [cum aliis] academiis non habeat commune. Quam autem necessaria sit disciplinarum cognitio ei, qui sperat se aliquem fructum in theologia consequuturum, non est, qui non videat! Itaque te (cui cura mei studii a parente deligata est, quique libenter suscepisti) oro vel hoc nomine, quod promisisti patrocinium, ut in hac quoque parte meis studiis consulas (nam plurimum tuus hortatus, tua vox et authoritas apud parentem meum valet), utque diligenter expiscari velis, quam diu me peregre esse velit, ut sciam, quo pacto mea studia formare debeam. Vereor enim, ne parum temporis a patria manendi concedatur. Haec autem propterea moneo, non quod Argentinę studii pertaesum sit (velim me ante aliquot annos Argentinam venire potuisse et diu manere posse, nisi diversum vitae meae ratio videretur postulare), sed ut consilium in tempore dare posses et me de hac re, quantum tibi scire licet, certiorem reddere. Nam si scirem caeteris artibus spatium et otium non dari, relictis fundamentis, dialectica et rhetorica (quorum tamen in omnes vitae partes usus magnus est et necessarius) me ad mathematica conferrem. Vale. Uxorem tuam et totam familiam vicissim salutare meo nomine ne dedigneris. Argentorati apud S. Nicolaum, ex aedibus d. Marpachii, pridie calendis maii anno 1546. Tuus ex animo Ludovicus Lavatherus. Vigilantissimo Tigurinae ecclesiae antistiti Henricho Bullingero, patri suo colendissimo. Zürich.
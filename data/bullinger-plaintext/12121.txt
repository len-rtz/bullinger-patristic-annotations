S. D. Si cuiquam me aliquid vel voluptatis vel iucunditatis adferre possint literae, tum certe me nulli plures quam tibi, vir praestantissime Mecoenasque colendissime, debere faterer. Tanta enim tuorum erga me est meritorum multitudo, ut nihil eorum, quae vel iucunda vel utilia tibi esse possint, a me sine magno ingratitudinis crimine praetermitti queat. Sed quoniam meis literis ea suavitas non sit aspersa, ut quenquam eae iuvare delectareve possint, facile me ab ingratitudinis crimine abesse posse arbitror, etiamsi minus saepe hactenus ad te scripserim; imo veniam potius nunc mihi apud te deprecandam censeo, qui videlicet tibi, homini cum doctissimo, tum occupatissimo, illiteratis meis literis non verear obstrepere. Et tuae sane dignitatis excellentiam meae conditionis humilitati conferens primum a scribendo absterrebar; deinde vero humanitatem tuam, qua te erga infimae quoque conditionis homines praeditum esse cognoscebam, in animum revocans rursus in instituto confirmabar, quo videlicet calamo resumpto haec paucula ad te exararem. Cum autem ad te scribere susceperim, scholae, cui me praefectum scis, statum apperire tibi debebam; sed commodius fore putavi, ut eum ex domini Comandri, patroni mei singularis, literis, qui propediem ad te scripturus est, cognosceres. In praesentiarum autem hoc tantum significatum tibi volo ludum literarium nostrum tanto puerorum numero esse obrutum, ut his docendis erudiendisque duo soli sufficere nequeant. Vereor autem, ne Lemnium, quod et prius attentaverant, mihi obtrudere velint, si collaboratorem deposcam. Te itaque, domine humanissime, rogatum vellem, quo hac de re consuli nostro Curiensi Lucio Heym et domino Ioanni Traversio aliquid scribere digneris; idque si fiat, non est, quod amplius mihi metuam eos mihi Lemnio, homine impuro, molestos futuros. Authoritatem enim tuam, sat scio, reverebuntur. Domini commissarii, ut vocant, ad proxime futuras Paulinas nundinas convenient, si quid humanitati tuae scribere vacaret. Vale nunc, vir praestantissime Mecoenasque colendissime, meque tuae fidei semper commendatum habe. Dominus Comander salutem plurimam tibi in calce mearum literarum adseribere iussit Meis quoque verbis honestissimam uxorem tuam necnon liberos pulcherrimos quam officiosissime salutabis; domino quoque praeposito, Mecoenati meo singulari, caeterisque dominis meis colendissimis salutem meo nomine dicere digneris, oro. Vale iterum, domine observande. Datum Curiae Rhetorum, 11. kalendas Februarii, anno salutis etc. 45. Ioannes Pontesella, tui observantissimus. Clarissimo viro domino Heinrycho Bullingero, Tigurinae ecclesiae antistiti, domino ac Mecoenati suo colendissimo.
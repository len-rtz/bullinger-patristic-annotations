Die gnad unsers herren Jesu Cristi sig zuͦ allen zitten by unß allen. Amen. Demnoch, fürgeliepter her und bruͦder, erstlichen so danck ich aller eren und guͦtz, so ir mir bewysen hand; got sig uwer lon, dann ich es nit beschulden kan. Demnoch betreffend unser eehandel, alß ir wüssend, die artikel mit ein andren gestelt, doch alwegen uff mines herren gfatters Niclausen gefallen, also hat er sich mit sinen fründen dero beraten und uff die selbigen also geschrifftlich geantwurten. Bytten üch, die selbigen alwegen im besten zuͦ verston; achten woll, sy werden üch nit gar mißfallen, dann fürwor iro hertz und gmiet uffrecht gegen inen stat. Und namlich für den ersten, so er gestelt hat siner vorbehaltung, redt er also: Es möchte sich begeben, das der sünen nit mer dann einer überplipe, muͤste er im das alles lassen und were also verpeniget, das er nit gwalt hette, etwan einem guͦtten fründt und gönner etwas zuͦ vergaben oder an ein schuͦll oder spital, wie die benamset mochte werden. Deß halb begerte an inen, in nit do zuͦ versperen; es ist sunst guͦtz gnuͦg do, ob got wil, wils wol. Zum andren betreffend die eestür were wol sin beger, iro zuͦ geben 500 guldin unsers geltz, ist nit vil mer dann 400 uwers geltz. Ist min pit, ir wellend das mit inen reden, sich des nit zuͦ widrigen, dann es nit von gitz oder nutz wegen für wor beschicht, allein von siner und uwerer wegen, ouch von names wegen siner fründen; dann ich sunst woll weiß, das es inen nitt allen gefalt, sy hetten in lieber gon Bern dann gon Zurich. Dorum verstonds im besten. Achten woll, die endrung der andren artikel werden nit vil spans gegen inen haben. Wytter hat er mir befolchen, üch zuͦ schriben antreffen den trossel, wie es umb den stand, ob man iro nit werde einen erlichen trossel geben, dann es by unß bruch und recht ist, rich und arm, das zuͦthuͦn, und ob sy iro einen werden gen, ob wir den muͤsten haruff fieren oder wie es dorum werde ston; dann so er in muͤste haruff fieren lassen, wurde er ein karer hin ab mit unß bringen, sollichs zuͦ thuͦn. Deß kilchgangs halb, alß wir mit ein andren abgeredt hand, laßt er plipen, doch so ver, das danathin yederman gerust sige, am andren tag dornach mit unß haruff zuͦ ritten, und hat mir insunderheit befolchen, das ir üch wellend rüsten, dann wir üch han wend für ein man; ouch ob man sy vorhin muͤste verkunden uff der kantzel, das es vorhin bescheche, dormit wir nit verhindret werden; es wurde sich gar lang verzuchen, wenn es by üch bruchlich were wie by unß. Demnoch, ob sy den handel also annemend, alß ich, ob got wil, vermein, ist sin beger, das man ein bestimpten tag ansetze, doch nitt vor Simonis und Jude, dann es dorvor nit muglich ist; am tag dornach ist unser merit, hand wir vil zuͦ schaffen. Aber demnoch, wann es inen gefallen wil, vor Martini, dann Martini ouch ein grossen merit falt zuͦ Bern, do wir ouch hin komen und danathin andre sine fründt, denen es nit gelegen were, wann sy doran verhindret wurden. Dorum, lieber her und bruͦder, ich bitten uch, ir wellend den handel guͦt verston und baß, dann ich uch schriben kan, und das best dorzuͦ reden und thuͦn, alß wir üch woll vertrüwen. Gott welle sin gnad dorzuͦ senden. Amen. Grussend mir uwere hußfrow, her Gwaltherum, meyster Jacob Sprungly, sin hußfrow und alle andre guͦtte fründt zuͦ tusent molen. Gott verliche unß allen, nach sinem willen zuͦ leben. Datum 5. die octobris anno 43. Was nüw ist, lond mich wussen. Uwer altzit williger diener Peter Fuchs. Dem erenwürdigen und wollgelerten herren Meyster Heinrich Bullinger, diener des wort gottes zuͦ Zurich, minem günstigen herren und bruͦder zuͦ handen. Zurich.
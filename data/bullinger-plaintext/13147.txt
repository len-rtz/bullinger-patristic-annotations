Gratia domini tecum! Ante triennium fere fuit Petro Tossano superstitiosa et acris disputatio de communione impiorum et Iudę. Scripsit ad me Tossanus, cui ego ea, quę tum meditabar, atque ut nunc ad te mitto, indolata misi, ut suo ingenio expumicaret et expoliret. Quum vero princeps tuum iuditium ad me miserit diebus superioribus, doctissime Bullingere, voluit, ut  mea ad te mitterem meditata, etc. Habes ergo meas litteras et nugas. Si vacarit, lege, emenda vel, si visum fuerit, Vulcano trade, ne lectorum oculos offendat. Sunt enim, qui hoc negotii scripturis et argumentis solidioribus possint ad ędificationem ecclesię aedere. Tu tantum ex hoc meo scripto collige, quid de impiorum communione sentiam, etc. Nos hic vivimus haud aliter quam ii, qui lata sententia carnificem expectant. Tot sunt insidię, tot minę, tot adversarii, ut nullibi sit tuta fides! Innitimur domino, qui est refugium suorum et asylum tutissimum, etc. Vale perpetuo cum familia et ecclesia Christi. Salutabis d. Gvaltherum et Geroldum cum reliquis piis. Raptissime, Richenvillę, 22. Decembris 1547. Tuus ex animo Erbius. Orate pro nobis. An meister Henrichen Bullinger, predicanten zuͦ Zürich.
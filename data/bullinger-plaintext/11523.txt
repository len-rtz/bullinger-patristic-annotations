Gnad und frid von gott, dem vatter, durch Christum, unßern erloßer, zuvor etc. From, wolgelert, getrüwen, lieben herren und vätter, her Ulrich von Rütti, diß brieffs zeuger, wirt uch mundtlich wüsßen zuerzelen die grosßen, unnachtpurlichen grobheit des pflegers und der münchen zu Rütti, wie onfrüntlich er daßelbst verhasßet und verbannet wirt, wie bemelter pfleger das almuͦßen schwechert, die armen lüt wundt und bluͦtrünß schlacht und die darnach uß dem closter ander lütten zuverbinden uff den halß jagt; item wie er so ein schnöde huͦren enthalt, die syn hußhalterin ist und gar vil onfridens im closter machet; item wie der Huͦber mit herr Hanßen von Gosßow umb predigens willen in fridt komen ist; item was ärgerlichen huͦry fürgange im huß, darin der guͦt bruͦder mit wyb und kinden wonen muͦß, und vil ander ergerlicher sachen etc. Uber solichs alles sind wir heymlich durch guͦtte gönner verstendiget, wie Haberßadt sambstags vor Reminiscere vor rhädt und burgeren urloub begert habe mit fürgehenckter ursach, wie er mit synem predicanten nit könne nachin kommen. Daruff habend unßer herren den groben mann widerumb bestetigt mit erklerung, wie man in und her Ulrich für rhad vertagen, gegeneynander hören und weg suͦchen soll, dormit her Ulrich möge verendert werden. Und wiewol solichs dem guͦten bruͦder nit widrig were, so beduret doch nit allein uns, sonder vil ander biderb lüt, daß in dißem huß, so durch unßere herren regirt wirt, so gar kein erberkeit platz haben und kein frommer prediger blyben mag. Und ist derhalb an uch, unßer lieb herrn und vätter, unßer dienstlich bidt umb gottes willen, ir wöllind dem armen, guͦtten bruͦder (von dem wir alle nüt anderß dan frombkeit, eer und guͦts wüsßend) beradten und beholffen syn, darmit er syne hendel verantworten und sich der grosßen, unnatürlichen und unnachtpürlichen grobheit des pflegers erklagen möge. Ir sollend ouch uwers vermogens nit gestatten, das allweg eynem groben, nydigen menschen ein from, onverlümbdt biderman mit wyb und kinden von synem natürlichen eigenthumb, darin er in syner jugend inkoufft und verpfrüendt ist, syns gfallens muͤsße wychen, sonder wöllind bedencken, wohin solich exempel gedienen mög. Hiemit sind dem herren gott bevolhen und thuͤndt als die vätter. Das wollend wir umb uch sampt und jeden besonder zuverdienen allzyt willig syn etc. Geben zu Buͦbicken in gmeynem colloquio, zinstags post Reminiscere, den 15. martii anno etc. 1541. U[wer] a[ller] w[illige] diener der kilchen Christi im ampt Grüeningen sampt und sonderlich. Den frommen, wolgelerten und getrüwen M. Leon Jude, M. Heinrichen Bullingern und her Casparn Großman, predigern des wort gottes zu Zürch, unßern lieben herren und vättern.
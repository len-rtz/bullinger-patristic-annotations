S. D. Recepi amantissimas tuas litteras, Traverse colendissime, ac intellexi, quae scripsisti de motibus Italicis. Fiunt ista iusto dei iudicio. Diu enim isti principes intulerunt Germaniae bellum et divexarunt Germaniam, tale quidpiam meritam. Caeterum iam in se mutuo convertunt hostilia arma. Ita vindicat dominus sanguinem effusum ab illis. Verum haec sunt dolorum initia. Oremus dominum, ut in patientia et fide ipsi semper placeamus. Interrogas, amice, quid in comitiis Augustanis agat caesar, quid consultent principes? Caesar languet febri perpetuo, sed aegrotus hic caesar plus hactenus effecit apud Germanos quam fecerint hucusque validi principes multi: Saxonem Ioannem Frederychum deiecit; in electoratum subvexit Mauritium ducem. Huic data est Wittemberga, ad quam revocavit Melanchtonem et professores alios amplo oblato stipendio, ut ibi doceant. Saxo interim elector depositus Augustae tenetur captivus. Prima septembris proposuit certa capita caesar, ad quae vult sibi responderi a principibus, ordinibus et statibus imperii. Propositionem hic transmitto, sed ea lege, ut mundam serves, legas, lectam d. Comandro et Blasio transmittas, qui per proximum nuncium, eumque fidum, remittant. Accepi praeterea scriptum aliud, quod nisi clarissimo principi comiti a Wirtemberg, etc., misissem, hisce adiecissem: Respondent principes ad id, quomodo tolli possit in relligione dissidium. Summa: Nolunt praeiudicare caesari aut suam sententiam proferre ante caesaris sententiam; orant itaque, suam prior dicat caesar, qui multis iam annis modum inquisivit, quo posset tolli dissidium; pollicentur autem se facturos, quod omnino facere possint, etc. Populus interim satis constans est, principes fere nulli sunt. Sed vincet veritas. Plura iam non possum. Effeci apud dominos consules, ut vino honorario amicus ille tuus sit donatus. Pransi sunt cum illo honoris gratia secundus ex triumviris loco consulum et unus e tribunis plebis, quibus me quoque coniunxi. Utinam illi, uti merebatur, gratificati fuissemus! Vale aeternum. Tiguri, 22. octobris 1547. Salveant filii tui. Ex propositione mellitissima caesaris pro tua prudentia intelliges caesarem quaerere merum in Germania dominium et excidium veritatis. Proin punietur a domino. Bullingerus tuus. Ornatissimo viro d. Ioanni Traversio Suzaziensi apud Rhetos, amico suo semper colendo et amando
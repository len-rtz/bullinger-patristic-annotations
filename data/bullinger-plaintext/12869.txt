Die gnad gottes mit uns. Die stercke uch an seel und lib zuͦ sinem lob und siner kirchen besserung! Amen. Uß uwerem letsten schriben verstand ich, das ir min schriben nit recht gemerckt. Dann es ist min mainung nit gwesen, das uwere herren das anbringen by Basel oder F[ranckrych] thuͦn solltent, sonder das ir für üwer person ettwa ainem vertruwten gen Basel geschriben hettent, der die sach glich by der f[ranzösischen] pottschafft  angericht hette. Demnach kan ich nit gedencken, das mit Schwytz oder Zug ettwas zuͦ handlen sye. Aber damit wir ainanderen recht verstanden und die sach gefürderet werde (dann es nahet dem ennd), so hab ich minen schwager Petter Schären vermoͤgt, das er zuͦ uch ryte. Uß desselben instruction werdent ir minen anschlag, als ich hoff, gruntlich vernemmen. Und diewyl aller verzug pfenndtlich, so hab ich die sach uff den allerkuͤrtzesten weg angericht, so ich gedencken moͤgen. Achten ouch, das diese practik, wo die an die gehaimen zuͦ Zürich gelangen wirtt, weder inen noch anderen nachtailig sin werde. Jetz stadt dise sach daruff, man muͦß ain vertruwten mann haben, der darzuͦgeschickt sye, das er bim F[rantzosen] oder siner pottschafft die sach uff den rechten weg furdere. Gefallt uch nun hierzuͦ der Wunderlich oder ettwa ain vertruwter zuͦ Basel, das gilt mir glich. Ich kenn niemandts. Der aber die sach zum furderlichesten ußrichten kan, der wirtt der best sin. Zum anderen ist das zuͦ bedencken, ob dem underhendler (es sye ainer zuͦ Basel oder der Wunderlich) dise sach besser muntlich oder schrifftlich zuͦ bevelhen sye. Mag es durch uch mit schrifften ußgericht werden, so ist es minem schwager und mir das liebst. Waß dann er uch mit abschriben wirtt helffen moͤgen, das soll von im nit gespart werden. Und in dem fall, do ir schriben werdent, sollend ir miner vorigen copyen kaine hinweg schicken, sonder zerrißen, und jetz alain uff sch[wager] Peters instruction acht haben. Die moͤgent ir aber uwers gfallens wol besseren. So ir aber für besser ansehen wurdent, das der underricht bim Wunderlich oder zuͦ Basel muntlich geschehe, hab ich sch. Petern erbetten, das er sich zuͦ demselben will gebruchen lassen. Dem wellend dißfals ain brieflin geben an Wunderlich oder den anderen zuͦ Basel, aber sinen nammen darin nit anzaigen. Got geb gnad! Wir haben diser tagen nichts nuws, dann das der appt von Wingarten sich ouch zuͦ underhandlung erpotten mit vil guͦten wortten. Weß er sich sunst hoͤren lassen, werden ir uß m[eister] A[mbrosius] vernemmen. Glicher reden geschehent vil. Diser appt soll ain commission haben, mit den stetten zuͦ handlen der geltstraf und des ayds halben. Hütt sonntags den 20. ist ain pottschafft vom landtkommenthur ouch hie gwesen. Waß mine herren dem von Lando und vorhin dem Bomgartner für antwurt geben, werden ir uß den copyen, so hie by ligend, vernemmen. Die wellend nit vil lüth lesen lassen und mir by erster pottschafft wider schicken und gott bitten, das wir nach sinem willen handlent. Uff miner herren antwurt an Lando beger ich uͤwer gutbedunken und urtail zuͦ hoͤren. Conrat Zwick. Nachdem ich diß hievornen geschriben, kumpt uwerer herren brief, daruß ich verstand, das jetz sonntag ain tag gehalten werden soll. Nun versiech ich mich nit, das mine herren dahin schicken werdent von minder geschrays wegen. Zum anderen ist von noͤten, das Wunderlich oder diser zuͦ Basel nichts dester minder der sach ylentz bericht werdent, damit die f[rantzösisch] pottschafft des vor dem tag verstendiget werde. Zum dritten, diewyl der anschlag kurtz und klar, so achten ich, es moͤcht bim Wunderlich oder Basel wol schrifftlich ußgericht werden. Zum 4., ob der F[rantzos] die sach lieber zuͦ Basel oder Bern by den haimlichen oder jetz uff dem tag by den gsandten von Bern oder Basel ußrichten welle, das stadt zuͦ im, alain das by vertruwten [leuten] und alain das die dry stett Zürich, Bern und [Basel] darzuͦ gezogen werdent. Zum 5. gedunckt mich, guͦt sin, das die evangelischen Ortt deren von Costentz by den anderen nit gedenckent, es were dann, das sy zuͦvor erfaren moͤchtent, das sy nit übel gesinnet. Sunst haben ir zuͦ gedencken, sollte unserthalb ettwas angebracht werden und ain boͤser schluss daruff volgen, so würd es uch und uns zuͦ nachtail raichen. Wann sy sich aber in berat-schlagung deren loͤffen also erzaigent, das man vermuͦten mag, sy werden nit guͦt kaiserisch sin, alsdann (oder do der F[rantzos] oder von Lender selbs Costentz halb anregung thuͦn wurdent, da) moͤchtent dann uwere herren und ander ouch das best darzuͦ reden und mins bedunckens alain daruff handlen, das minen herren ain fruntlicher brief geschriben würde mitt bitt, sich wider die A[idgnossen] nit bewegen zuͦ lassen. Danebent aber, wann uwere herren vernemment, das ain sollich schriben wellte bewilliget werden und die potten sich unsert zimlich wol mercken liesint, so halt ich, es were alsdann wol zuͦ thuͦn, das uwere herren daruff anbracht hettent ain solliche mainung: Wolan, lieben A[idgnossen]! Ir wellend denen von C[ostentz] fruntlich schriben und bitten, etc., wann sich aber zuͦ C[ostentz] ain gefarlichait zuͦtregt, also das sy ain zusatz annemmen muͤsstent, were guͦt, das man die practick machte, das sy den zuͦsatz von den unseren nemment. Dann sollend sy ain volck zuͦ inen nemmen uber see, so ist es alles kaiserisch, und moͤcht bald ain verretery gemacht werden, wann die von C. schon gern den pass weren welten, das sys nit thuͦn kuindtent, sunst wan unser volck in der statt were. So werent wir dester sicherer, etc. Wann man dann die sach dahin bringen moͤcht, das den uweren bevolhen würde, solliche practick zuͦ machen, und das sy uns im fall der not ainen zuͦsatz lassen moͤchtent, so were es uwer und unserthalb guͦt. Summa summarum: Daruff ist zuͦ sehen, standent die gemuͤther nit wol gegen uns, das man unsert halb nichts anbringe. Erzaigent sy sich früntlich, das alain, wie oben angereckt, gehandlet werde. Gott geb gnad und frid. Dem wirdigen und gotsgelerten herren Hainrichen Bullinger, prediger zuͦ Zürich, minem lieben herren und vertruwten fruind.
Gottes gnad zuͦvor. Wiewol ich in hoffnung bin, schier, so es gottes will ist, bi üch zuͦ sin (dann ich teglich uff miner herren beruͤffung wart - sonst hett ich langest auch selbs urlob gnommen), doch diewyl ich weiß, das üch und andere mine herren blanget zuͦ vernemmen, wie es umm uns stande, kan ich üch solichs nitt verhalten, diewyl sich diser gmeiner Eidgnoßen bott, so  hiehar an die kei[serlich] m[a]j[esta]t brieff bracht, mir zuͦtreit. Dann ich verhoff, es sye sicher, was ich bi imm schrib. Uff den 21. iulii, als Romanus noch bi uns gsin, ist duca de Alba, kei. mjt. oberster fäldhauptman über das spanisch und italienisch kriegsvolk, hie ankommen ongfar mitt 1000 pferden und vil troß, auch mitt imm ander fürsten, deren nammen mir nitt all kund. Die rüter fuͤrend all lange handror, kein spieß. Der ligt in deß burgermeister Wälsers hus, uß welchem man heimlich geng gmacht hatt durch ab und ab bis in deß Fuckers hus, darinn der keiser ligt, das er und keiser und künig, der zwüschend dem keiser und duca de Alba liggen wirt, allweg in den hüseren zuͦsamen könnend kon. Am Montag darvor ist der bischoff von Augspurg kon, wie ich üch vor gschriben. Der ligt uff der pfaltz. Am 22. iulii zoch Romanus hin. Sagt jederman, er hab imm recht thon, und ob ich nitt unsinnig sye, der ich so guͦte ursach hab und solche occasion hin laß gon? Ich wellt aber allweg gern thuͦn, das gott und dwält vernuͤgt wer; fürcht aber selb, ich versum mich damitt. Am 23. umb 12 zuͦ mittag huͦb deß keisers volk an herin ziehen. Erstlich die 10 fennli, so inn der statt glegen, zugend vorhar und machtend ein gaß mitten durch die statt hinuf, das der keiser mitten durch si ryten muͦßt. Uff si kam ein großer troß von mulesel und wegen. Die bleitetend bis inn 200 haggenschützen. Darnach ritten unser hauptlüt und stattsöldner, so hinus gritten, dem keiser engegen, all in schwartz nüw kleidet. Uff si der nider-lendisch reisig züg (kan nitt schetzen, wie vil ir gsin). Uff si das keiserisch paner mitt dem adler und ettlich herren damitt. Darzwüschend was ein klein interstitium. Darnach rittend dry unser herren burgermeister und uff si die herren vom radt, so die kei. mjt. empfangen. Nach inen die heerpaugge und trummeeter. Darnach deß keiserß marschalk. Fuͤrt imm ein bloß schwert vor. Und uff denselben der keiser mitt den trabanten, deren 300 sind, gar schlecht in eim sammatin lybröcklin und klein kettenlin darüber (sonst weder gold noch silber, auch das pferd uffs aller schlechtist, on decke und on greit). Sach freidig umb sich in alle hüser. Uff inn der bischoff von Augspurg im cardinalhuͦt und roten mantel, auch ander bischoff und pfaffen. Darnach Maximilianus, Ferdinandi sun, und vil welscher undt tütscher fürsten, Margraff Albrecht und landtgraff von Lüchtenberg, so beid vormals von dem churfürsten gfangen warend, all mitt vil volks. Nach den fürsten das keiserisch hoffgsind vom adel und sonst, deren jeder sin eignen buͦben bis inn 600 pferd oder mee, in ytel brun und gäl sammet bekleidet (roß und man über die harnesch). Die fuͦrtend spieß und gschütz. Nach inen ein huff welsches reisigs zügs. Also ist er ingritten. Hatt ein stund gwäret von dem, das die burgermeister gritten, bis zuͦ end der reisigen. Nach dem reisigen volk zoch der herr von Madrutsch mitt 10 fennli fuͦßvolk. Weret auch gar nach ein stund. Darnach huͦb sich die not an zwüschend den burgeren und inen, bis mans ingfuriert. Ist vil unradts denselben tag bschehen. Si habend die lüt uß den hüseren gstossen, die türen uffgrennt, die lüt, da man si doch wol ghalten, ab den betteren gworffen (si wellen dran liggen), zuͦsampt un-saglichen tröwungen. Darnebend ist noch teglich ein selich inherziehen von fremdem volk, das, ob man schon die menschen underbrecht, kann man die esel und roß nitt stellen. Der krützgang in unserem kloster stat voller esel. Die singend metti tag und nacht. Die eseltriber tribend größeren muͦtwill dann sonst jemans. Zwen von den burgeren sind schon erstochen. Nieman fragt darnach. Wir dörffend kum zur kilchen kan; ich gschwig sonst. Nitt der 10. mensch, den eins uff der gassen sicht, ist tütsch! Biderblüt flöhend ir wyb und kind, buͦben so wol als töchteren. Es habend sich etlich beklagt, aber die herren könnend inen nitt helffen. So lachend die keiserischen unser nun dran. Wo man uns sicht, so tröwt man köpfen, hencken, brennen, wiewol ich denck, die, so es thuͦnd, habind sin kein befelch. Die bischoff und pfaffen sind die fürnempsten bim keiser, und an den gaßen steckt als volk. In allen hüseren, da die großen herren liggend, halt man mäß. Man hatt inen auch schon zwo kilchen grumpt, darin si ir abgöttery triben werdend. Gott well, das es bi dem blibe! Uns hat man das predgen dermaß verstrickt, das man nitt wil, das wir jemans deß glaubens halb straffind, damitt kein unlust werd. Das macht mir schwer, ja unlydlich, hie zuͦ sin, man bschick mich oder bschick mich nitt. Ich welt das ander als umb deß herren willen gern dulden, gieng, wie gott well, so mir nun die fryheit gelaßen wurd. Das ich dann über ir willen schrye und inn ein unlust mache, wil sich diser zyt nitt gebüren. Darumb weger wer, nienen darby sin. Die burgerschafft und gmein man, ob si wol hefftig beschwert, fragend si doch uns nüt nach, diewyl der meertheil handtwerck deß handels wol zuͦ genießen wüßtend. Man hatt auch alle abendpredgenen sampstag und suntag abgestelt, das ich hinfür nitt meer  dann ein predig zuͦ thuͦn hab. Man wil auch, das wir an der cantzel nitt nun für keiser und könig bättend (als ob si gschmecht werdind, so mans also nempt), sonder für unser allergnedigste herren kei. und küngck[lich] mjt. Und deß dings tribt unsere oberkeit (gott weißt, das ichs inen nitt zuͦ argem reden, aber es ist die warheit) so vil, das unglaublich, wie si ire gmuͤt so gar verkeert! Dorumb kan und weiß ich nitt da zuͦ dienen. Laetus hatt inn ein zytlang zuͦ vil nachghengt, aber er facht an, wider schmöcken, wo es us wil. Ich hab inn auch umb gotts willen bruͤderlich ermant, er well imm nüt so lieb sin lan als Christum und standhaffte ufrichtikeit; welchs er anhept erkennen, dann er warlich ein zytlang nun zuͦ vil hatt wellen hälen. Ich weiß aber wol warumb; aber es stat wider wol, als ich hoff. Üwer schriben hatt auch wol thon. D. Niclaus Meyer weißt auch nitt wo us. Ich muͦß mir ufheben laßen, ich well mich zuͦthun bi dem gsind; und sye nümmen der Haller; und ich trüw den lüten zvil; und derglichen anders. Nun wüß gott min hertz, das ich uff nieman sich, dann uff sin hilff und gnad und üweren radt. Und welt gott, ir hettind mir langest mee glaupt dan den glatten worten, so si üch gschriben. So dörffte ich deß gfretzes nüt. D. Niclaus und m. Michel Keller sind nitt kind. Man hatt aber auch inen wenig glauben gen. Nun wolhin! Also stats jetz. Man wunschte vilicht minen nüt; das muͦß ich gott befelhen. Ich hab mich aber von gottsgnaden in Augspurg durch allen den strudel, den ich da erstanden, dermaß ghalten, das sin die statt Zürich kein schand sol haben. Ich hab mich etwan meer fürhin thon dann andere; dorumm ich auch mee gfar beston muͦß, wie ich üch dann offt geschriben. Sed de his satis. Was Lepusculo begegnet, kan ich nach der leng nitt schriben. Spanger sind imm ins hus kommen. Als er sich gewideret, inn zuͦ wichen, und nitt alles hatt wellen geben, das si gwellen, habend si inn zum burgermeister gfuͤrt. Die habend nitt anders können scheiden, dann das er uß dem hus hatt muͤssen und holtz und win, so vil er ghept, darinn laßen. Und als er zum Herbrot gsagt: „Ist das der schirm, den ir uns zuͦgsagt?“, ist er ergrimmt und gsagt, es bedörff der ufgmutzten red gar nüt. Das begegnet uns! Das muͤßend wir lyden! Den schirm habend wir! Darumb wer minen herren eerrlicher, si ließend mich als den iren nüt in disem unlust, dan das si mich drinn laßend. Sonst züg ich uff gott, das ich nie ungern hie gsin und noch wol hie sin möcht, so allein die unseren trüw werind. Den fremden welt ichs als übersehen. Also habend ir zum theil, wie es umb uns stat. Ir mögends auch läsen laßen, wen ir wellend, dann es ist die warheit. Und gat noch vil anders, von dem allem nitt zuͦ schriben. Uff den 26. iulii amm morgen ist hertzog Wilhelm und hertzog Albrecht von Peyeren sin sun ingritten. Desselben tags uff den abend hatt man den gfangnen churfürsten von Sachßen bracht uff eim wagen und mitt imm 500 spanisch schützen, die inn verwarend, 200 zuͦ roß und 300 zuͦ fuͦß. Man halt inn fürstlich und wol. Hatt vil sins eignen hofgsinds noch bi imm. Ist imm iederman günstig, auch die Spanger, von wegen das er sich allweg dapfer erzeigt und frölich inn gott; deß sich auch die gottlosen verwunderend. Als man inn für deß keisers herberg fürt, ließ der keiser alle fenster zuͦschlahen und sahe er durch ein durchsichtig glaß ußen, das inn vil lüt gsehen. Der churfürst zog zum dritten mal den huͦt ab und sach hinuff, ob er inn ienen  sehe. Man meint, er habs darumm thon, das er imm nitt widerumm schanden halb ein reverentz bewisen muͤsste. Den landgraffen hatt er zuͦ Werd glaßen. Der wirt, als ich hör, übel ghalten. Ich hör nieman, der imm guͦtz gunn oder red. Die welschen sagend selb, er hab uns verraten. Man sagt auch, das er gar nach von sinnen komme. Er duret mich, das inn gott also fallen laßt. Der well in gnedicklich wider ufrichten. Hertzog Moritz sol auch in ungnaden deß keisers sin, von wegen, das in der von Brunschwig verklagt, er hab in in die gfencknuß verreterlich bracht und brett; sonst welt er sich nitt ergeben haben. Er, der von Brunschwig, sol mitt eim huffen sin land wider innen und die stett Bremen, Brunschwig, Goßlar und Minden hefftig plagen. Deß landgrafen cantzly ist inventiert, und vil heimlikeit funden, daruß man sorgt, das vil eerlicher lüt in last kommen werdind. Ietz ist die gmein sag, der keiser well den von Saphoy insetzen, auch Costentz züchtigen. Mich fröwt uß üwerem schriben an Laetum gethon, das die Eidgnoßen so wol eins sind. Gott bestete si, dann der keiser krieget anders nitt dann mitt trennungen. So er si dann eins sin befindet, thuͦt er inen gwüßlich nüt. Man hatt ein wyl vom Türggen gsagt, wie das er Prespurg ingnon, aber es ist wider gestillet. Zuͦ Venedig wirt vil volk jemerlich umb Christi willen plaget, als unser kaufflüt schribend. Gott erhalte si bis ans end in siner bekantnuß! Amen. Sonst weiß ich nüt, dann gruͤtzend mir alle herren und fründ, auch üwer gantz husgsind, und bittend gott, das er uns uß disem jamer helffe. Datum A[ugustae] V[indelicorum], 29. iulii 1547. J. H. perpetuo tuus. Clarissimo viro d. Heinrycho Bullingero, domino ac patri suo venerando. Zürich. M[agister] Heinrych Bullinger.
S. Adest nobis inexpectatus vestras hic Gallus Albertus, qui, ut ipse ad iter accinctus est, ita me occupatissimum compellat, ut nihil nunc possim praeter vulgaria, quę prius te nosse non dubito. De Mezlero quod scribis, gratissimum fuit, et facile condonamus omnia, postquam vobis fecit satis. Mitto literas, quas nudius tertius a Lęto nostro tibi mittendas accepi. Deinde etiam schedulas hic leges ad me datas, quas rogo, ut proximo nuncio remittas. Librum tuum bona fide asservatum legam lectumque quamprimum rursus ad te dabo. Scripsi ad te 28. ianuarii per lanios nostros, nec scio, an eas literas acceperis. Non enim illę sunt, quas per Curionem 3. februarii dedi, nec illę, quas proxime per nostratem. Vide igitur, num invenias; nolim enim eas perditas. Quę de Curione admonui, valde rogo, ut Theodorus pecuniam dispenset, 27 florenos, quos istic a Wellenbergo accepit. Commenda me domino Iesu Christo cum tuis diligentissime, quos meis verbis amantissime salutabis. Salveant fratres et amici omnes. Bene vale. 2. martii 1546. Tuus Ambr. Blaurerus. D. Heinricho Bullingero suo, venerando et charissimo fratri. Tiguri.
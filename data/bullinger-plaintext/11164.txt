Gnad und fryd von gott, dem vatter, durch Christum Jesum, unsern heren. Wüssend, frommer, wysser und wollgelerter herr, wie mir durch gloubwirdig lüt fürkommen ist, das wir, von der graffschafft Dockenburg, verseit und verleidiget werdent gegen üch, wie wir die söllend sin, die wenig betrachtind die eer gottes und sines worts, sonder allein dem unseren, wie wir das zytlich möchtind erjagen, nachtrachtind. So wüssend, frommer herr, das uns dem meerteil in disem fal unrecht geschicht; dann unser fürnämen bißhär nie anders gsin ist, dann, wo in der guͤttigkeit in unserem handel gehandelt würde, das wir voruß und ab diß begert habend, das wir by gottes wort und gsunnder leer des evangelis möchtind blyben, demnach das regiment, dardurch sölichs geschirmpt wirt, uns zuͦgestelt wurde. Dann wir sunst das wol erkennen mögend, obglich uns sust vil zuͦgeseit wurde gotteswort halb, das wir uns desse besorgen muͤssend, es möchte uns villicht ze langen tagen sölichs schlechtlich gehalten werden; wie es dann ettlichen biderben lüten meer ergangen ist, weliches on zwiffell üch unverborgen ist. In summa, es ist unser meinung nie anders gesin: So in der guͤttigkeit unser handel möchte gehandlet werden (weliches uns vast lieb were), dann das wir gottes wort voruß und vorab begert, demnach das regiment oder die manschafft und nachlassen der fälen, und dasselbig om wärd, als sich desse fromm, biderb lüt, die in der sach guͤttigklich handletind, möchtind erkennen. Es ist aber nit minder, so es zuͦ einem rechten sölte kommen, das wir des kouffs nach aller wyß, maß und gestalt [beg]erend, wie er ergangen ist, und wir desse brieff unnd sygel habend. Söliches, wollgelerter herr, hab ich üch wöllen ze wussen thuͦn, darmit ir unsers willens und meinung bericht wurdint, darmit ir nit lichtlich denen, so uns und unseren handel vor üch verunglimpffend, glouben gebind, und üch hiemit och zuͦm früntlichesten und truwlichesten gebetten haben, das ir gegen üweren herren und oberen uns das best (als wir üch und inen dann aller eeren und guͦtz vertrüwend) reden und thuͦn wöllind. Wo wir sölichs und sonders ich om üch verdienen könnend, wöllend wir bereit und guͦtwillig sin. Hiemit sind gott bevolhen und gruͤtzend wir üweren trüwen mitarbeiter in göttlichem wort, Leonem Iudę, welichem ir disse unser meinung och wöllend furhalten, darum ich üch vast wil gebetten haben. Datum 8. aprilis anno etc. 38. U[wer] w[illiger] Martin Edelman, amman im Turtal. Dem frommen, wyssen und wolgelerten Meister Heinrich Bullinger, predicanten ze Zürich, minem insonders günstigen und lieben herren.
Gottes gnad durch Christum erhalte unns. Amen etc. Min herr, gelieptter bruͦder, ir werdend ferston mines hernn burgermaisters von Wadtz schriben und berichtt an üch etc. anbetreffend ain lang umgegangne rechtzhandel, so die predicantenn alle im Rintal rechtlich geuͤbt gegen aim messpfaffen, yetz zuͦ Bernang im Rinthal, über seew har der fräffenlich ist. Suma, hatt er gescholten, nitt sy gnamssett, sonder alle die, so alsso gloubend oder halltend etc., wie dann ir und wir all haltend etc., die sygend buͦben, kätzer und schellmen. Welches rechtlich uff inn gebrachtt durch kontschafft und lang umgezogen, och die predicanten alle, deren ettlich bornne kind im land sind, all vertrösten muͤssen, und wie offt sy gegen dem messpfaffen och trostung begert, ist er noch von jemand darzuͦ ghalten; desshalb ainer lenger dann der ander, wie sich dann das alles in brieffen klar zuͦ Baden uff dem tag, als ich acht, finden werd. Zu dem so sind die andren gricht, da das rechtt volfuͤrt worden, ains herren von Santt Gallen. Onangesechen so hat der apptt dem messpfaffen ain bistand zuͦgeben im rechten von den sinen amtlüten. Wie das zu rechnen, mögend ir ermessen. Jetz zuͦ letst so ist die sach für das hochgricht gewissen, und uff die wisung habend die prediger all der urtthel nachgon wellenn und den jetzigen vogt von Glaris darum ersuͦcht, siner antwurt erwartet, och inn ermant, nochmals den messpfaffen glicher gstalt wie sy in trostig zuͦ nemen, damitt er von dem rechtten nitt flüchtig, das man aber besorgt. Suma, es ist noch nitt geschechen. So nun jetz, als man acht, der pfaff und die, so im helfen, fillicht vermainen und empfinden, die sach nitt gern gen Baden kommen lassen, so hat der vogt an die prediger gelangt, es sygend fil fromer lüt, vermainen die sach guͤtlich an die hand zuͦ nemen etc. Daruff die prediger mins hernn doctors und anderer rat gheptt. Bedunckt inn und ander, kains wegs zuͦ tädigen, sonder gen Baden uff den tag ainen von inen zuͦ schicken; denn es treff nitt allain sy an, es mege och Zürich, Bernn, Glaris, Apenzell und ander dess globens ir eere berüren, die fillicht sich gegem pfaffen och inlassen, oder wie uch beduncken. Item das dem apt sin bistand wol durch maister Haben und die eer verletzung und ongliche geachte trostung ernstlich dem vogt und im fürghalten, alls onlidenlich. Darum wellend ir maister Haben ernstlich berichten, damit er der sach zuͦ Baden wissen trag und die und ander prediger irer ere, och grossen schadens inkomen, damitt ander forcht haben, alls ir wol wissend etc. Witer hab ich hütt aber von ainem ain schriben verlesen, also das der hertzog Wirttemberg sich mitt 200 pfärt gerüst zum küng, aber us ursachen underlassen. Sonders syg er gwiss mitt 100 pfärtt zum landtgraffen. Da komen vil fürsten zuͦ samen etc. Es ist ettwas, ob es Münster oder da niden den küng antreff, mag ich nitt wissen. Sonder och syg her Jörg von Hewen da haim, der dann mitt 6 pfärt solt mitt im sin zum küng. Ittem der mörder, als ich hör, von filen zuͦ Roschach gesechen richten, in grosser marter sine sünd bekent und lut geschruwen, das er uff dem glouben sterben, daß Christus, der sun gottes, für inn gestorben und inn mitt sinem pluͦtt von sinen sünden gewäschen. Gruͤtzend uns beden üwer gantzes hus. Il. Actum S. Gallen, fritag nach Urbany anno 35. jar. U[wer] schuldiger, w[illiger] Hans Vogler zuͦ S. Gallen. An minen sonders geliepttenn hernn unnd fründt, M. Hainrichenn Bullingernn, prediger zuͦ Zürych, zuͦ hannden.
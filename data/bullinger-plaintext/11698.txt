S. Negocium de Alcorani editione magis adhuc perturbatum est quam unquam antea. Sperabat senatus a prudentissimis illis academię viris certi aliquid conclusum iri; sed postquam et illos inter se dissentire videt, nempe aliis pro nobis, aliis contra nos statuentibus et constanter suam utrisque sententiam urgentibus, ipse quoque senatus valde adhuc ambiguus est, quid potissimum sit in re tam ardua decernendum. Miconius, Marcus, Cellarius, Iacobus Imelin, qui est Wolfii doctoris diaconus, sententiam suam omnino pro nobis tulerunt; contra nos autem acerrime sese opposuerunt Amerbachius, Wolfius, Iacobus concionator apud d[ivum] Theodorum, hoc est Amerbachii simia, et Munsterus, impudentissimum illud caput, qui in re sua et mihi cum ipso communi non dubitat etiam sententiam ferre contra nos. Illi itaque non cessant clandestinis consiliis illud, quod semel institutum illis est, ita perrumpere, et tantum effecerunt, ut iam etiam coram senatu rursus respondendum sit illis quatuor, qui nostrarum sunt partium, ubi ipsi sua quoque argumenta scriptis offerent. Itaque, nisi dominus aliquorum corda convertet, video magnum nobis periculum imminere. Dies ad senatum illa proponendi et de tota re decernendi ad proximi sabbathi diem dicta est, et quamquam serius paulo id mihi nunciatum esset ab amicis, tamen non potui omittere, quin rursum meo aere ac sumptu tabellarium hunc conducerem vobisque rem omnem exponerem oraremque insuper, mi Theodore, Bullingere, Bellicane, ut vos vestrum omnium, hoc est ecclesię vestrę nomine literas ad senatum nostrum mitteretis proque hac communi causa, quę in gloriam domini ad detegendam impietatem illam Mahummetanam instituta est, apud senatum nostrum nobis patrocinaremini, alioqui gravissime periclitatura. Quamquam enim nobiscum sentiant ecclesiarum praecipuarum coryphęi et antistites primarii, Lutherus, Philippus, Bucerus, vos, tamen adhuc nescio quo pacto adhuc amplius quidam affectibus suis abripiuntur, quibus haud dubie occurri aut satisfieri etiam amplius poterit aliquando, si literę vestrę ecclesię nomine scriptę ad senatum etiam audiantur. Nam apud universitatem non magis moverunt, quam si quis Caucasum pugno depellere conetur. Obsecro vos per amorem Christi et gloriam nominis ipsius, ne me hac in re destituatis, pio et ecclesię profuturo negotio. Forte autem non obfuerit, si et senatus vestri literę accedant, quibus scilicet prava quorundam de hoc facto concepta de nobis existimatio excusetur et senatus noster admoneatur, ne displicere sibi persuadeatur id, quod tot ecclesiis praecipuis, Wittenbergensi, Argentinensi, Tigurinę, et praecipuis apud nos quoque verbi ministris utilissimum futurum videtur. Longior esse nec possum nec debeo; dabo operam interea, si saltem efficere queam, ut sententia in diem lunę proximum suspendatur, etiamsi illorum, quos dixi, sententiae ad diem sabbathi proponi debent. Dominus iuvet, et regnabit in aeternum, invitis omnibus diabolis et membris eorum. Valete, fratres et domini longe omnium colendissimi. Basileę, 1542, 24. augusti. Mitto hic Buceri sententiam, quam ex literis eius hodie primum allatis descripsi. Theodosii et nescio quorum caesarum edicta ab adversariis vehementer inculcantur; unde magistratus timet coelum ruiturum, si edatur in lucem liber tam modis omnibus pestifer toti orbi futurus. Io. Oporinus vester.
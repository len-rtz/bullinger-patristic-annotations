Myn guͦttwillig dienst zuͦ allen zytten bereytt zuͦvor. Günstiger herr, üwer schryben, den 21. tag jenners gäben, han ich wol verstannden, dancken üch ouch uff das höchst üwer trüg, guͦttwilliger muͤg und ernst, so ir gägen unß bewysen und haben etc. Demnach ist ouch min frünlich bitt an üüch wytter, alles, das ir mögen vernemen, das unß dienen und guͦtt syn möchte, mich des selbigen allweg zeberichten und üch da kein kost noch arbeytt nitt hinderen lassen und das selbig by eyner bottschafftt, wo ir sunst kein gwüssni hettend, harschicken; sol den botten wol gelonett werden. Sonders bitt ich üch ouch, so üwer botten ab dem tag heimkommen, mich ir handlung zeberichtten. Alles, das dan ouch ich gwüsses vernim, soll üch ouch allzytt unverhallten sin. Danne so wüssent, das min g[nedigen] h[erren] uff hütt mitt den irren zuͦ Bernn versamlett, in dem namen gottes uß ziechen mitt grossem ernst und gewallt mitt einem statt vennli und schützen fennli darzu. Ussgnommen sind 6000 man, zuͦ dem ist houpttman seckellmeyster Nägeli, lütiner vennrich Wingartter, vennrich Lienhartt Brentzikoffer, schützen vennrich allt schulthes zuͦ Burtorff, der Tilger. Demnach so sind verordnett zwö frye vennli, ist zum einen houbttman Jörg Hubellman und Jacob Mey, zum anderen die houbttlütt, so vor da inen geschlagen, Jacob Wildermuͦtt und Erhartt Burger von Nydow, allso das ich gloub, das irren mitt den fryen knächten ob zächen tusent werde. Zu dem so fürend sy 16 stuck büchssen mitt innenn. Der herr welle sin gnad und krafftt darzuͦ thuͦn, das die armen verlossnen erlösst und disser krieg zuͦ furderung gottes eer und waren globens reyche, alls ich ouch ungezwyffttler hoffnung. Hiemitt gott bevolchen. Üwer vetter Götz ist zuͦ reyss. Datum samstag, den 22. ianuarii anno 36. U[wer] g[öner] allzytt Sulpitius Haller obervogt uff Lentzburg. Dem erwirdigen, wolgelertten herren Meyster Heinrich Bullinger, diener des worts und der kilchen im meeremm Zürich, minem günstigen herrenn und göner.
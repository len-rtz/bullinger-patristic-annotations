Salus et pax per Iesum Christum. Quod conventus Basiliensis optime cesserit, viri observandi, incredibili lętitia me totum perfudit, nec desinam gratulari et orare dominum, ut hęc unitatis initia quam felicissime crescant et in perfectum dei opus spiritus sancti incremento consumentur. Utinam datum fuisset interesse colloquio! At vero non potuit fieri, partim, quod nollet magistratus, partim, quod non admitteret adversa corporis valetudo. Toto enim hoc tempore sic domi delitui, ut non licuerit etiam ecclesiasticum officium facere. Capito nonnihil subirascitur mihi propter absentiam. At bone deus, si maxime valuissem corpore, tamen non decebat invito magistratu quoquam pedem movere. Sed excusabo me quam possum diligentissime apud optimum virum. Deinde hortatur, ut legam diligenter articulos per vos et ipsos conscriptos; nihil inesse istis, quod meum spiritum queat offendere. Id quod verum quidem est, ubi simplici animo illos perpendo. Tamen, quia nostro seculo iam nonnihil evanescit simplicitas et mira nascitur ex varus loquendi modis obscuritas, putarem quedam apertius fuisse explicanda. Scitis, quam ego confessionem Ambrosii cum Schnepfio conatus sim erga vos excusare, cum vos clamaretis iterum atque iterum obscurari veritatem, et eatenus admittendam loquendi libertatem, quatenus non noceret veritati. Hinc ipse quoque paulatim cepi minus bene sentire de intricatis locutionibus. Deinde animadvertens, quo nam quaevis dicta rapi possent et quam ecclesiarum reformationem viderentur moliri sanctissimi viri fratres Capito et Bucerus, putavi non una ex causa omnia quam apertissime et palam confitendi, ne una explicatio truderet aliam, donec nullo explicandi et interpretandi fine simplex veritas obfuscaretur. Nonne enim videmus, charissimi fratres, quantę tenebrae ex sophistarum locutionibus natę sint? Deinde nonne scripturae de baptismo et cęna domini apertiora et clariora sunt omnibus istis loquendi modis, quos nullo numero hodie et iam aliquot annis finxit humana prudentia? Quam simpliciter dixit Christus: "Qui crediderit et baptisatus fuerit" [Mk 16, 16] etc. Hec verba, ut apertiora fiant faciliusque intelligantur, interpretantur quidam aquam baptismi dici posse deificatam. Das ist yezund die glos, da durch man die wort Christi usslegt. Quam simplicissime dixit Christus accipiendum panem et comedendum; hoc enim sit corpus suum [Mt 26, 26]. Quae verba ut intelligantur, bone deus, quam vix satis verborum est ad explicandum, ne dicam implicandum, ut multo difficilius intelligas scholia et interpretum voces quam verba ipsa Christi. Nunc, utcunque ingenia vestra in huiusmodi negotiis satis perspecta mihi sint neque mihi quisquam facile persuaserit tantillum dedisse vos, quod a veritate sit alienum, satis mihi probantur articuli, ex quibus tamen sentio vos accomodasse unitati et concordiae. Licebit autem unum et alterum a vobis interrogare: Primum, quantum ad ministerium adtinet, non diffitemur Christum externis uti ad intelligenda interna. Cum autem Argentoratensium animus sit ecclésiam reformari et evangelium in orbem spargi non posse nisi ministerii autoritate instituta, videtur mihi hoc nomine periculosius Christi institutionibus semper adglutinari verba hęc: dari, exhiberi, distribui per ministerium ecclesiae. Et tamen ministerium non offendit; nam scimus tale esse in ecclesia et negari non posse. Das man aber söllich ministerium yezund by allen gottes handlungen triben muͦs, non videtur mihi per omnia tutum, primo, quia tandem homines magis admirantur externa illa elementa quam creatorem ipsum; deinde apparet Argentoratenses huismodi clausulis, ut ita dicam, praeparare novam illam ecclesiae reformationem, de qua supra modum solliciti sunt. Hinc fatemur cooperatores nos esse quoad externam functionem. Quodsi super illam nihil exigunt amplius, satis probamus, quaecumque de ministerio dicantur. Neque enim ignoramus cooperatores nos esse in omnibus, ad quę nos dominus ordinavit. Ordinavit autem ad docendum de operibus dei, ad perfundendum aqua, ad dandum panem et vinum. Quo ministerio repraesentantur opera et beneficia Christi. Itaque si ministro non tribuitur, quod est Christi, deinde si, quod Christus agit et operatur, non necessario coniungitur ministerio externo hominis, das es eben da by und mit ain anderen muͦs sin, iam etiam hoc nomine minus offendimur. Sed quid est, amantissimi fratres, quod fatemini rem baptismi esse regenerationem eamque in baptismo per ministerium exhiberi? Quodsi ipsa regeneratio sic alligata est baptismo, non tam falsi sunt anabaptistae, qui iterato baptismo certos se facere voluerunt de regeneratione. Idem, si spiritus sanctus in baptismo datur, dixerim. Sic, res eucharistiae est remissio peccatorum, in cęna autem exhibetur hęc ipsa res; iam parum abest, quin cęna sit non remissionis memoria, sed remissionis opus. Et quid est, quod aliquando sensit Bucerus 1167 fidem usu sacramentorum ne confirmari quidem? Vellem igitur, paucis mihi stupido admodum respondeatis. Proinde fatemini baptismum et cęnam symbola esse rerum archanarum, id quod verum est, sed non sic archanarum, ut quidam somniant praecipue adserentes nescio quam Christi praesentiam, quam credas, non autem intelligas. Hinc illo argumento de omnipotentia dei utuntur, quo nihil opus est ad rem hanc. Quantum enim ad spiritum Christi adtinet, nemo nescit illum ubique esse posse; quantum ad veritatem corporis adtinet, scimus illum esse in loco. Iam vero videntur quidam tertiam quandam clarificati corporis praesentiam statuere, quam nisi credas, videaris omnipotentiam dei negasse. Praeterea "exhibendi" verbum an non satis suspectum est vel hoc nomine, quod etiam impiissimis quibusvis dicatur se Christus ita exhibere, ut illi corpore ipsius vescantur, cum ideo mihi rei corporis videantur impii, quod non vescantur corpore? Quodsi exhibitionem illam in cęna interpretantur, quemadmodum in praedicatione verbi - praedicatur enim in testimonium fidelibus et infidelibus -, nihil est, quod me gravet. Scimus autem nihil commune habere dominum cum impiis et nihil minus verum esse, quam quod sese illis exhibeat. Et quanquam de hoc nihil in articulis vestris diserte, tamen articulus de ministerio hoc ipsum urgebit, si non cum mica salis recipiatur. Atque hinc fit, ut modis loquendi obscurioribus magis atque magis offendar, quemadmodum adversarii quoque, cordatiores nonnunquam nobis, noluerunt admittere, ut verba Christi per "significat" interpretaremur, quo verbo lux addebatur negotio cęnae; nos vero admittimus, quo tenebrae adduntur. Porro quid sibi vult, quod palam profitemini post peccatum bonę frugis aliquid in homine remansisse? Dedistis forte aliquid in gratiam eorum, qui adserunt praestantissimum quiddam esse et fuisse in philosophis, scilicet quod peccatum non sit. Caeterum aliud est meo iuditio spiritum sanctum esse in illis, quam quod natura agantur ad honesta. Periculosum mihi videtur non totam hominis naturam subiicere peccato, nullumque spiritus vestigium apparere, nisi novo post peccatum dono largiatur divinitus - ne quid dicam multa in gentibus honesta videri posse, que coram deo sunt inhonestissima. De ecclesiae autoritate erga eos, qui latius grassantur, adseritis illos tota ditione eiici posse. Hic nimirum ecclesiam putatis ex ministris et magistratu constantem, quorum pio consensu hoc possit fieri. Verum ditione eiicere semper mihi inconsultum videtur, etiam si solam rempublicam civilem spectem. Ego si magistratus sim, mallem alio pharmaco mederi istis morbis. Nunc vero ecclesia, si hanc solam spectes, nullam ditionem habet, et nescio quid pontificię autoritatis sapiant verba illa in negotiis sacris et sanctissimis Christi institutionibus, scilicet ut apostoli ditione eiiciant, ut proscribant idque conspiratione confęderatorum Christi. Caeterum ad instituendam de novo ecclesiasticam monarchiam salis apposita sunt hec et huius generis verba. Utinam simplex Christi animus simplicibus verbis semper describeretur! Summa: Articulos non possum damnare, quod fides vestra mihi sit perspecta, neque per se admodum obscuri sunt. Multo vero minus obscuri essent, si non periculosa tempora essent, meque magis sollicitum faciunt conatus quidam quam exotica verba et loquutiones Gordianis quibusvis nodis magis obvinctae. Tandem non nihil metuo, ne per occasionem longe alio rapi possint quędam, und dass man noch vil ander puncten und nüw artikel uss denen erzwingen werd, deren yez mit kainem wort gedacht sind. Oro autem ad dominum, servatorem communem[?] nostrum, ut suo spiritu doceat nos unum sentire secundum[?] suam voluntatem. Amen. Ego nihil urgeo, sed tantum indico meos metus, qui utinam, utinam sint vanissimi. Si vero quisquam est, qui optat ecclesiam bene habere, evangelium promoveri, ego quidem hoc opto et vitam meam hanc praesentem daturus sum hoc nomine; tantum abest, ut non sancte de unitate fratrum sentiam. Scribo autem ad vos, charissimos meos fratres et dominos, hoc liberius, quo magis exploratam habeo vestram erga me benevolentiam. Respondete autem mihi quam potestis citius. Valete, et Christus servet vos. Parcite etiam lituris, nam festinavit tabellio, nec licuit revidere. Satis est vos habere mentem meam. Thomas,Cunradus et boni quique iusserunt vos summo studio salutare. Gratias vero tibi, Bullingere, agimus pro libello Zvinglii. Da findt man recht guͦt, verstentlich ding. Datum Constantiae, 23. februarii 1536. Io. Zvick. Isthuc vero exciderat prope: Uno verbo indicetis, cur variet exemplar Germanicum a Latino. Valete millies cum charissimis fratribus, praecipue Pellicano meo. Doctissimis viris d[ominis] Hainricho Bullingero et Leoni Iudae, charissimis in domino fratribus. Tiguri.
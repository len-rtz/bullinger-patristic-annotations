Ioannes Blasius d. H[einricho] Bullingero suo S. Miseram voxori liberisque tuis ob raritatem pyra nonnulla regalia, Bullingere prestantissime, - iuxta vulgi dictum: "Dat pyra, dat poma, qui non habet alia dona" - pro quibus non tu solus scripto, verum et consors tua non tantum gracias egistis ingentes, verum lautissimis conviviis, presertim eo, quo mihi doctissimum d. Rodolphum Gwaltherum, sym[m]istam tuum (cuius syphar diu videre exoptaveram) contemplari contigit, largissime retulistis, quo mihi nihil iucundius evenire potuisset. Quare, ne et ego pro hoc ceterisque beneficiis ingratus videar, visum est denuo eius generis pyra aliquot honestissimę matronę liberisque elegantissimis eius transmittere, que eo, quo solet rustica et vilia animo munuscula accipere, accipiat, enixissime rogo, ac magis animum quam rem offerentis expendat. His vale, vir in domino mihi longe colendissimo; nolo pia tua studia pluribus perturbare. Iterum vale. Raptim, Curię, ipsa die calendarum februarii, anno 1546. Idem tuus ex animo, apud divam Regulam קהלת. Dominum Rodolphum Gwaltherum nomine meo salutabis amanter, rogo. Comander noster tibi, sym[m]istis tuis omnibus multam salutem precatur. Die regelpiern würdt üch Frisius überantwurten; dan ich habs in sin faß geschlagen, etc. Clarissimo iuxta ac piissimo d. H. Bullingero, amplissime Tigurinę ecclesię episcopo vigilantissimo, d[omino] suo longe observandissimo, etc.
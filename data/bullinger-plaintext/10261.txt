Sciencie dei accessionem precor tibi. Lieber Meister Heinrich. Ir hand wol verstanden, wie es minem mitbruͦder von Tägerfeld gangen ist, der hat doch zeletzsten ouch mit grossem leid muͦssen von sinen schaffen wichen, wie wol, als ich von den guͦtwilligen vernim, sy ein groß truren ab sinem abscheid hand empfangen, dan sy in ungern von inen lassen, diewil sy mögen erkennen, söllichs mer us ufsatz dan uß beschulden geschehen sin. Also oder vil ärgers möcht es mir ubernacht ouch begegnen, dan ich schon zum teil durch etlich guͦthertzig die practick uber mich gemacht han verstanden, das mir 3 artickel schon sind ufzeichnet, under denen einer ist, ich hab geredt, got sy nit mer by uns liplich uf erden, so doch ich die wort act. 1 [11], von engel geredt, von der menscheit Christi nach vermögen des gloubens usgelegt hab, mit gegensatz anderer geschriften im Joh. 14. 16. 17. etc. Nun wist ir wol, das unser verantwurten nüt gilt, sonder der geistlichen schriben etc. Es drengt mich ouch, lieber Meister Heinrich, das ich muß sehen und on alle widerred dulden, das vil der unseren schwachen durch irrige, ungegrundte leer und tröwung der zitlichen straff von unserem widersecher ouch von der oberkeit am meisten abgewisen werden zuͦ der meß, das inen doch in irem hertzen, als si sagen, ein grewel ist. Und zum dritten ist es minen underthonen ein grosse beschwärd, das sy so vil guͦts, als sy es schetzen den dritteil irer guͤteren, muͤssen den korherren gen, und aber ein predicanten selbs ouch muͤssen spisen, dan ich hab mich die zit muͤssen liden mit essen und trincken, das ich nach anzeignung der gschriften min friheit nit gebrucht hab. Bin zehuß gsin, das aber minen handel gar übel fuͤgt, wie ir selbs wol mögen ermessen. Uf sollichs alles ist min pit an üch, ir welt min not und antigen selbs baß ermessen und von herr Hansen, minem mitbruͦder, erkunden, mir hilflich und rädtlich sin, damit ich von minen gnädigen herren bedacht werde, ob ich muͤste oder möchte da beliben, das mir doch auch min zimliche notturft von den korherren, ouch besserung geben wurde. Aber ich trag grosse sorg, ich mög noch künde nit da bliben, so überschwencklich groß ist der uffsatz der widersächeren und finden Christi. Lieber Meister Heinrich, ich pit üch, ir welt mir wider schriben, wie ich mich in söllichen grössen gefarlicheiten halten söl. Läb in üch Christus. Datum Zurzach, 1. iunii. Petrus Rimelin. Dem erwürdigen, frummen M. Heinrich Bullinger, minem lieben herren und vatter.
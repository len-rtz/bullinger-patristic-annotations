S[alutem] d[ico]. Quod de confoederatorum conversione ac salute, Bullingere in domino charissime, non desperas, christianę charitatis indicium est, quae omnia sperat, etiam ea, quae iudicio rationis humanę impossibilia videntur. Nec ego futurum despero, ut et inter eos quoque Christus illustretur. Interim tamen de caecitate eorum doleo, et quę spero, ἐνδιαθέτως opto. Non dubito, sicuti scribis, Romanum antichristum remis ac velis huc contendere, ut hanc sibi gentem singulariter obnoxiam, quibuscunque poterit modis, retineat. Verum scriptum est: „Maledictus, qui ponit carnem brachium suum“ [Jer 17, 5]. Quae sors sit hominis ac regni maledicti, absque dubio propediem sedes haec maledictionis et meretrix immunda Babilon, habitatio daemonum et custodia spiritus immundi - cui spiritus sanctus non uno loco certissimam ruinam minatur -, experietur. Interea pro vestra prudentia, pietate et humanitate vos et Bernates recte ac pie ad hoc enitimini, ut, quacunque ratione licet, detrectantium ac repugnantium sociorum animos ad Christi veritatem ac pleniorem coniunctionem alliciatis vel saltem alieniores non reddatis. Det dominus incrementum tuis et aliorum piorum laboribus efficiatque, ut brevi tota haec gens non solum externo ac sęculari foedere, sed et in se eiusdem fidei et pietatis sit vinculis coniuncta sinumque suum quasi quoddam refugium in hisce pessimis ac periculosissimis temporibus profugis Christi membris aperiat. Amen. De coniecturis Osiandri idem tecum sentio. Witenpergę, sicut heri a docto quodam physico accepi, etiam cum risu sunt explosae. Ingenium hoc alias satis eruditum sibi ipsi magis placet quam bonis viris probetur. Exquisitis studet et raris, praesertim suis ipsius inventis impense delec[tatur]; verum homines sumus et nos. Ille hoc, nos aliis viciis laboramus; optimus ille est, qui minimi[s] urgetur. Charitas illa, quę omnia sperat, etia[m] omnia tolerat. Solent huiusmodi ingenia plerumque peculiaribus viciis laborare. Piscatorius quidam, in agro Ulmensi Christi minister, coniecturas istas usque adeo probavit, ut Germanice quoque reddiderit et huc imprimendas miserit; impressionem admittere meo iudicio nolui ideoque ad consulis arbitrium reieci, qui difficillimus est in hisce aeditionibus admittendis. Heri Iosephi Macarii literas accepi, in quibus literas tuas et Pauli Fagii recepisse se et domino Philippo obtulisse scribit; perdiderat enim eas in itinere inter Augustam et Halam Svevorum, cum ad Brentium proficisceretur; mihique inventę datę fuerant, ut eas Witenpergam mitterem. Scribit se harum literarum gratia supra modum fuisse anxium ac perturbatum ac rursus, ubi eas meis inclusas acceperit, quasi ex inferis excitatum. Pro libello, quem misisti, habeo humanitati tuae gratias. Argumentum perplacet, nec dubito, quin omnia illius dextere ac cum fructu explicaveris; legam eum diligenter, aliisque legendum dabo. Tu pro donis tibi datis a domino in causa veritatis tuenda sedulo perge. Quę M. Adamo Bartolomeo inscripta sunt, illi fideliter mittam. Bene vale cum omni domo et ecclesia, mi fratrum in domino charissime. Saluta vicissim symmystas tuos omnes meo nomine peramanter. Augustę, 1544, 19. septembris. Wolfg. Musculus, tuus in domino. Salutem tuo nomine d. Peutingero dixi, qui te vicissim ex animo resalutat. Celeberrimo theologo ac fidelissimo Christi ministro d. Heinricho Bullingero, Tigurinę ecclesiae pastori, domino ac fratri plurimum colendo. Tiguri.
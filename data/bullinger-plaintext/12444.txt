Salutem d. plurimam. Reddidit michi litteras tuas, Henrice doctissime, una cum Theodereto noviter impresso (cuius iampridem feceras mentionem), harum lator, d. Tigurinorum nuncius. Quid autem ad te scribam aut quomodo respondeam illi tue erga me benevolentiae et humanitati, haud quaquam mihi sim conscius. Accumulas enim officium beneficio munereque addito muneri, gratiarum actionem meritam et condignam prorsus tulisti e medio, nec est relliquum iam aliud, quam quod me tibi debere fatear, omnia tuique iuris faciam, que dominus concessit internorum et externorum bonorum, qui et suppleat, quod in me defuerit. Librum, de quo scripsisti, eme tradeque Iacobo Stapfer, affini dilecto. Is ad me deferet; nam brevi (sicuti indicavit michi) ad nos collaturus se est. Is pretium signifficatum ad te reportabit. Ob nuncii discessum prolixiori michi esse non licuit. Vale, optime Henrici. Saladori, 29. martii anno salutis nostre 1546. Tui studiosissimus Georgius Hertvigus. Docto iuxta ac pio domino Henrico Bullingero, ecclesiaste Tigurino, domino suo observandissimo.
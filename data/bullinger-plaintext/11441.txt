Gratiam et vitae innocentiam a domino. Ingentes tibi, Ambrosi venerande et mi charissime frater, vereque maximas ago gratias pro actis illis Schmalkaldensibus. Intelligo, quam me ames et quam tibi cordi sit ecclesia nostra, quamvis nihil unquam de tua in nos cura et charitate dubitaverim. Agimus autem gratias clementissimo patri et domino nostro, quod illam mentem et illum spiritum pectoribus nostrorum inspiraverit, quo pie et prudenter de rebus fidei ac religionis consultarunt. Placet nobis omnibus synceritas et libertas. Dominus adaugeat dona sua suis et confirmet in eis, quod feliciter coepit. Sumus et nos liberati magno metu et sollicitudine gravi. Sunt tamen paucula quaedam in confessione et apologia, quae cuperemus circumspectius esse posita. Videntur et illa tam doctis et gravibus indigna viris, quae de picturis hic decernunt. Sed dissimulandi videntur huiusmodi lapsus, donec spiritus domini et tempora dederint meliora. Quae de bonis ecclesiasticis, de missa, de authoritate et episcopatu papae consultarunt dederuntque, perplacuerunt. Ego pleraque tumultuarie in turba negotiorum exscripsi. Et certe consultatione hac lecta plus inclinati sunt animi nostrorum ad inferioris ecclesiae ministros, quam Bucerus multis annis et actionibus inclinaverit hactenus. Nunquam voluimus nos et nostras ecclesias separare a bonis viris et ecclesiis veritatem syncere quaerentibus et confitentibus. At visi sunt quidam obscurius agere hoc lucis negotium; inde tepuit et charitas in nobis. Forte nos ita rudes et suspitiosi fuimus, ut negotium non infelix intelligere non potuerimus, quod isti bono zelo peragebant. Acta hic remittimus, quemadmodum petebas, et si quid est, quod nostra opera tibi efficere possumus, toti sumus vestri. Contra Bucerum ego nullam unquam scripsi epistolam ad Comandrum. Scripsi autem epistolam ad Traversum, quam praefixi epistolae Vadiani de incarnatione domini et libro Vigilii. Illam putat aeditam esse Bucerus in Argentoratensem ecclesiam et scripsit apologiam ad Comandrum, imo criminationem adeo acerbam, ut boni viri doleant vicem meam. Ego apologiam non vidi. Bernates quidam illam legerunt et huius monuerunt. Vide autem, charissime mi Blaurere, quam immerito faciat iniuriam Bucerus. De se scriptum interpretatur, quod in genere dixi; neminem privatim traduxi. Imo, cum audirem suspicari Bucerum illa nostra in se esse aedita, purgavi me scripta ad Grynaeum epistola nec dubito, quin ille suum fecerit officium. Scripsit et Bibliander noster ad Sturmium et Capitonem de hac re et purgavit me. Responderunt illi rem bene habere. At ille nihilo minus scribit contra me epistolam, ut audio, acerbissimam, quae non tamen ab illo legitur, cui scripta est, sed a Bernatibus, apud quos scribitur et rescribitur nesciente me, cui accusatio inprimis erat scribenda. Verum, quemadmodum hortaris, continebo me in praesenti, donec exemplum offeratur apologiae; sunt enim, qui id mihi polliciti sint. A Curia nihil habeo etc. Et ubi oblatum fuerit et lectum, pluris fatiam ecclesiae pacem quam meam existimationem, quamvis tum quoque fatiam, quod mei putaro esse offitii. Vale et me ama. Zviccium et fratres diligenter salutabis. Orate pro nobis dominum. Ocyssime; nam relegere non licuit. 25. maii 1540. Tuus H. Bullingerus. Clarissimo viro d. Ambrosio Blaurero, Constantiensis ecclesiae vigilantissimo antistiti, domino et fratri colendissimo.
S. D. Quae nuper recitabas plausibilia de potestate regia regi Navarrae tradita, metuo, ne sint vera. Hoc scio pro certo magnates Galliae in hoc esse totos, ut subvertant evangelium. In hoc missi sunt legati ad pontificem, ad Hispanum et ad imperatorem. Consultatur de concilio celebrando in hoc, ut praetextu opprimantur boni, nec desunt, qui dicant Constantiam debere locum esse concilii. Sed cur? ut committantur Helvetii, quibus deletis facile putant compesci posse Germanorum aliquot principes, deinceps vero fideles in Galliam conclusos nullo negotio opprimi posse, ut deinceps et Anglia subiugetur... Dubium autem non est foederatos nostros in disem spyl das oberm√§nly sin. Nollem itaque modo agitari apud vos turbas, ne hac occasione ad vos legatio ab eis mittatur, qualis missa est ad [Valesios], non ut componant dissidia, sed suffundant frigidam, cumque ubique clancularia tractent et immittant consilia, novum non esset, si et inter vos practicarent. Dominus omnia bene vertat et avertat, ne avaritia evangelicorum papatum instauret. Sed miserum est eiici evangelicos ab evangelicis. Tiguri, 22. augusti 1560.
Gnad und frid vonn gott durch Jesum Christum, unsernn herren. Ich schick üch hie, fürgeliepter Thoma, uß unser libery 4 divinorum mirabilium libellos Sedulii, ein uralte geschrifft, und, allß vil mir zuͦ wüssen, bißhar nienan getruckt; das ir üch umb ein ander exemplar ouch bewerbind, ob ir es drucktind. Doch sölichs beschäch oder nitt, ist min begär, das ir mir das alit exemplar allwäg widerumb zuͦ handen stellind. Demnach ist min ernstlich pitt, ir wollind mir umb diß volgende buͤcher verhälffen und die, so bald ir mögind, wol bewart, wenn üch komliche fuͦr oder bottschafft ann die hand stiesse, mir zuͦ schicken und anzeygen, was sy mitt sampt dem epistolar kostind: Novellarum constitutionum domini Iustiniani etc., zuͦ Nürenberg getruckt. Codicis Theodosiani libri 16, zuͦ Basel getruckt. Wo ich dann söliche dienst umb üch beschulden und verdienen könde, wölte ich nitt sparen. Lassend mich ouch wüssen, was nüws vor handen sye, das ir truckind. Sind gott befolhen. Datum Zürych, 13. iunii 1536. Heinrych Bullinger. An den frommen unn[d] truwen Thoman B[lat]tern, truckerherr[n] zuͦ Basel, sinen liebe[n] unnd guͦten fründ.
Gratiam et pacem a deo patre nostro. Habeo tibi (pater charissime) summas gratias, quod non piguerit frivola postulanti respondere, videlicet de Bremgartensi quodam, cuius (ut meruerat) animam palus novo quodam modo extorsit. Rerum novarum plus satis est, quas ad nos prius fama, postea quoque tuum epistolium attulit. Quis tandem sit futurus finis, inter spem metumque hęrentes expectamus. Literas ad Ioannem Wunderlich datas, quanta fieri potuit festinantia illi reddi curavimus. Quod autem ab ipso tua manus est agnita (id quod te nolle  credebam), non per me factum est, sed per Samuelem nostrum, qui hoc ignorans tum forte Neocomi erat. Hunc enim ad se vocatum Ioannes ille rogavit ostensa inscriptione, cuiusnam hęc manus esset; qui statim respondit: „Bullingeri est.“ Cui responsioni cum ille non acquiesceret, tandem magis id affirmante Samuele credidit. Redditus est nobis Josue noster semigallus, quem (quid possit) pater cupiens inquiri ad vos transmittit. Hoc nuncio rescivimus iam diebus aliquot [i]llum sęvire lenius in eos, quos Lutheranos appellant. Iam enim aut vendit ad navalia opera aut in exilium mittit. O magnam gratiam! Hic dignus est, a quo petamus contra cęsarem auxilia, Iudęi ab Aegyptiis! Ostendimus profecto nullam in nobis fidem esse! Vilis est in oculis nostris bonitas atque poenitentia, quin etiam veritas divina! Dominus det nobis mentem saniorem, ut, quam miseri simus, agnoscere queamus. Salutant te fratres Michael, Iacobus et Vulpius, imprimis autem te tuamque familiam uxorcula mea. Vale et me, ut assoles, ama. Biellnis, 3. calendas aprileis anno 1547. Tuus ex animo Ioannes Leopoldus Fry. Doctissimo piissimoque viro d. Heinrycho Bullingero, Tigurinę ecclesię fidelissimo antistiti, patri suo summe colendo. Zürich.
Gratiam et pacem a domino etc. Cum nuper per publicum illum tabellarium literas ad te scripsissem, patrone humanissime, scriptasque obsignassem et ille discessum iam adornaret, rogabat d. Miconii uxor, ut per hunc nuntium te iuberem ipsius gratia de pecunia mea dimidiatum florenum dare Rodolpho Grob aurigae, nam eius cognatus est; hunc ego deinde ratione subducam. Hoc si, ut Appenzellero mandavi, curavisti, bene est; quod si certiores a me expectavisti literas, rogo, ut nunc expedias. Adamum Fry ipse conveni, qui satis dignas gratias se nunquam pro libro referre posse ait. Pietatem certe exercet egregiam patientiaque utitur incredibili. Deus faxit, ut hoc morbo liberetur. Te rursum rogo, charissime praeceptor, ut de pecuniis, quas habes, mihi florenum mittas, ut aestivas vestes et alia comparare possim; incredibile enim, quam me Argentina exhauserit. De proximis enim nummis mihi missis florenos sex et sex bazones Bedroto mittere oportuit; huic enim debui pro victu florenos novem Argentinensis monetae, ante dederam quinque. Pręterea florenum ibi insumpsi in ligno, florenum Herlino pro Ptolemęi lectione dedi, dimidiatum florenum pro hypocausto cubiculoque; reliquos duos pro aliquot libellis et viatico insumpsi. Und hatt mich fürwar also Straßburg wit hindersich bracht. Quare, patrone humanissime, te rogo, ut, si quo pacto fieri potest, aliquod saltem meo stipendio addatur augmentum, quo facilius literis operam dare possim. Testor certe illos, quibuscum habito, me nullos inutiles sumptus impendere; sed quo modo huc penurię iam pervenerim, satis intellexisti. Plura, quae scribam, non habeo. Te rogo, ut hęc aequi bonique consulas meque tibi habeas commendatissimum. Salutat te plurimum Ioannes Reyfenstein mei amantissimus et Otho noster. Salutabis et meis verbis uxorem matremque tuam, honestissimas foeminas, cum omni liberorum coetu. Vale bene, patrone observande. Basileę, ex aedibus d. Miconii, 3. maii 1539. Tui observantissimus Rodolphus Gvaltherus. Vere docto et pio viro M. Heinrycho Bullingero, patrono suo imprimis colendo. An M. Heinrich Bullinger zuͦ Zürich.
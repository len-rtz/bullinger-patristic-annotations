S. Hac hora literae mihi a publico tabellione urbis nostrae et ex Ulma et Augusta allatae sunt, quas recentes et, ut primum relegi, commodum oblato nuncio ad te perferendas curavi. Misissem typis excusum librum Interimnum (ut eum vocat Frechtus), nisi scirem descriptum tibi ad manum esse. Cura solum, ne Sayleri nostri nomen prodatur. Habes et e Lindavia missas ad quendam nostratem literas, in quibus, quas artes excerceat in miseras urbes Granvella cum filio cardinale Caesarei nominis praetextu, palam intelliges. Sed et ex Sayleri literis de Pauli pontificis animo cognosces, dolo et arte. Dominus nos servet, ut exemplum et authoramentum esse possimus multorum, qui spem unam et omnem in Helvetiae salute collocant secundum Christum! Vale. Sangalli ocyssime V. calendas Iunii anno MDXLVIII. Ioachimus Vadianus. Domino Henrycho Bullingero, urbis Tigurinae episcopo, suo.
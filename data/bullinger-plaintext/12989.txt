Der casus: Ain weyb hat sechs oder siben jar by irem mann gewont. Ist fuͤr sein ewyb gehalten worden, mitt ime zuͦ kirchen und strausß gangen. Hat sich ouch nie nichts seinen halb geklagt, etc. Nachmals ist sy aigens gwalts vom mann gelouffen. Hat dem mann entwendt, was sy hinweg hat bringen mögen. Alls sy aber erfordert worden durch die oberkait, hat sy fuͤrgewendt, sy seye darum vom mann geloffen, dann er seye kain mann nie gewesen: sy seye ouch nochmals ain junckfraw! Darum begere sy der schydung. Es ist nachmals dahin gerathen, das man sy geschowet durch hebbammen und sy kain junckfrauwen, sonder ain verruckte funden hat. Daruff sy gefencklich angenommen und gefragt worden, etc. Hat sy bekendt, es hab ir ain anderer die magtthumb genommen die zeyt, alls sy by dem man gewonet. Ir mann aber seye kain man, dann er hab nitt dermassen mitt ir gehandelt wie der ander, den sy ouch genent hat. Der mann aber ist des alles ab mitt anzögung, sy thuͤim gwalt unnd unrecht, etc., und begert der schidung von ir, diewyl sy selb bekennt iren ehbruch, etc. So ist nun die frag, ob diß huͦrerey des weybs ain ehbruch geacht sölle werden im fall, das es war were virum esse impotentem, oder ob es nun ain simplex scortatio seye ze achten. Dann ists fuͤr ain ehbruch ze achten, so wirt sy dem mann ir guͦt und hab verfallen sein laut miner herren ordnung, welchs aber nitt were, wa es nun ain simplex scortatio, wie sy es nennen, sin solle. Da wellen nun ettlich, es seye nie kain eh gewesen im fall, so der man impotens were, etc. Darum seye es kain adulterium. Die andern wellen, es solle billich fuͤr ain eh gehalten werden, diewyl das wyb sovyl jar geschwygen und die impotentiam geduldet, nie klagt noch schidung begert hab. Dann die eh seye nitt gründt super potentia viri. Darum mög sy ouch von deren wegen nitt geschaiden werden, dann allain im fall, wa das weyb die nitt zuͦ guͦt halten will. Es seye ain eh zwischen Joseph und Maria und vyl anderen gewesen. Item, wann der impotens vir selbs keme und bekandte sin impotentiam, begerte der schidung vom wyb, dann er were impotens und desshalb were es kain ehe, etc., das weyb aber sagte: ich beger, das er by mir seye; er hat mir ehlich truw, und was der anhangt, verhaissen; sein impotentia irrt mich nichts; frag dem nitt nach; so achtend dise, man wurde den man darzuͦ halten, das er by dem wyb belybe. Und könde man es doch nitt, dann in crafft der eh, die er ir versprochen hat. Wann es aber kain eh were propter solam impotentiam viri, die ouch das wyb dulden will, so köndte man ain sölichen mann nitt zum wyb zwyngen, wann er von ir begerte, diewyl es kain eh were. Allso ouch hie, diewyl das wyb sechs jar consentiert hat in istam impotentiam viri, ist billich ir beywonung fuͤr ain eh gehalten, und so sy gehuͦret hat, ist billich ir huͦrerey fuͤr ain ehbruch gerechnet, und entschuldiget sy die impotentia viri nitt. Dann wollt sy yetz ir gemuͤt enderen und die impotentiam viri nitt mehr zuͦ guͦt halten, hat sy ainen ordenlichen weg zuͦr schidung gehapt: Den sollt sy gangen sein! Man gestattet doch kainem, das er aigens gwalt usß sölicher ursach der impotentia ain andern gemachel nemme, on vorgende erkantnusß der oberkait, gschweygen das ains huͦrerey triben in sölichem fall und im nitt fuͤr ain ehbruch gerechnet werden sollte. Es wurden ouch böse recht daruß wachsen und böse exempel, das söliche wyber, die impotentes viros hetten, so lang inen gefiele, in sölicher eh  weren, huͦreten allso anhe haimlich, alls lang sy möchten, hettend ire menner allain zuͦ iren deckmenteln, und wann es dann gleych etwan ussbrech und offenbar wurde, so wissen sy, das sy nitt alls ehbrecheren gestraufft werden kondten und desshalb nach kaiserlichen rechten und andern ordnungen kain nachtail an dem guͦt lyden dörfften, etc. Ach lieber bruͦder, ich erfar, das der bott hinweg ist mitt schreiben an euch raths halber, und hat min lieber bruͦder gewent, er seye vor by mir gewesen! Secht, lieber herr und bruͦder, und gebt guͦten beschaid, dann mir etwas daran gelegen. Ich beger ewer iudicium nitt zuͦ corrumpieren oder das ir von mynen wegen anderst dann recht raten sollten. Daneben wellt ich ungern, das meyn und der anderen fratrum authoritas sollt by ainem rath verklainert werden in fellen, da man sy erhalten mag. Dann es kompt darnach vyl übels darusß, das man unß darfuͤr hellt, unser iudicium stymme nitt mitt den andern; das aber darnach groß unrat gebirt. Unsere herren haben an anderen orten by juristen ouch rath gepflegen und funden. Davon lasst euch nitt mercken in ewerm schriben, das ir sölichs wisst, wie ir ouch nitt derglichen thain sollend, alls ob ich euch etwas davon geschriben hab. Diewyl das weyb falsch erfunden worden und das sy kain jungfrouw ist, wie sy erstlich fuͤrgeben, und darnach eh ir unrainikait mitt ainem andern bekennt hat, damitt sy potentiam irs mans nitt bekennen muͤsse, derhalb seye ir nitt ze glouben. Und sölle man ouch den mann weder schouwen noch den aid geben, wie sölichs in den rechten versechen und ausstruckt seye in dem und derglichen fellen, wiewol wir das schowen des mans fuͤr ain ungegrundt ding achten und das es wider christeliche zucht und erbarkait seye, onangesechen das es im papsts recht ussgetruckt und noch by den bepstischen bruchig seye. Aber der gantz butz, darum man sich parteyet, stecket darinn, das ettlich das weyb gern by irem guͦt erhalten wellten und die sach gern dahein deuten, das diß ir unrainikait nitt ain ehbruch, sonder nun ain simplex scortation sin sollte, damitt sy der ehbrecheren strauff nitt dulden und das guͦt muͤsste faren lassen. Darum trungend sy, man soll den mann schowen, etc., der doch ouch in der gefencknusß und mitt tröwung des henckers bstanden ist, er seye ain mann; so doch ich und wir all darfür hallten, das, wann sich glich die impotentia fende, danecht diß des weybs huͦrery ain ehbruch geacht solle werden, diewyl sy sovyl jar dem man beygewont und der schidung kainswegs begert hab. Der casus in terminis, wie sy sagend, ist euch geschriben und wurt hienach ouch verzaichnet. Bitt euch um gottes willen, sind wol bedacht und muͤsst nitt ylen. Kondt wol den botten miner herren abfertigen und geschefft fuͤrwenden, dann euch geschefft seyen fuͤrgeffallen; es seye dann bey euch ouch so clarum alls by unnß: so darff es nitt vyl difficultet, und hapts bald verantwurt mitt wenigi worten. In grosser yl zuͦ ainer ur nachmittag, 3. iulii 1547. Darff den botten nitt summen. Mine herren habend unsers, der kirchendiener, raths ouch gepflegen, aber dem mehrtail wylls nitt gnuͦg sin, quamquam frater et consobrinus et  optimi quique nobiscum consentiunt. Ideo tuam quoque sententiam exposcunt sperantes te variaturum. An maister Heinrich Bullinger, meinen fuͤr[ge]liepten herrn und br[uͦder] zuͦ Zuͤrich.
Gliepter etc. Yn yl. Min pitt, ir wellend angäntz Felixen Zimerman zuͦ üch in stille beschicken, das imm ze lieb thon und in ghaim das mit im reden, daß ichs üch zuͦgschriben habe etc., namlich als im wol zuͦ wissen syg mitt Conraten Kapfman von S[ant] Gallen, den er angnon, so fers fur sich gat, za aim gmainder etc. Summa: Sy syged der tag zuͦ mir komen, Jackob Ransperg und Marty Murer, burger hie, zwen gut frund, und mir anzaigt, wie er trostung und verschribung haben welle von Conraten Kapfman, dess sy bed gern thon gegen Felixen, und habend den statschriber ain ferschribung machen lassen, pitten mich bed um das besiglen, hand das och thon etc. Also hab ich den brieff ghört, mög ich nit wissen, wie sy der trostung halb abgret oder wie der brieff ston solt, ob er also stande, dess Felix zuͦfriden oder nit, hab och inen und dem schriber gsagt, daß ich die abredig nit wisse, neme Felix den brieff an, stand an im etc. Das ich aber thon hab, hab ich inen und Felixen zuͦ dienst thuͦn etc. Das aber maint etwar in still, syg mangel im brieff (so fers Felix nit also bewilgt), daß nit darin stande, wie fil er im geltz geben, kain sum, item och, das sy allain ferbürgt habend, ob Conrat Kapfman Felixen nun vom halbtail der sum etwas entzüge und nit von voller sum etc. Das ich aber dem Kapfman nit vertruwen; doch so sind die löff seltzam und dörft oft wol, fergriffen werden etc. Hierin mög Felix sich bedencken und mich nit melden; dann ich im nit darum gston wurde mit willen. Pitt üch, im das nit zuͦ verhalten, damit er nit etwan fürziechen, das er durch min siglen, das ich alien zuͦ lieb, gfürt wär. Tundtz, emals er dem Kapfman antwurt geb, die verschribung empfach, so hoff ich, sy werden ains. Dann ich den Kapfman sunst warlich für ain redlichen gsellen globen. Actum S. Gallen, yl, zinstag nach ostertag anno 36. jar. U[wer] H[ans] Vogler. An Mayster Hainrich Bulliger.
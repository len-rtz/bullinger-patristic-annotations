S. Diligentissimis literis tuis utinam non minus diligenter respondere liceret, mi venerande pariter et charissime Bullingere! Supra modum certe hac in re gratificari tibi cupio, quando istuc toties ac tantopere flagitas. Dispeream autem, si quicquam hic mea culpa neglexero. Iam diebus aliquot nihil est novi allatum extra illa, quę vel Lętus et ego ad te vel nostri ad vestrum senatum scripserunt, et ne nunc quidem quicquam praeterea habeo. Es ist gar nichts newes, das ich wisse, dann das den ewern yetz ouch geschriben wurt von dem scharmutz der unsern mitt dem kaiser, da wir kainen man, er aber ob dryssig verloren hat und im ouch vyl sind gefangen worden. In summa: Es ist ain wunderbarlicher krieg. Sy fretten ainander, wie man den neunden stain zücht, und understeht sich der kaiser, die unseren arm ze kriegen. Darnach, maint er, werds kain not haben, welle unser wol herr werden. Aber, wans zyt wurt, kans gott wol fuͤgen, das er ainsmals die schantz ubersechen wurt. Es lygt die sach naisman nitt recht, und ist etwas im weg, was es joch ymmer seye, das wir nitt foͤrt moͤgen kommen. Gott wells hinweg ruͤmmen, ouch unß dasselbig zuͦ erkennen und zuͦ verbesseren geben! Er wirt uns ye nitt lassen und entlich sein glory unnd herrlichait an uns sechen lassen uff ain weg, daran wir noch nie gedacht oder unß des versechen habend. Man sagt gloplich, es habe ime (kaiser) ain berumpter mathematicus pronosticiert, er werde diß jar sterben. Und alls ettlich zuͦ im gesagt, wie er so durstig sein doͤrffe, das er soͤlichs anzoͤg, ob er nitt sorge, der kaiser werds nitt zuͦ guͦt halten, habe er geantwurt: „Nihil curo caesaris iram, nam ipse quoque hoc anno moriar“, und seye ouch bald darnach gestorben. So zoͤgend warlich die anderen zaichen etwas grosses an, das sich der kaiser billich zuͦ besorgen hat. Wurt inn ouch, ob gott will, nichts helffen, das er alls gewarsamlich handelt und hofft, unß allso gemach und langsam ausszemachen. Dominus est, qui comprehendit sapientes in astutia ipsorum. Man hat her geschriben, das zuͦ Trutbrun oder Trutbach oder Truthausen (ist mir der namm abgefallen, dann das die erst sylb Trut haist, und ist in des bischoffs zuͦ Basel dition diser fleck) da seye ain weyb an der gassen vor irem haus gesessen und ain schwartzel vogel daher geflogen, ir zuͦ ainem ermel eingeschloffen, und von stund an habe sy annfachen brinnen, allso das ir nieman habe moͤgen zuͦ hilff kommen. Seye allso gar verbrunnen. Achten, seye etwas daran. Werdt irs nunmehr bericht sein. Ewere schreiben sind mir alle wol zuͦkomen, deren ich mich zum flyssigsten bedanck. Zoͤgs ouch allweg an, da ich verhoff, das es nutz moͤge bring[en]. Wellt gern, es weren die unseren fruͦtigs gmuͤts und dermassen gesinnet, wie ir muͦtig und dapfer davon schreibend! By dem herren werden wir durch anherrig gepett vyl erlangen moͤgen; den lasst uns on underlasß anruͤffen. Unsere leut schreibend sonst und mainen, es werde nichts versumpt an allem, das man thain koͤndt. Das sagt hoptman Eckle ouch. Der ist die tag herkomen kranck am podagram und sonst. Er spricht, er seye ain alter landsknecht und kriegsman, habe aber soͤlich kriegen all sein tag nie mehr gesechen, alls der landtgrauff thuͤe: so gantz fruͦtig und anherrig seye er. Sy habind in vier tag fuͤr 12000 guldin bulfer und kuglen in des kaisers leger verschossen. Und hetten sy es noch zwen tag beharren moͤgen, hetten sy sich ergeben oder schentlich fliechen muͤssen. Es seye aber nitt bulfer gnuͦg da gewesen, dann die buchsenmaister hetten sich nitt versechen, das man in so kurtzen tagen ain soͤlichen lasst verschossen sollt haben. Man acht, das dem kaiser bysanher in die 3000 man umkomen, den unseren allerding nitt uber 100. Gott thuͦt nitt anderst, dann alls wellt er unß gern helffen, es lige im aber etwas am weg, das inn noch unserhalb hindere. Ach, das ers unß zuͦ erkennen geb und gnad verlich, das es abgestellt und verbessert werd! Die Italianer sind unlustig gewesen; ouch die Teutschen. Und habend ir vyl sich vornenzuͦ abgezogen, allso das sy der kaiser allenthalb preys geben und, wa sy hinkomen, zuͦ hencken bevolchen hat. Hat ouch myeteryen under den knechten gemacht und im leger ussruͤffen lassen, welche lenger nitt dienen wellen, sollind uff ain ort ston, die anderen ouch uff ain ort. Allso ist ain grosser hauff auff ain ort gestanden, die nitt haben weyter dienen wellen. Aber man hat der fuͤrnemen und uffwigler wargenommen und iren vylen die koͤpff abgeschlagen, das yetz die anderen mitt unlust bleyben. Diß zoͤgt ouch der hoptman Eckle an. Man achtet gar nitt, das frisch Italianer herauß ziechind, dann sy forchten den sterbet gar ubel, der dann yetz in des kaiser heer ouch etwas ingebrochen hat. So ists der zeyt halb ze spat, und ubel, ubel zuͦ besorgen, wir muͤssen ain wynterleger haben. Das ir mir ab dem tag zuͦ Baden geschriben, hab ich des Frantzosen bottschafft halber gern vernommen, das sy den ortern mitt soͤlicher antwurt begegnet ist. Der lieb gott welle verhuͤtten, das ain Aidgnosschafft nitt zertragen werde, wiewol zuͦ vermuͦten, aintweders gott werde sy bald ouch erleuchten oder grausamlich und erschrockelich strauffen. Die anderen kann und wirt er wol erreddten. Der Berner fuͤrnemmen ist gantz loblich. Vos ne negligite oblatam occasionem, et mittite, quorum christiana prudentia et modestia consilium hoc confirmetur. Nudius tertius hac Augustam profecti sunt Lepusculus et Hieronymus Guntius a Basiliensibus illuc missi, ut ecclesiis ministros desiderantibus praeficiant[ur]. Von eweren Aidgnossen hoͤrend wir nichts dann alles guͦts. Wissend noch nichts von der unordnung, davon ir schribt, die under inen zuͦ Fiessen sein soll. Aber min l[ieber] vetter Conrat Zwick verreyt uff heutt zuͦ den unsern daselbst uss bevelch meiner herren. Der wirt alles erkundigen und darinn das best, so im moͤglich, handlen. So er widerum kompt in acht tagen, als wir hoffend, bericht ich euch weyter. So bin ich uss sorgen, so ich vernym, das dem Schoͤner das gellt zuͦkommen ist. Habs seiner schwoͤster zuͦgeschriben. Hapt diß mal fuͤr guͦt. Kan, waiß ouch dismal nitt mehr. Saluta amicos et fratres, administros tuos, nosque domino sacris interpellationibus christiane commendate. Lavatero me vicissim officiose commenda. Quę de lantgravio admonuisti, curę nobis erunt, quamquam ille a multis subinde admonetur, ut sibi summa diligentia caveat. Quod ad te scrispit, maximopere gratulor. Vivimus certe, si ille steterit in domino. Iterum atque iterum vale, mi charissime frater. Ultima septembris. Salutem tibi adscribere iubent germanus frater cum Zviccio iam abituriente, pro quo rogabis, ut dominus iter ipsius bene fortunet. Non licuit relegere. Ignosces igitur multis erratis. D. Heinricho Bullingero Tiguri, fratri et amico summo et fidelissimo suo. Item, yetz kompt ainer reychen wyttfrauwen von Augspurg (die sich ettlich wochen sampt iren tochteren hie gehalten hat) zeytung von irem son, wie das die Spanyer so gar uberauss übel hausind im Payerland. Habind an vyl orten geraubt alles, das sy funden, und geplündert. Und wie sy aber ouch ain dorff mitt nammen Tierhopten angryffen ouch anzundt habind, alls die leut unwillig seyen gewesen, hab sich ain tail des landvolcks daselbst zuͦsamen geschlagen und der Spanyer in 300 erschlagen, ouch byß in viertzig gefangen und gehenckt. Das wer ain schoͤn gottesurtail, das sich unsere find selbs allso wuͦstind und wurgtind! Item, das ain reycher Florentiner herußkommen seye, dem der kaiser grossen schaden zuͦgefuͤgt hab und er sich gern an im rechen wellt. Der empiett, ain grosse namhaffte sum golds darzuͦleychen on alles interesse, den krieg damitt ze underhalten. Item, so schreibt man von Memingen fuͤr ain gantz warhait, das ain alt weyb naisman in ainem dorff nitt weyt von Memingen vor drey wochen propheceyet habe, der kaiser werde an sanct Michels tag uff dem Lechfeld erschlagen, und das es war seye, so werde sy auch in ettlichen tagen, die sy bestympt hat, sterben. Und seye aber das weyb yetz gestorben. Da wellen wir yetz all stund warten, wie es um den kaiser stand. Aber zuͦ besorgen, seine gaistlichen werdind mitt irem andechtigen messlessen unnd andern hailigen uͤbungen ime lengerung seins lebens wol erwerben! Beschech der guͦt will gottes in dem und allem, etc. Mich befrembdt, das ir mir alls gar nitt geschriben habend, wie sich die aidgnossen erzoͤgind von des botten wegen, der in des kaisers leger gewellt und aber sich dermassen zuͦ Memmingen erzoͤgt, das man die brieff von im genommen und dem landtgrauffen uberschickt hat. Dann man sagt grausam ding, wie ubel sy zuͦfriden seyen und ain krieg anfachen wellind. Muͦß man beschechen lassen, man wurt sich aber ains bessern versechen. Mitt dem Castelalter wurt man ouch handlen, das man wisse, wa man daran seye. Man hofft noch ymmer und billich, die sachen werdind sich wol schicken. Das verlich der lieb gott mitt vyl gnaden! Dem sind bevolchen. Datum ut in literis. An Meister Heinrich Bullinger zuͦ Zurich.
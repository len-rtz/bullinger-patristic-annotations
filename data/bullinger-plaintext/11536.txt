Venerabili viro domino M. Heinricho Bullingero Ioannes Iacobus Wikius εὐπράττειυ Acceptis litteris tuis his nundinis (Bullingere, parens observande) quam valde animum meum exhilararint, vix dicere ausim duplicique nomine mihi imprimis placuerunt, partim quod scirem animum tuum erga me benevolum minimeque concitatum, partim maioribus occupatus negociis litteras ad nos dare non dedignatus sis. Primo itaque peccatum agnovisse satius esse duxi quam frigidas et calvas excusationes in medium adducere; in posterum igitur, ne peccatum commissum reiteremur[!], diligenter cavebimus. Gaudeo itaque et video benevolum tuum animum erga me; eam ob causam semper studui et nunc magis magisque operam do, ut tibi in omnibus videar obsequentissimus filius. Si quid ergo hactenus est peccatum, si quid mali commissum, fide digna polliceor me diligenti ardore resarcturum, ut et doctior et melior in patriam rediturus sim, quippe qui plurimum es de me meisque benemeritus. Ubicunque ego temporis successu beneficiis tuis in me collatis satisfacere potero, non morabor; nihil enim aliud deum optimum maximum precor, quam ut satisfacere possim vocationi meae, item prodesse possim gloriae divinae et reipublicae, item parentibus et cognatis magno futurus esse possim usui. Rodolphus noster cum d. Ioanne Draconite Ratisbonam profectus est nundinisque non interfuit. Curabimus, ut brevi litteras accepturus sit vel intra octiduum. Landgraffius 15. martii Marpurgo discessit profectusque est Ratisbonam ducentibus equitibus armatis. Quod iter ut evangelicae doctrinae foelix faustumque sit, praecor deum optimum maximum. Nimirum dudum percepisti, quae inimicitiae inter landgraffium et ducem Heinrichum Brunsvicensem coerceantur; notiora tibi, ut puto, quam ut hoc loco significem. D. Noviomagus, theologus pius et eruditus, adversa valetudine correptus est adeo valde, ut, si domum reversi fuerimus, nesciamus, an vivum aut mortuum reperiamus. Plura nunc non habeo, quae scribam; proinde cupio atque enixe rogo iterum atque iterum, ut, quemadmodum hactenus te erga me prebuisti, in posterum talem sis te prębiturus. Videbis et senties filium obedientissimum; ubicunque par pari rerferre potero tibi aut posteris tuis, non cunctabor. Vale atque me commendatum habe. Datum Francofordiae, 9. aprilis. Ioannes Iacobus Wikius, filius tuus obedientissimus. Mitto hic tibi Apologiam landgrafii contra ducem Heinrichum Brunsvicensem lectu non indignam. Salutabis etiam diligentissime coniugem tuam, matrem et familiam totam. Pio et erudito viro domino magistro Heinricho Bullingero, ecclesiae Tigurinae episcopo vigilantissimo, patri suo imprimis venerando.
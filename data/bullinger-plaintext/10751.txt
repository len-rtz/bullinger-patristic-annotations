S. Nuncium observavi iampridem, quo responderem literis tuis et alia quoque significarem, quę videbantur esse scienda, sed hactenus occurrit nemo, quod doluit. Nunc tandem reperi, sed serius, per quem hęc nuncianda duxi. Principio de conventu: Paucis ante diebus quęsivi a domino, quęnam Phrigius retulisset, an ea videlicet convenirent cum tuis. Inveneram convenire. Adiecit ille: "Nunc nemo quicquam novit de his exceptis capitibus. In hoc sumus, quomodo proponenda sint ea tredecimviris, ne offendantur, quod primo conventu Bernenses et Tigurini excludunt Constantienses cum Argentinensibus. Scio nanque suspicaturos ecclesias illas esse divisas." Ego subiunxi nihil hic esse difficultatis, si duobus saltem diebus adsessorum senatoriorum congregationem praeveniamus. Per hosce dies fieri posse, ut deinde securi considere queamus. His dictis digressi sumus. Post hęc ne verbum quidem audivi de conventu. Inciderunt interea de Gebennensibus, Bernensibus, item peculiaria quędam, quę dilationem apud me facile excusant. Misit Capito literas, in quibus his verbis de conventu mecum: "De colloquio non vulgaris causa est, ut serio tandem statuamus de doctrina primum, deinde de oeconomia ecclesię, quid simus daturi papistis, quid sine moderatione defensuri." Hęc ille. Equidem maneo, quid fiat. Misit paulo ante literas idem Lutheri scriptas 5. decembris, in quibus docet Lutherus, quam cupiat concordiam confici, priusquam obdormiat, quamque cupiat ipse interesse. Atque ob id locum unum atque alterum designat in Saxonia, in quo conveniatur. Misissem exemplar, ni non fuisset ad manum. Equidem efficiam, quod in me est, ut habeamus propediem aliquid certi. Hactenus de conventu. De Tigurinis pauca tecum colloquar. Imprudentiam eorum satis mirari non possum in eo, quod nuper scripserunt ad nostros, quod petant, ut ab exulibus Salodorensibus per hos impetretur, uti se sinant agere sequestres. Qualis, obsecro, petitio ista! Nuper pro hostibus novem illos decreverunt et nunc volunt esse sequestres. Tum illi, cum quibus ita decreverunt, consessum nostrorum, quod non aequaliter secum decreverint, deinceps in comitiis renuunt. Quo igitur animo sic petunt a nostris tui? Male de his cum reliquis suspicantur, tanquam sciant, ubi sint novem illi et quid consiliorum tractent quidque statuant in futurum, et si qua sunt hisce similia. Equidem vereor adfectu nescio quo sic stupefactos, ut quid agant, ignorent. Sentio nanque et in multis aliis rebus non inęqualiter eos cęcutire. Tale quid omnibus accidere video, qui claudicant in partem utramque. Tuum est tuorumque cooperariorum illos ducere per viam regiam atque hic confirmare pro virili. Facta est ex alio mala nuper suspicio, ut de vobis prorsus hęsitarem, non omnibus quidem, sed quibusdam, quos monedulas Utingerus noster vocat. Audisti nimirum de pręfecto Tobio Salodorensi. Is - ut melius noscas, quod sum dicturus - coram multis annis superioribus hic loquutus est: "Ich wette ee deß tüfels sin dann üweren glouben annemmen." Idem nunc, ubi sermo erat de principibus, qui accedunt ad evangelium, ad hunc modum effatus est: "Wils also zuͦ gan, so kan ich doch wol gan Zürich zien, do bin ich ruͤwig." Tum uxor: "Ich han langist zuͦ dir gseyt, du understast dich, wider das evangeli zehandlen, und fichtest, ins zuͦ hinderen. Ich hab dir langist gemuͦtet, du soltest gan Zürich zien, din fechten were hie vergeben." Expende, quaeso, quid impius ille dixerit et quo verba ista tendere valeant. Laudi vobis esse profecto non possunt. Praeterea venerunt ad nos articuli a Ferdinando propositi principi Saxoniae, e quibus primus est de foederatione nova, quę nunc tractari dicitur in Smalcalden; quem omitto. Secundus est, quo petit, ut Zvinglianos a se prorsus circa religionem excludat. Verum princeps non consensit protestatus se hic ut alibi quoque sua usurum libertate. Tertius locum designat concilio, Mantuam videlicet. Hic consensisse princeps dicitur. Quartus habet, quicquid maior pars in concilio recepturus [!] sit, idem apud principem valeat. Ubi sic consensit dux: si in scriptis evangelicis fundata sint, haud aliter. Contentionis nonnihil hoc est exortum loco, nam evangelium audire rex noluit, usque dum Gulielmus comes de Nassouw cum aliis in tantum se interposuit, ut rex cessent. Etiam hinc habes, quod cogites. De Gebennensibus non est, quod dicam, nisi non ita pie destitutos esse a Bernensibus, siquidem destituti sunt. Spero deum illos defensurum. Per somnium aliquid vidi, quod nunc tamen non est revelandum. Expende, quod dico. Video magnam rerum mutationem instare. Dominus suos custodiat. Amen. Bucerus ex peste pestilentissima convaluit. Gallus legationem habet in Smalcalden omnia promittentem, nihil petentem, nisi animosprincipum. Anglus totus est in evangelio; certa scribo. Vale cum tuis et Utingero, Pellicano, Leone, Theodoro, omnibus. Basileę, 4. ianuarii anno 36. Os. Myco. tuus. Domino Heinrich Bullingero suo.
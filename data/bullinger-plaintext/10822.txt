Gratiam et vitae innocentiam a domino. Audio, mi Myconi, confessionem nostram placuisse omnibus, nisi quod Sangallenses et Schaffhusii nescio quae proposuerint. Deinde certum est melius visum esse omnibus, ne vulgetur confessio, quam ut exeat in publicum. Hic allatae sunt caussae non exiguę neque paucae, praesertim vero, quod multae alias extent confessiones. Caeterum copiam illam varietatemque adversarios rapere in argumentum discordiae ac calumniari. Tandem visum est id fore religioni, caussae nobisque omnibus commodissimum et utilissimum, denique tutissimum quoque, si nostrae ecclesiae fateantur sibi placere confessionem 4 civitatum Argent[orati], Constant[iae], Memming[ae] et Lindoviae caesari oblatam Augustae. Hanc satis expensam esse, defensam apologia, receptam item ab electore Saxone. Ita toti negotio fore consultum. Habes, quid nostri retulerint legati. Expectantur exemplaria confessionis et apologiae Germanica, quae in urbium nostrarum senatu legantur. Confessio quidem, quantum legi, non displicet; apologiam nondum vidi. Hinc a te peto, ut apud calcotypos inventam proximo mittas nuncio, imo per hunc ipsum. Vide, ne desis petitioni meae. Aiunt hic pontificem caesari vincula parasse, quibus miserum constringere voluerit, si, quod expectabatur, venisset Romam, sed mature commonitus Neapoli haesit hactenus et sese milite et armis instruxit. Franci legatus a nostris petiit, ut militem conductitium sinerent per agrum et urbem transire; verum id illi a nostris negatum est. Id quod iste inique tulit et magna cum indignatione recessit. Vidit enim nihil ipsi apud nos spei superesse. Uff den tag gen Arow sind botten genommen m[eister] Caspar, der by üch xin, und m[eister] Dumysen, den pannyten ze scheyden etc. Valebis una cum tuis. Grynęum, mihi longe charissimum fratrem, millies salutabis, cui propediem scribam. Tiguri, 4. aprilis 1536. H. Bullingerus tuus. Sagend dem Platter, das er mir by disem botten das überig imm epistolar schicke; der letst buͦchstab, den ich hab, ist n, fol. 52. Domino Osvaldo Myconio, Basileiensis ecclesiae concionatori primo, fratri charissimo.
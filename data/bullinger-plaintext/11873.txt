S. Dolet vero nonnihil, mi venerande et suavissime Bullingere, quod ista tua fide et diligentia scribendi adeo nunc me vincis, nec committam, ut hic diu sis victor, nisi omnes me victorię occasiones plane destituant. Ab amicis meis pertinaciter cessatur, quod quidem ad bellorum eventus significandos attinet. Ego igitur maximis maiores tibi gratias ago, quod epistolam militum vestrorum miseris, quam rursus hic accipis. Quę Galli apud vos generalis (ut vocant) orator de caesare indicavit, vereor, ut ita habeant; sed tuę potius sententiae subscribo, tametsi non desint, qui putent Herculano morbo, quo vehementer sępe iam et diu excruciatur, extinctum caesarem deserendę obsidionis occasionem dedisse. Tu, quod porro de iis acceperis, primo quoque nuncio diligenter perscribe, id quod ipse me vicissim facturum sanctissime recipio. De Turco, ubi nunc sit, quid agat aut conetur, nihil prorsus certi ad nos scribitur. Utinam caesar et Gallus iunctis copiis cunctum belli impetum semel in hunc immanissimum hostem verterent et non ipsi hunc in modum immaniores esse Turco in christianum sanguinem pergerent! Utrius vero victoria, caesaris an Galli, plausibilior videri debeat christiani orbi, difficile fuerit iudicare, nisi quod nobis, nobis inquam, c[aesaris] victoria ingens malorum agmen tractura secum non immerito videtur. Deus pacis istam ancipitem belli aleam sic moderetur, ut, quocunque cadat, quam minimo christiani sanguinis et adhuc minore evangelii et regni Christi dispendio cadat. Quę de Lutheri ad typographum vestrum epistola scripsisti, supra modum me contristarunt ut nihil iam multis annis ęque, nisi quod in spem venio nihil illum acerbius publice in te scripturum, in deum et ecclesię tranquillitatem graviter peccaturus, si fecerit. Te vero per Iesum Christum obsecro et per sanguinem ipsius, quo sunt omnia pacificata, obtestor, ut christiana tolerantia constanter istoc dissimules idque tantisper, dum typis divulgata criminatione prior te lacessat. Sunt certe ex superiore infausto conflictu accepta vulnera male etiamnum curata, ut non oporteat novis inflictis malum malo cumulare. Sed scio animi tui modestiam teque ultro, quę pacis sunt, sectaturum. Est ecclesia vestra vere supra montem posita et firmiore nititur fundamento, quam ut id genus bullis concuti queat; ministri vero ipsius clariores fuerunt et sunt, quam ut ullis affectatis calumniis obscurari possint. Dies domini, quę in foribus est, omnia declaraverit. Choclęi stultitię, si me audis, nihil prorsum respondebis, ne hinc forte Lutherus quoque magis iritetur, ut nihil dicam, quod alioqui etiam nullum operęprecium facturus videris, si male feriato homini sanctioribus occupatus negociis etiam bene respondeas. Preciosissimum impendium tempus est, quod comparare nos per omnia convenit et optime collocare. Princeps ille, de quo scribis, semel dicam, nec opibus nec virtute valet, ut putent evangelii confęderatis hac una caussa illum se adiungere voluisse, ut habeat, quorum auxilio niteretur, nec serio dominum quęrere, atque utinam vana sint ista, quę tamen minime vani homines de ipso testantur. Iam a Bucero literę adferuntur, in quibus ita inter alia: „De Bullingero ita habet, ut scribis; est homo non rixosi ingenii et fidelis in ministerio, cui nemo non multa concedat, qui ędificationem ecclesiarum simpliciter spectat et de fratribus iudicat non seiuncto suffragio charitatis. Lutherus sęve nimis, quem virum scio tamen deum toto corde respicere; at inepti et noxii susurrones etiam antehac multas apud eum turbas dederunt. Philippus cum plęrisque aliis occurrunt tempestatibus, quas illi suscitant, quantum possunt; non possunt autem, quantum volunt.“ Hęc tibi. De imperatore sic scribit: „Imperator adhuc desidet ad Landerese, munitissimum oppidulum, quod hac ęstate Gallus Brabantis ademptum sic communivit et adhuc tenet. Castra utriusque exercitus non sunt ultra duo miliaria a se invicem seiuncta; profunditur utrinque frustra vis pecunię immensa, et perduntur milites copiose. Ita dominus nos frangit et Turcę praeparat.“ Dominum precemur suplicibus animis, mi Bullingere, ut ne unquam permittat malis istis nos supra vires, quas ipse suppeditaturus est, tentari, sed sui brachii fortitudine vel liberet prorsus vel sic, ut ferendo esse possimus, adiuvet. Peiore multo loco communes res sunt Germanię nostrę, quam plęrique intelligant. Stupent fere omnes ad omnia ista infelici quadam securitate nec cogitant, an cum decem millibus occurrere illi possint, qui cum viginti millibus contra se venit, ut missa tempestiviter legatione, quę pacis sunt, petant, atque ita alii post alios paulatim misere perdimur, nec usquam quicquam adfulget, unde meliora sperare liceat et monarchis et reliquo magistratui cum plebe, utinam non etiam plęrisque evangelii Iesu Christi ministris quotidie in peius labentibus. Sed is tamen, qui mortuos etiam suscitat et vocat ea, quę non sunt, ut sint, nullo negocio, ubi sibi videbitur, omnia in meliorem seque magis dignam faciem transfigurabit. Qua spe fulti nonnihil non prorsus despondemus animos. Tu ora pro nobis diligenter, ut officio nostro probe defungamur nosque illi, qui hoc demandavit, recte probemus. Salutant te nostri omnes. Salutem dic mea vice toti tuę domui, d. consuli Röstio et filio ipsius cum uxore. Gvaltherum nostrum, singularem et optimum amicum, multis et amanter salutabis. Bene vale, venerande mihi semper et charissime in domino frater, bona pars animę meę. Constantię, 12. decembris 1543. Tuus Amb. Bl. Bullingero suo.
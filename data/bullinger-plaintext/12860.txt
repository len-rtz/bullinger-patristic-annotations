Erwurdiger, hochgelerter, e[wer] e[rwurd] seyen mein gantz fraintlich, willig dinst. Verschiner tagen hab ich e. e. und dabey ouch meinem sunders gunstigen fraind, dem Joanni Willing, geschriben, wie das ich ain jungen sun hab, den ich gern gen Zurch zum studio schicken wolt. Dieweyl ich  aber an dem selbigen ort nit sunders bekandt, hab ich e. e. und darneben gedachtem Willing, meinem sunder guͦten fraind, geschriben und gebetten, gedachten meinen son zu befurdren, als ich zu e. e. noch schreyb und beger, den an dem selbigen ort (da ich waiß, das alle guͦt disciplin und christenlich zucht fur andern orten gelert wirt) zu erhalten. Darauf ist mir jungst von gedachtem Willing ain schreyben zukomen, darinn er mir anzaigt, wie sich e. e. in disem me[inem] beger gantz gutwillig erzaigt und habe meinen sun mit sunderm fleiß underzuͦbringen sich bemeydt; des ich mich billich aufs allerhoechest geg[en] der selb e. e. bedanckh. Ich bin ouch nochmals willen, denselbigen mein sun dahin zu schicken. Das es aber etlich tag underlassen beliben, ist die schuld nit, das ich ains anders bedacht seye, sund[er] alain, das die loef laider (got erbarms) dißer zeyt bey uns kriegs halber sich so sorcklich zutra[gen] haben und volgends das wetter mit schnee d[er] gestalt ouch begeben, das ich ine so eylends nit ha[b] könden abfertigen. Aber mit hilf des almechtigen guetigen gots bin ich noch willens, denselbigen aufs furderlichst, es ymer sein mag, e. e. zuzusch[icken] mit gantz christenlichem und fraintlichem pitt und beger, e. e. welle den annemen und, wie ich sunders zweyfels auß christenlichem eyfer b[e]gere, denselbigen bevolchen sein lasen zu der gl[ori] und er gottes, und zu erlernung aller christe[n]licher kunst, zucht und guter sprach zu befurd[ren], bey ainem guten preceptori underzubringen. Was ich dann jaͤrlich darvon zu thun schuldig, bin ich gantz urbuttig, und soͤllichs umb e. e. gegen got und im zeyt zu verdinen mich erbietende. Datum den 12. februarii im 47ten jar. E. e. williger Gabriel Kröttlin, statschreyber zu Ravenspurg.
S. Ad tuas postremas 25. iulii scriptas haec pauca do, nam festinat tabellio, ut mihi quoque sit festinandum. Scripsit Gastius noster 14. iulii, sed sero mihi sunt redditae. Eum salutabis et orabis, ut mihi emat A[uli] Persii satyras Ioannis Murmellii scholiis illustratas apud Cervicornum, opinor, Coloniae aut alibi excusas in 8 ° et mihi per hunc mittat. Nolo enim hisce minutiis tibi esse molestus. Praeterea non est, quod ad eius respondeam. Monebis tamen, ut scribere pergat. Vestris enim delector epistolis. Gallus inhortatus est Helvetios ad concordiam et omnia sua nobis pollicitus est contra quosvis hostes, si perrexerimus esse concordes. Satis sunt iam concordes, quantum scilicet concordia esse potest inter eos, qui diversam habent religionem. Quod Pagici dicunt: „Wir weid den glouben an ein ort setzen“, ita intelligunt, quod propter religionem nostram a nobis nolint deficere, sed mutuum ferre auxilium, perinde ac si essemus religionis  papisticae. Ita enim ipsi declarant hoc dictum suum. Volunt ergo pugnare in sua religione nobiscum, ut nos in nostra religione cum ipsis contra hostes pugnemus. Plus certe spei viro bono esset, si unius verae et solidae religionis essemus omnes, sed quia hoc hodie impetrari non potest, satius est esse amicos quam hostes, modo ne fidamus nos eorum auxilio et ne quid contra religionem nostram designemus. Divexat et me non imerito discordia illa fidei. Scio quomodo pugnarint Achab et Iosaphat contra Syros. Dominus servet nos non propter nos, sed propter gloriam nominis eius. Basiliensium et Mulnhusiensium res ita habet: Vocati sunt ad comitia imperatoria veluti ii, qui ordinationes imperiales recipere debeant. Id quaesti sunt Helvetiis. Helvetii scripserunt caesari liberas satis literas et postularunt, ne vel Basilienses vel alios foederatos porro velit ad sua vocare comitia, sunder (wie er diser zyt menchen brieff geschriben, wir söllind still sitzen, so wölle er uns by allen unsern fryheiten und gwonheiten blyben lassen, etc) das er dasselb erstatte. Heri vero rediit tabellio a caesare et responsum scriptum et obsignatum attulit. Consul noster resignavit et senatui recitari curavit. Decretum est, ut singulis Urbibus et Pagis confoederatorum mittatur apographum. Ideo iam adest hic tabellio. Summa responsionis est: Errore factum est, ut urbes Basilaea et Mulnhusium sint  vocatae. Ab antiquo enim insertae sunt adhuc registro imperii. Quoniam vero nostra voluntas est nolle Helvetios a suo iure, a suis privilegiis et consuetudinibus arcere, aut quicquam exercere cum eis hostilitatis, porro non vocabuntur. „Nec volo, ut aliud de me et meis credatis quam de foederato et amicis“, etc. Bona et suavia verba! Utinam non lateat anguis in herba! Sed fruamur hactenus pace, agamus deo gratias, supplicemus nihilominus et vigilemus attenti nihil lubricis fidentes hominibus! Claronae aiunt visionem esse visam a non fluxae fidei hominibus! Apparuerunt noctu duae aties vel turmae equitum. In medio prosilierunt leones duo, ac in medio quoque horum aparuit clara et illustris crux Helvetica. Alter leonum devoravit alterum; deinde nuspiam apparuit. Ita in nubes abierunt etiam turmae equitum. Crux autem ad spacium prope horae triumphans ibi rutilavit. Haec, ut accepi, tibi, amico meo, scribo. Pro certo apud nos dicitur; quam certum sit, ignoro. Tu divina. Augustam caesar magno triumpho ingressus est 23. iulii. 26. ductus captivus in curru elector, stipatus bombardariis 500. Satis magnifice et  benigne tractatur. Hessus Werdae tenetur captivus et miserabiliter tractatur ab Hispanis. Caesar immersit se ligno Guaiaco et aegrotat. 22. augusti concludetur foedus Germanicum. 1. septembris initium sument comitia imperii. In iis creditur deformaturus religionem. Certe cameram imperii et in ea episcopos et pfaffos restituet in integrum. Episcopus Augustanus ist schon in siner pfaltz. Augustani non audent mutire. Caesari concesserunt templum „Unser frowen münster“. Bavarus petit templum S. Ulrychi; reliqui alia. Nos expectamus Hallerum. Horribilia a militibus fiunt Augustae. Possem multa, si multum suppeteret temporis. Cessare cogor. Vale aeternum cum bonis omnibus, Dryandro, Oporino, etc. Tiguri, 11. augusti circa 6. antemeridianam 1547.
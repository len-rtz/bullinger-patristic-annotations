Min willig dienst syen üch alzyt zuͦvor. Erwirdiger, gunstiger, lieber herr, üwer schriben hab ich vernomen und daruß nit wenig kummer empfangen. Den knaben, so ir mir zuͦgeschickt haben, den schick ich wider hinyn, guͦter hoffnung, sine herren werden vätterliche hand von im noch nit abziehen, sonder im hilfflich sin zuͦ dem, darzuͦer dogelich sin wirt. Wo sy aber anderst gesinnet sind, so wöllind sy inn siner muͦter zuͦschicken, welche im billicher hilfft, ouch ze helffen bas sta[tt] hatt dann ich. Ich hab ir den andren knaben ufferzogen mit großenn unstatten; des solt sy sich lassen benuͤgen und nit wyter zuͦmuͦten. Die zway buͤchle hab M. Ambrosin und doctor Hans Zwicken uberantwurt; will achten, sy baid werden uch schriben. Sind hiemit gott befolhen. Datum Costentz, 10. marcii anno 1540. Ewer williger Gregorius Mangolt, buͦchfürer. Dem frommen und wolgelerten Maister Heinrich Bullingern, sinem gunstigen, lieben herren, zuͦ Zürch.
Gratiam et pacem. Ingentes tibi ago gratias, honorande Myconi, quod tam scribis frequenter et diligenter ad me de rebus omnino omnibus. Suaves mihi sunt literae tuae, imo suaviores, quam forte credas ipse. Quod ego rarius scribo, ne, oro, interpreteris sinistre. Nam careo et materia et tabellionibus. Nosti, quam curta sit mihi suppellex, interim quot divexer et negotiis et contionibus. Proinde noli quicquam suspicari infaustius. Ego bona fide in pacta tecum amicitia perseverabo. Tu me, quod facis, amare perge. Quem commendasti nuperis literis, iuvi pro virili. Sed nunc nulla erat conditio, nulla denique ratio, qua illi potuisset consuli melius. Ergo pecuniola instructum dimisimus. Quae scripsisti de Megandro, Leoni et mihi dolent admodum. Putamus autem omnino tibi illusum esse vanis suspitionibus. Hactenus enim Megander de te sensit optime. Videtur nobis grave virum bonum haberi pro perfido. Proinde a te peto, mi frater, ut ex integro totam mihi exponas causam. Videbo, quid commode fieri possit. Et te et Megandrum amo ut animam meam. Ferre ergo non possum ullam inter optimos et delectissimos viros simultatem. Quod nos attinet, res nostrae habent optime, domino gratia. Ex Italia missae literae nescio quid de Turcarum imperatore referant. Aiunt illum Apolloniae in Epiro mille velis instructum nescio quam operiri occasionem. Sed et Axaxbassam, ducem Turcicum, movere ex Illyrico. Metuunt alii Siciliae, alii Apuliae. Quid rerum sit, nescio. Dominus orandus est, ut nostri misereatur. Salvum volo amicum et fratrem nostrum integerrimum Gryneum. Miror, an is vivat, tam raro scribit. Non curarem adeo cacographiam modo aliquid, scriberet. Valete una omnes. Tiguri, calendis septembris 1537. Heinrychus Bullingerus tuus. Ich bitt üch früntlich, ir wöllind schicken in Heinrych Wyncklis huß und vragen lassen, wie es doch umb min buͤchlin stande, das er mir doch so gar nüt embüt und ich noch ghein exemplar gesähen hab, da ich aber wol gedenck, er habs langist truckt. Grützend mir inn. Domino Osvaldo Myconio, ecclesiastae Basileiensi, fratri honorando. Basel.
S. Equidem satis risi, quia scribis de vinculis papae caesari paratis. Timeo, ne verum sit facinus tam nobile. Argentinensium confessionem aliquando vidi, de apologia ne verbum quidem audivi unquam. Basileae nec confessio est nec apologia. Quod et rarius et brevius scribo, quęso, ne te moveat. Aliter hoc tempore non valeo. Dabitur, ut omnia sarciam. Naufragium librarii quidam fecerunt infra Argentinam. Grave dicunt, at nondum constat, quibus id mali acciderit. Grynęus theologus factus in praelegendo novo testamento mihi successit. Vale. Raptim, Basileae, 7. aprilis anno 36. Tuus Myconius. Domino Heinricho Bullingero, fratri in domino charissimo suo.
Gratia, misericordia et pax a deo patre per Christum dominum. En tibi epistolas, colendissime et charissime Bullingere. Te igitur ad te ipsum remitto, ut verissimum sit, quod ille ait: "Ortus suos cuncti repetunt matremque requirunt", quamquam velim apud eundem hospitem diutius versari eis licuisset, quo usae sunt hactenus tam familiariter, ni aliter deo omnia disponenti visum fuerit. Nolo autem te celare tua fretus humanitate mihi unam atque alteram conservasse; indignum enim videbatur tot clarissimorum virorum scripta ad Vadianum penes me esse, tuis vero, quorum tanta aderat multitudo et quibus potissimum delectabar, penitus destitui. Ex iis vero elegi, quae inter colligendum in manus venerunt, ubi lucubrationum tuarum facta fuit mentio, sicubi polliceris commentaria in epistolas Pauli, evangelium Mathei et Ioannis etc. Blande enim me afficit hic ipsum tuum αὐτόγραφον atque ex eo cognoscere polliceri ea, quae tanta fide, eruditione, perspicuitate ac summo iudicio infinitis testibus pręstitisti. Hoc nomine hęsit quoque apud me illa, qua quęris, an corpus Christi propter coniunctionem cum verbo inseperabilem sumat sibi alienas a corpore conditiones, hoc vero gratior, quod ad hanc legimus responsionem, ut luculentam et eruditam, ita adversus pestiferas quorundam hominum maleferiatorum opiniones longe saluberrimam. Hęsit et illa, in qua connumeras admirandę vetustatis numismata, quae mihi Vadianus non ignarus me antiquitatis sitientissimum esse, perhumaniter ostendit. Ubi vidi siclum illum, cuius in Matheo facis mentionem, Themistoclem quoque et bovem illum Atheniensem summa cum observatione et admiratione. Iucundissima igitur epistola, quod monumenta commemorat, quae ex illa antiquitate habemus residua. Retinui quoque αὐτόγραφον epistolae ad te Philippi Melanchtonis, in qua extat, quam candide de tuis in Ioannis evangelium commentaria iudicarit vir doctissimus, et si qua sunt alia id genus, in quibus nihil periculi, sed splendoris et gratiae multum. Legi et conservavi iussu Vadiani duas has postremum ad Vadianum datas, extremum vale. Qua in re si quid pręter officium et amicitia nostra indignum perpetravi, condona, humanissime Bullingere, hoc delictum immodica tui observatione commissum. Proinde, si has quoque vis domum revocatas, summa fide ad te perferri curabo; quodsi apud me permanere precibus impetravero, facies rem mihi non tam gratam quam longe gratissimam; sunt enim eiusmodi testimonia mihi instar thesauri et magna pars opum, quibus ego delector. Caeterum quod in amicorum tuorum familiam me usque adeo obvio amplexu receperis idque symbolo in perpetuam amiciciam obsignaris, non possum mihi satis gratulari, neque quicquam mihi accedere potuisset antiquius. Pro immortali igitur munere immortales ago atque habeo gratias. Utinam aliquo simulachro vicissim testari possem, quanti te faciam et quam vehementer te amem. Vale, observandissime preceptor, et quemadmodum cepisti, me amare perge. Sangalli 22. maii 1551. Salvere nostro nomine iubeas d. Pellicanum, Theodorum, Gvaltherum, Gessnerum, Frisium, optimos ac doctissimos viros. Commendatam habeas tuis precibus nostram ecclesiam, quae Christi est. Ioannes Kesslerus Sangallensis, t[uus]. Ornatissimo viro d. Hanricho(?) Bullingero, urbis Tigurinae episcopo vigilantissimo, domino et amico suo colendissimo.
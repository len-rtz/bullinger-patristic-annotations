S. Semper me literę tuę mirifice delectant, in primis autem, quas per Quirinum dedisti proxime. Incipiebam conqueri apud me: „Quid est, quod nemo scribit; nimirum decumbunt, qui nunquam non certiorem te reddunt de omni statu suo.“ Fecit hanc opinionem, quod rumore acceperam Theodoro filiolum ereptum et ipsum esse infectum. Postquam igitur nunc vidi manum tuam, non credere potes, quam sim exhilaratus. Dominus hoc mihi gaudium in longum, quęso, stabiliat! Amisimus nos consulem civitatis huius, thesaurum irrecuperabilem. Vir fuit solide prudens, hoc est prudens in domino, qualem equidem non arbitror hic (absit verbo invidia) facile inventum iri. Quid putas, quantanam ira deus ferveat contra nos? Abstulit Grynęum, literarum lumen, abstulit consulem, lumen reipublicae, utrunque religionis exemplar, nec sunt, quos substituamus, pares. Necesse est, ut, qui sumus reliqui, consilio dei cognito fideliter subscribamus, nisi indignationem adhuc maiorem velimus incurrere. De decreto bene me admonuisti, ut queam defendere, quod contradicitur. Dederat ansam nostris similiter decernendi. Tres e nobis exequi noluimus, quartus coram ecclesia sua belle proposuit. De amissis filiolis equidem vobiscum fleo, sed interim esse apud Christum non invideo. Ago vero tibi gratias de epistola Blaureri, quod inde novi animum tuum plus quam amicum erga me, deinde quod me, quę Pataviensis egit Constantię, scire omnino operęprecium est. Postquam enim rediit Argentinam, sic egit cum Bucero, ut intelligas fucum fuisse, quicquid tecum et cum Pellicano colloquutus est. Sua enim omnia defendit acerrime, ita tamen, ut omnem de falsitate iustificationis errorem in unum coniicere Lutherum tentaret. Rem vero dum inquisierunt diligentius, deprehensum est illum sentire et legi hic a nobis satisfieri posse et oportere, et consummationem fidei in Christum figere in operibus. Quisnam hominis sit conatus, non facile divino. De illo vero dubium esse non potest per simulationem ipsum agere omnia. Abdet se deinceps omnium cognitis sententiis et scribendo facesset aliquando negocium de integro pietati, nisi dominus praeveniat. De peste non est, quod scribam; grassatur. Decem et octo pueri, de quibus summa erat expectatio, absumpti sunt Argentinę, inter quos splendidissimus tamen fuit Zvinglius; non longe sequutus est Eusebius, filius Oecolampadii. Apud nos e doctis duos ludimagistros et Avinium, ordinarium rhetorem, occidit. Non video, quando sęviendi futurus sit modus. Decubui et ego ad dies decem; nullus medicorum ab initio non iudicavit pestem esse; tandem vetus morbus cognitus est. Dominus largiatur, ut adventum eius, qualisqualis fuerit, cum gaudio excipiamus! Veniet Neocomensis quidam post dies aliquot ad te propter Farellum, quem impii nonnulli cupiunt eiectum. Quęret consilium, quid huic faciendum; putat enim, quod sine dei indignatione munus, in quod legitime positus est, relinquere, maxime propter scortum imo adulteram valde generosam, non possit. Pręmoneo, ut consilio quęsito, dum aderit ille, citius eum absolvas. Ego quidem iam longo tempore novi severitatem Farelli; verum eam in hoc negocio videtur plane abiecisse, adeo moderate gessit omnia. Quocirca totus illi faveo. Utinam aliquid inveniatur ad concordiam pastoris et ovium maxime adcommodum! Habet quidem vocationem alio, verum per priorem, quę iustior esse non potuit, arbitratur sibi non cedendum, postquam praeter adulteram, a qua princeps cum omni civitatis fece stat pertinaciter, non subest alia causa, cur audire nolint eum amplius. Habet a se parochos omnes, bonam partem senatus, e plebe multos; trahit tamen princeps secum numerum maiorem. Hinc timenda seditio, nisi praecaveatur. Possem addere de Farello quędam, quę forsitan ad consultandum nonnihil facerent; sed ocium non est ob institutas in crastinum diem supplicationes. Vale in Christo cum tuis et Theodoro, cui dic, quam anxium me reddiderit rumor de ipso infecto quamque gavisus sim, ubi falsum illum compererim. Dominus nos protegat ab omni malo. Amen. Basileae, 24. octobris anno 1541. Os. Myconius tuus. Domino Heinricho Bullingero doctissimo, Tigurinorum antistiti vigilantissimo, fratri in domino venerando suo.
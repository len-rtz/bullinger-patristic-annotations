Vivo, valeo, venio evangeliumque adfero vobis omnibus, inprimis autem domine Manriche laetissimum. Orate deum, ut me cito liberet ex Italia, et quo loco Sarmaticę res sint, paucissimos nosse credatis. Forsitan Uthenovius, si isthac transierit, poterit multa, quae nemo alius. Maximilianus hodie civitatem egressus est, ne intersit circumgestationi idololatricę. Ipse mihi dixit et praeterea nonnulla, quae vos libenter audietis et mecum gratias agetis deo, qui me tueatur in hoc residuo itineris periculosissimo. Aliud nihil iam possum. Reliqua Burcherus noster, qui ausus est cum Iudis et Iesuitis congredi simul uno eodemque tempore, mirabilis disputator ac Tigurinorum amantissimus, qui tamen in hoc Lęlio cedat libentissime. Faxit deus, ut illi me vicissim benevolentia amplecti non desinant, et satis est. Viennę. 24. maii 1559. V[ester] f[ilius] Lęlius Socinus. Clarissimo domino Henrico Bullingero, tanquam patri observandissimo. Tiguri.
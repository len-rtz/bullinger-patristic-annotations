Pacem et gratiam a domino etc. Certiorem te reddo, vir humanissime, Valentinum Scudum, Glaronensis ecclesię pastorem, ad dominum migrasse et me indignum in locum ipsius substitutum. Timeo Atlantem coelum suscepisse; perfectiora enim omnia illic invenisse, quam invenerim, mallem; sed confisus dei bonitati ipsum meis laboribus et conatibus haud defore sperabo, cuius auxilio omnia perfectiora sint futura. Caret nunc ecclesia illa, cui praefui 23 annos, pastore; oratum ob id te volumus, ut nobis virum doctrina et pietate sy[n]cerum mittas, cui[us] fidei ministerium verbi tuto committatur. Habebit annatim ex stipendio ecclesiastico 70 aureos. Hoc si feceris, gratissimam et deo et nobis es facturus. Vale in domino. Ex Glarona 28. die decembris datę anno 1555. Fridolinus Fonteius tuus, nunc Glaronensis ecclesię pastor. Dem erwirdigen und wolgelerten m. Heinrich Bullinger, diner der kylch zuͦ Zürich, minem günstigen herren, zuͦ handen.
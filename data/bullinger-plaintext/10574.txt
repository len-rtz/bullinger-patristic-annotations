S. Nisi ex Theodoro nosses, quę satan seminavit inter nos, excitasses forsitan tuis ut aliquid dixissem; nunc paenitus supersedeo. Dolore crucior, quomodo conceptam opinionem de dissidio concionatorum ex animo plebis radicitus evellam, nec invenio rationem, priusquam videam nihil amarulentię in nobis amplius sedere. Verum hoc impossibile mihi videtur, nisi ego doctoratum humanum respexero spiritus et ecclesię doctoratu dimisso - non ausim enim dicere neglecto. Reliquit Capito scripta hac de re senatui nobis insciis. Utinam vidisses! Vidi enim ego veluti per transennam satis mirabiliter et cognovi discrimen inter pastorem et doctorem ecclesiasticum, quod prius ignoravi. Sed quid nobis cum nugis? De exhibitione vidit Theodorus noster quę scripsi Bernatibus. Equidem nisi persuasus divinis aliter sentire non possum. Verissime dicere videris: "Admittamus exhibitionis verbum, et in foribus hęrebit potestas clavium et absolutio Lutherana". De Chelio nescio, uti res habeat. Fuit hisce diebus hic, sed me non invisit. Gallus sęvit ut hactenus, quamvis legati eius (ita Capito nuper ad me scripsit) polliceantur omnia tuta. Sed quod hi pollicentur, acta defoedant; nam paucis ante diebus exules usque huc refugerunt. Sunt, qui literis vel alia ratione patrocinium sunt suscepturi piorum ad regem, et bene sperant hi. Nescio, quid sit. Memini, quod aliquando tu scripsisti regem nullius amiciciam neglecturum, qui spem dare queat solidi regni. Fama est enim eum cum Barbarossa iunxisse foedus et hunc esse in itinere ad Italiam Anconę adpulsurum et eo pertinere, quod tanta Germanorum vis in Italiam proficiscatur. Quod si ita habet, expecto consilium dei. Pręterea, meo videre, concordię illa actio fere in omnibus ecclesiis evangelicis excitavit dissidia. Augustę dissentiunt concionatores, quare de novo illuc vocatus est Bucerus; concesserunt Argentinenses duos vel tres menses. Argentinę pessime inter hos convenit, tametsi de aliis quam de eucharistia. In Wirtemberga ab omnibus fere dissentit d. Grynęi integritas, atque ita, ut nec cum Bucero illi coeat integra amicicia, quod non ita multo ante putaveramus impossibile. Et Francofordię dissident, unde timor, ne quid mali sit illic exoriturum; nam cęsar per cameram eam civitatem vexat, ut missam restituat. Inter nos nihil huius potuit excitari; igitur aliud incendium malus ille posuit. Sed et in Helvetiis nostris an non species dissensionis adparuit? Mirabilis profecto instituta concordia, de qua Theodorus nimirum satis tibi. Deus optimus maximus defendat, ut faciet, suos in perpetuum. Vale semper cum tuis et Utingero nostro. Basileę, pridie kalendas martii anno 1535. Tuus Myconius. Domino Heinricho Bullingero, amico et fratri in domino charissimo suo.
Gratiam et vitae innocentiam a domino etc. Quod rarius vos, quam forsan exigere posset quorundam civilitas, literis nostris obtundamus, fratres in Christo charissimi, non eo fit, quod tam praefractę et superbę simus cervicis, ut qui nolimus in ecclesia nostra gubernanda doctiorum et fratrum et vicinorum intercedere suffragia, sed aut prępostero pudore aut potius, ne nostris neniis vestra tam sancta ac seria studia interpellemus. Estis tamen cordibus nostris, reverendi fratres, ita fixi, ut, si vos coluisse possimus, deum ipsum in servis suis coluisse non dubitemus. Quare, etsi amor mutuus partim congressibus, partim literis et alatur et augeatur, fixus tamen stat in corde nostro erga vos, ut, quem in vobis erga nos credimus perpetuum, eundem auxilio divino pro vestra in nos tam officiosa charitate simus incolumem servaturi. Igitur cum vestra nobis sit opus opera neque dubitemus nos facile a vobis impetraturos etiam maiora, hoc a vobis enixe oro, ut, quandoquidem dominus ecclesiam nostram pestilitate visitat multique praesertim ex ditioribus fuga se dominicę virgę subtrahere conentur, vestrum nobis iudicium per literas indicare dignemini, an christiano liceat in peste fuga sibi consulere salva et incolumi et fide et charitate fraterna. Sunt enim, qui in hisce rebus dominum non tentandum fugaque ut aliis remediis a deo concessis utendum existiment. Sunt deinde, quibus ego adhuc, ut ingenue fatear, subscribo, qui volunt vitę nostrae metam a bono patre nobis pręfixam esse, pilos item sine ipsius voluntate non elapsuros a capite nostro; eo nusquam christiano licere fugere, praesertim si aut ipsius opera et consilio respublica indigeat aut ipse animos concivium suorum fuga sua haud parum offendere possit et deterrere, maxime cum iusiurandum civile ita cives inter se devinciat, ut et prospera et adversa, lieb unnd leyd, unanimi consensu ferre pro officio debeant. Legimus Lutheri de hac re libellum, qui nondum satisfecit nostro capiti. Quare, fratres humanissimi, vos pro amore vestro in Christi ecclesiam oro, ut sententiam vestram super hac re mihi aperire dignemini, ut aut meliora edoctus mea in tempore mutare possim aut, si vestrum cum meo consentiat iudicium, maiore cum animo eam sententiam ecclesię nostrę proponere audeam. Quodsi qua dominus dederit occasionem vestrum in nos officium promerendi, et alacres et benevolos sentietis. Dominum nostrum orate, ut nobis det patientiam maiorem et vividiora fidei incrementa, quo et prospera et adversa aequanimiter ferre possimus. Scripsit ad me hisce diebus Erasmus, Bernensis ecclesię minister, fuisse nuper apud eos quendam decanum Patavinum diversae a nobis sectę hominem Latina suaque lingua inprimis eloquentem, hominem inprimis vafrum ac angue glabriorem. Eum adiisse senatum conatumque impetrare colloquium aut disputationem cum ministris verbi, quos nondum allocutus fuerat. Senatum autem veritum, ne quas homo cieret turbas, ipsi et urbe et agro interdixisse. Tandem eum contionatores convenisse petiisseque amicum super religionis negotio colloquium. Qui conscii perperam ab ipso incepti negotii noluerint aliquid cum homine agere. Hunc aiunt se recepisse Tigurum. Non dubito tamen, quin pro vestra et prudentia et sagacitate facile hominis calliditatem anticipare velitis. Nolui tamen vos huius rei inscios. Christus vos ecclesię suae diu conservet incolumes. Salutant vos symmystae mei Lingkius et Grubellius caeterique. Scaffusiae, decimo die septembris anno a Christo nato 1541. Vester ex animo Simpertus Vogt, ecclesiae Scaffusanae minister. Doctrina et pietate conspicuis viris d[omi]n[is] Theodoro Bibliandro, Leoni Iudae, Heinrycho Bullingero, Gaspari Megandro, Tigurinae ecclesiae ministris, fratribus in d[o]mino colendissimis. Zürich.
Furgeliepter herr und bruͦder, ich hab euch yetz zway mal brieff durch minen lieben schwager Goriusen von Ulm zuͦ Wellenberg uff Attika zuͦgeschickt. Hoffen euch worden sein. Hab euch nichts newes ze schriben, dann das ir vorhin wisst. Es ist her geschriben, der grauff von Nassauw solle dem landtgrauffen Katzenelenbogen eingenomen haben. Aber doch will man noch etwas daran zwyflen. So soll der pfaltzgrauff by dem kaiser sein. Hat man nit fuͤr guͦt. Ouch hat mir ain furnemer ausß dem land Wirtemberg anzögt, er seye glouplich bericht, das sich der hertzog mitt dem kaiser vertragen welle, so er by seiner religion belyben moͤge. Wir hoffen aber, es seye nitt war, wiewol man ettlich vermuͦtungen hat usß ursachen. Zuͦ Mynchen in Bayern sind ob 1000 neapolitanischer reuter dem kaiser zukommen. Und sollen ir noch so vyl komen. Er sterckt sich ouch sonst allenthalb her, und schlecht man dem kaiser um, dann er wyll ain frisch volck machen. So schick ich euch hiemitt des Lęti brieff. Den schickt mir widerum. Hats euch vyllicht alles selbs geschriben. Ach, myn lieber her und bruͦder, wie stond die sachen so gar gefarlich! Es sytzend warlich wir und vyl stett in ainem grossen führ, und ist die fahrlichait grosß. Gott hat uns ja wol sechen lassen, das man zuͦ vyl vertrauwen in fursten und grosse macht gesetzt, darum man ouch nichts ussgericht, sonder sich in noch groͤsser fahrlichait gesteckt hat, wiewol ich mich yetz in disem fal vyl mehr guͦts zuͦ der getruwen hilff und gwaltigen hand gottes versechen kan. Dann es facht an den leuten das wammes gantz eng werden, und wurt mehr ernst gespürt dann bysanher. Wann man denn spuren wirt, alles mitt menschen hilff verloren sein, wirt man sich des lieben gotts hilff dester mehr getroͤsten und in mitt ernst und bessrung des lebens anruͤffen. Ir wisst wol, das der kaiser Närlingen hat ingenomen. Das hat sich on allen widerstand ergeben. Von dannen kan er den unsren gar wol nachsetzen. Der gmain pfenning ist by unß angelegt vom hundert hoptguͦts 1 fl., es seye ligends oder farends, hausrat, klainet, etc., vom dienstgelt ye vom guldin 1 crutzer. Wer nichts hat, gibt 2 batzen. Gott mitt euch! Den bittend hertzlich fuͤr unns. Es gruͤtzt euch sehr fruntlich min lieber bruͦder, ouch vetter C[onrad] Z[wick]. Datum in yl, den 8. decembris. Gruͤtzt all guͦt herrn und frund. Incomparabili viro Heinricho Bullingero, Tiguri, amico suo summo.
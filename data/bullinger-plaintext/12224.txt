Gratia et pax a domino et salvatore nostro Iesu Christo. Tametsi valde sum turbatus a morbo filiole capitali, quo laborat, et uxoris absentia, quae iam thermis se pristinam valetudinem recuperaturam sperat, quę et illi graviter labefacta fuit, ut praeteream alia, quę et privatim et publice me impugnant, non tamen committere volui, ut his nuncius vacuus ad te rediret, ne suspiceris mentem meam mutatam. Dolet, quod me tam inconstantem et leviculum verearis. Utcunque me satan cribrat, dominus tamen, fulcrum meum, me sustentat. Propemodum sopita est apud nos disceptatio sacramentaria, ut, qua parum promoverunt, obtecte tantum loquantur, ut non nisi acuti capiant. At alia via ceremonias urgent et Lutheranismum obnubilant. Sed dolus deprehenditur, ut confidam ipsos succubituros. Senatus minor in duas partes dissectus, si de hoc negotio quid tractandum sit. Ideo suspendunt ea et sese mutuo timent, nam adversus se invicem excandescunt. Ideo et de vestro libello tacetur et nihil rescribitur, tametsi a plurimis ematur et legatur; et placeat plurimum. Salutabis omnes bonos amicos, quibus me commendabis ubique inprimis. Vale optime. Datum raptim, 12. iunii anno 1545. Tuus Eber. a Rumlang. Vigilantissimo fidelissimoque viro d. Heinricho Bullingero, pastori Tigurinę ecclesię primario, patrono suo semper observando.
S. Cum praelegerem epistolam ad Corinthios primam et ad eum locum serie legendi venissem, qui est de usu cęne dominicę, quem nosti, orarunt fratres, ut meam de hac re sententiam planissime explicarem. Deliberavi cum Myconio et Marco, ecquid hoc tempore quid esset in publicum de hac re inferendum; sciebam enim, quae istic hominum sententię et quomodo discrepantes animi adhuc[?], et nostrę confessionis summa sic sum contentus, ut, si quis me roget, praeclare responsum putem, si id respondeam, quod illa habet. Hęc quanquam ita sint, tamen, quoniam locus ipse et professionis fides cogebat me indissimulanter omnia dicere, cum viderem esse inter parietes rem, hęc, quae hic vides, dictavi fratribus non eo proposito, ut quoque ederentur, sed ut satis meae professioni facerem et necessitati, quomodo tamen me circumv[en]it[?]. Mitto ad vos, ut, si videatur, legatis. Puto ad confessionem nostram non unguem latum discedere. Sic iudico ego; vestram sententiam libenter agnoscam. Id affirmo vobis me minime instituere discrepare ab eo, quod toties et tanta cum fide et diligentia a nostris ecclesiis est receptum. Est enim vis meae sententię omnis in hoc, ut ostendam, quomodo Christus vere in suis vivat, si quidem vita celestis illa in piis viris est. Vivit autem non secus quam per verbum et administrationem ecclesię[?]. Spero vobis hanc sententiam non improbatum iri. Sępe obscure dico; sic enim mea oratio est, cum non fertur, ut vult, sed intra angustias existit et ad praescriptum sese locum conformat. Exprimendus enim locus fuit apostoli. Quicquid est, tecum et cum optimis sic cupio consentire ac conspirare, ut mori malim quam rixas novas excitare in ecclesia. De calamitate, quae vobis incidit, testor dominum, quod maximus cordi meo dolor est. Oro te, Iesu Christe, ut parcere ecclesię tuę velis et nomen tuum per totum orbem glorificare. Amen. Vobis omnibus in Christo mihi dilectissimis fratribus me comendo ac vestris piis precibus. Christi spiritus sit vobiscum. Amen. S. Gryn. tuus. Domino H. Bullingero suo, fratri in domino charissimo. Tyguri.
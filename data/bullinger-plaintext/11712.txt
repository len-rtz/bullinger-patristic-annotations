Gratia et pax. Bullingere doctissime et fidelissime, satis verbis exprimere nequeo, quam Cuͦnzenus tuis et Erasmi literis sit exhilaratus et quam gratissimum munus libri tui fuerit; gestiebat prę gaudio et etiam mihi retulit se studiose sententiam tuam de coena dominica primo legisse, quam adprobat et vere scripturis consentaneam atque orthodoxam agnoscit, seque in nullo tibi non suffragari et, nisi brevitas temporis et occupationes iam impedimento essent, se ad te scripturum; nam se meditatum referebat, quid esset scripturus; nam abunde vult se purgare neque diffidit, quin tibi satis sit facturus, seque in multis inique delatum esse. Depraedicat profecto tuas laudes et oravit me, ut ego tibi significarem, quod ad te sit scripturus et, quum literas ad te dederit ipseque rursum tuas acceperit, si commodum adipisci posset comitatum, se ad te profecturum coramque omnia, quę ecclesiis conducere videantur, tractaturum; nam ego illi indicaram te exoptare, ut daretur occasio Bernam visitandi. Quam visitationem tuam dicebat sibi exoptatissimam fore. Indicaram illi hodie tabellionem contigisse; si quid vellet scribere ad te, quod id commode posset. Sed angustiam temporis excusabat; propterea hęc mihi iniunxit. Nostra simultas tuis et Erasmi literis abolita appetit vestra consortia, et hodie hęc mecum repetiit, quę et vobis indicaram, quod non vult videri, quasi in proximo (ut appellabat) paroxismo cum Erasmo habito resipuerit, sed quod nunquam nec defecerit nec quicquam contra disputationem nostram attentarit. Hic versatur cardo rei; hoc libenter concedere debemus certa spe, quę per imprudentiam admissa sint, maiori[!] studio operaque in posterum resarciri. Nam testatus est se tam aperte negotium eucharistię tractaturum, ut oporteat omnes sentire, quis illi sit animus et quod disputationis nostrę partes tutari velit. Peto eius nomine, ecclesię quoque nostrę et meo, ut per hunc nuncium scribere tu et Erasmus velitis ad Conzenum et etiam mei tanquam fidelis interpretis, qui vestras mentes in ecclesię profectum conciliatas cupiam, mentionem facere. Tunc sentiet sedulitatem et integritatem meam. Exoptatius nihil facere potestis, ut etiam magnus inde fructus in universam ecclesiam sit exuberaturus. Ne, quęso, laboris pęniteat nec pigeat, ut tandem Proteus Bucerus extrudatur. Et, ut verum fatear, huius tragedię non Conzenus est autor, sed Sebastianus, qui abiit; ille sepius impudenter concionatus est, ut non dicam insipienter, quamvis sepe propter senium eum desipere dicebamus. Obsequere, quaeso etc. Mitto, quae petiisti, semper tui memor; quę ex Latinis autoribus de Helvetiis istaque nostra patria congessi, sunt adhuc confusa, nam duntaxat locos assignavi. Sunt etiam ita negligenter scripta, ut nullum inde sensum elici posse visum sit, quocirca aliquando purius, uti legi possint, annotabo tibique mittam. Vale felicissime. Salutabis Erasmum, Gasparum et omnes bonos viros, quos habetis numerosissimos. Semper, mi Bullingere, meliora speremus. Tale est ingenium humanum, quod erroris pudeat. Sublevemus eos, quos sic pudet erroris, ut tam foede errasse nolint videri. Non defendit errorem nec tuetur eum; tam crassus est error, ut detestetur. Unde certam concipio spem rem posthac melius habituram. In ecclesię commodum multa dissimulemus et semper ad colligendum prompti propensique simus, quo homines lucremur. Im multis sępe labimur. Non sine peculiari dei iuditio factum esse credo, ut negotium perspectius redderetur etc. Calamum prohibere nequeo; tu boni consule. Vale cum tota honesta familia etc. Salutabis consulem Habium, Lavaterum, Nasalium etc. Tuus ex animo Eberardus a Rümlang. Quęso, scribe Conzeno, instiga quoque Erasmum; nam literę vestrę sunt gratissimae et priores optime cecidere.
Gratiam et pacem a domino. Non dubito, cordatissime Huldrice [!], quin a Funckio Bernate meas acceperis litteras quibus ita morosum atque molestum tibi proculdubio me facio, quod malis Berchtoldum nunquam novisse, quam sua ignorantia suisque nęniis et quaestiunculis ita onerari et urgeri; sed certe charitas erga me tua iam dudum mihi perspecta a cogitationibus huiusmodi retrahit. Quod igitur in multis tuo consilio tuaque ingenii dęxteritate [!] indigeo atque expostulo, non graveris vel per Funckium vel hoc nuncio respondere; singula enim sunt, quae movebuntur, quibus citra longam meditationem satisfacere nequeo. Hac hora accipio a parochis quibusdam, quod ministri excommunicationem verbi a senatu impetrare nituntur. In promptu sunt, quae olim ad me scripseras ea de re, quę item ante annum Oecolampadius in comitiis Aroensibus legatis christianę olim civitatis obtulerat. Locutus sum et ego Aroę prima augusti huius anni cum Oecolampadio, et certe eo veneramus, quod ritus noster in mulctandis malis non adeo absurdus illi videbatur, nisi quod contendebat suum scripturę et verbo viciniorem alienumque esse debere a functione nostra, quod ordinatis a magistratu iudicibus assideremus; sic enim ecclesię adimi auctoritatem et totam reiici in magistratum, nosque et verbum nostrum ob hanc judiciariam functionem odiosos reddi. At ego spero senatum nihil immutaturum, nisi prius a fratribus etiam aliarum ecclesiarum consilia suscęperimus. Megander noster adhuc quiescit, ad cuius causam probe diluendam te quoque expecto. Velim tamen priores litteras omnino igni commendares, ne per alios, quibus id tu crederes, male de me suspicari posset; nolim enim quempiam facile offendere. Cęterum audimus hic et Tigurinos Gallorum regi milites admisisse; quod si ita fuerit, statim actum erit per totam Helvetiam de verbo dei. Iusserat dominus Imm Hag, ut a te veritatem percontarer. Obsecro igitur per communem nobis Christum, respondeas ad omnia. Pellicanum urge, ut et ipse credat, si quę fuerint annotationum suarum excuse. Vale et perpetuo barbariei parce. 28. decembris. Tuus ex animo et ad aram B. Hallerus An Meister Heinrich Bullinger, prędicanten ze Zürich, sinem günstigen und eerenden herren.
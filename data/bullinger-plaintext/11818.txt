Salutem. Tandem literas kalendis martii descriptas 7. iulii Colonia missas accepi, amicorum praestantissime. Infelix illud bellum Brabanticum cum Clivensi duce omnem calamitatem his terris inducit, ut vix pauperibus supersit, quod edatur; tanta hic caristia siliginis. Deus favet nunc Cliven[si] contra domum Burgundicam, que hucusque deum et homines sprevit; sic coguntur agnoscere se homines fore et deum esse. Varia infestant Cliven[ses]. Ceperunt opidum[!] fortissimum in diocesi Traiectensi Amersfort nomine, tribus miliaribus a Traiecto Inferiori, quod propugnaculis muniunt, quibus se tueri satagunt; est enim finibus Gelrie propinquum. Insuper rumor constans perseverat Clivensem (qui nunc Gelriam moderatur) Bredam valido Marte cepisse; est enim singulare opidum Brabantie, quod comitatum cum agris subiectis merito reddit. Consternati sunt cesariani, cum omnia infeliciter cadant, consiliorum inopes, nec tamen ecclesiam persequi cessant, ne in malis inconstantes reperiantur. Infausta de cesare mussantur; qui eloquuntur, plectuntur capite; sic ludimus in hisce regionibus. Lovanienses theologi in instituto fortiter perseverant neque i[ota] de conceptis mittunt, ut indulgentias, cereas et parentalia post decennium absque rubore praedicent. Quid dicam, nisi mortem Pharaonis brevi instare post tantas tenebras? Attamen horum cecorum, insanorum consilio ac iuditio omnia regina, cesaris soror, harum regionum gubernatrix, strenue exequitur. A pascate exusti, submersi, vivi confossi sunt, qui tamen celebrabant, indies templa visitabant, de quibus nullus habebat, quod mali diceret. Quid volo? Insaniunt theologi, cum videant eorum gloriam obscurari et a laycis argui; sed hec est hora eorum et tenebrarum potestas. Hic satis valemus in Phrisia, quae nunc sub optima principe vidua deum timente agimus et divino favore nobilem, pium et eruditum virum Polonum nacti, qui principis nomine ecclesiam Phrisie episcopus moderatur; sed anabaptiste, qui huc ex Gallia Belgica numerosi declinarunt illinc propulsi, negotium non absque molestia omnibus praebent. Rectores, regiones resipiscentiam miserorum (miseros ac desolatos primum se proclamant) sperantes misericordia moti receperunt; nunc recepti fortius perseverant, novum Iudeorum genus, quod nullis monitionibus flectitur, sed indies gregariorum more, quo plures, eo vicinis graviores sunt, et ni singularis deus nos aspitiat, totam hanc provintiam infitient. Utinam remedium sanum quis adponeret! Victi se vicisse proclamant, ecclesiam nostram ut impuram detestantur, contiones, ministros rident, habent suos doctores et conventus, attamen secrete. Absque turba pelli non possunt, et si hoc modo perseverent, hec pestis totum corpus infitiet. Hec de infausto bello et nostra Phrisia. Nunc paucis ad literas tuas. Gaudeo te valere cum tuis, sed doleo Leonem, fidum ministrum, ecclesie sue sublatum. Catechismus hominis hic ab omnibus laudatur. Expectabatur passionis dominice memoria in fine catechismi promissa. Insuper gaudeo biblia emissa diutius desiderata, quae nondum videre licuit; spero ex hisce nundinis omnia tua. Commentariorum in Mat[thaeum] unum exemplar vidi, sed non legi; in Ioannem plures desiderant, quod promisisti. Perge, praestantissime virorum, vineam domini excolere et vulpeculas demolientes eiicere. Ego senio fractus testamentum condo, quanquam nil sit fortunarum; attamen mihi tres sunt filii pauperes, qui nunc literas flectere et vexare incipiunt; iis pro paterno affectu provisum velim. Utinam mihi vicinius Tigurum; mitterem iuvenem pulchrum facie et ingenio pulcherrimum, parvum statura, animo maximum, ut istic pietatem, mores bonos una imbiberet; sed hec optare, sperare nequaquam. Postremo velim quandoque, praesertim in nundinis, paucis scribas, quid valeas, quid cuda[s]. Nos hic ab uberibus doctorum, praesertim tuis, pendemus. Tuum est rationale lac filiis tuis habunde (cum large acceperis) ministrare et fovere. Ego, ut nosti, in alium locum celebriorem migravi, ubi quotidie cum anabaptistis pertinacissimis concertandum. Hec, oro, boni consulas, amicorum suavissime, que, ut in buccam, evomui contentus mentem indicasse, de compositione minime sollicitus. Vale. Emde, pridie assumpte virginis anno 1543. Hermannus Aquilomontanus, ecclesie Domus Senum prope Emdam minister, tibi deditissimus. Prestantissimo viro d. [Henri]co Bullingero, Tig[urine ecclesie] ministro vigila[ntissimo, suo] maiori in domino. Tho Zurick.
Gratia domini tecum. Litteras Gvaltheri accepi 26. iunii a quodam cive Colmariense, cui redditę fuerant a Leonhardo Hospiniano. Ago vobis utrisque ingentes gratias, inprimis vero tibi, humanissime pariter et doctissime Bullingere, qui tot ecclesiarum negotiis obrutus pararis mihi responsum per dilectum fratrem nostrum Rodolphum. Ut enim omnia argumenta sunt solida et firma et sacrę scripturę consona, ita mihi ansam prebebunt et respondendi et cogitandi contra technas et fucos Viti Nurenbergensis, qui apud nos plures habet discipulos. Operę pretium fuerit talium pervicatiam refellere, etc. De quo, dum vacat, alias forte plura. Qui sit omnium rerum status in Germania, non est, ut pluribus scribam. Ipse enim plura et maiora, ni fallor, audis, quam scribere possum. Summa: Concurritur undique, armatur fere civis in civem, ita ut fore putem propediem id, quod Christus dixit, inimicos hominis esse domesticos eius, etc. Dux Wutenbergensis Ulrichus duodecim millia cataphractorum equitum habet, ni menciantur illi, qui ista adeo sancte adfirmant, gregarius miles adhuc concurrit. Nos illi nuper cohortem sive vexillum, inquiunt, misimus. Argentorati omnes, qui militare volunt, stipendia habent in promptu. Quidam mittuntur principi Cattorum, reliqui urbibus imperii. Nemo est ex omnibus, qui vel metuat vel animum despondeat, etc. Oramus proinde diligenter deum, ut suam causam tueatur. Monemus reliquos, ut resipiscant. Cogor contrahere manum. Nuntius enim humeros pressit. Richevillę, 16. iunii 1546. Matthias Erbius. Viro docto iuxtaque pio d. Henricho Bullingero, ecclesiastae Tigurino diligentissimo, fratri semper observando. Zürich an Hanrich Bullinger.
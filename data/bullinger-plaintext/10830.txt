Die gnad unnsers herren Ihesu Christi sy allzit mit unns allen. Amen. Erwirdiger herr, alls dann her Petter, unnser predicant, von unns hat wellen stellen, deß wir nit wenig beduret, aber in mit fruntlicher pitt ankert, by unns zeblyben. Deß er nach vil getonen worten bewillgett, doch solicher gestallt, daß er deß by uch alls sinen gebiettenden herren rat haben. Unnd hand wir uff solichs zuͦ unnserm her lantvogt kert (diewil wir ain abschaid von unnsern gne[dig]en hern, den aidgnossen, hand, daß unns der herr von Ow mit aim predicanten, der aim lantvogt unnd biderben lüten gefellig, versechen sölle), inne umb hilf unnd rat angeruͤfft. Der unns zuͦ deß heren von Ow amptman gewisen, unnser beger an in lassen langen; dann er, lantvogt, kam klag ab dem predicanten vernime, ouch ain ersamen, stillen wandel fuͤre. Uff das ist solichs an den herren von Ow durch sin obervogt, juncker Burkart von Danckerschwil, gelangt. Der hat sim amptman zul Frowenfelld geschriben uff unser anlangen und beger, diewil im kain klag ab dem predicanten furkome, sy sin will unnd mainung, daß er das kunfftig jar nach Johannis Babtiste witer dienen sölle; so well er verschaffen, daß im die erhalltung, wie er die ditz jar gehept, im wyter verfollge unnd die innemer der pfarr pfrund, wer die je syend, im solichs geben muͤssend etc. Die dan unnser schulthais Federli jetz kurtz verruckter tagen ouch zuͦ Zurich diser hanndlung halb mit üch geredt, alls ir mitainander uß der kilchen gangen, ist unnser aller ernstlich bitt unnd beger: Diewil der lantvogt unnd der lechenher kain klag ab in fuͤrend unnd unns ouch lieb ist unnd wolgefallt, ouch sider er by unß gsin, kain mentsch von unns abtretten noch gewychen ist unnd wir gern weilten, das zuͦ furdrung der warhait diente, erhallten, wann wir ruggen unnd schirm hetten als unnser widertail. Des wir aber hoffend, diewil wir umb all spänn in rechtzpott für unser herren, die aidgnossen, veranlassett sind, ir wellen mit üwerm rat, alls wyr üch on das, ouch voran unnsern gnädigen hern von Zürich, vertrüwend, unns disen man nit abfuͤren, sonnder in daruff wysy, daß er by unns blybe unnd uns alls bisher trülich unnd vätterlich lere. Statt unns in allem guten zebeschulden etc. Datum am karfrytag anno etc. 36. Hanns Maler sampt andern mitglöbigen des helgen wort gottes zuͦ Frowenfeld. Dem erwirdigen, wolgelerten Maister Hainrich Bullinger, predicant der loblichen statt Zürich, unnserm günstigen hern unnd frund zehanden.
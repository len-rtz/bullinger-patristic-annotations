Gunstiger, lieber herr, diewyl maister Ambrosius diser zit im hopt kranck ist und im das schriben seer wee thuͦt, hatt er mir bevolhen, uch von sinet wegen mit sonderem fliß zuͦ bitten, so bald der nechstkunfftig tag zuͦ Baden sin ennd erraycht, das ir inn by aignem potten uff sinen costen vertruwlich berichten wellennd, waß zwüschent Franckrych und den A[idgnossen], ouch sunst anderer sachen halb, davon ir schriben doͤrffent, beschlossen sye. Dann im will an sollichem, das ers bald wisse, ettwas gelegen sin, wie er uch des hernach berichten wirtt. Darum lassent uch die erfarung angelegen sin. Conrat Z. Ambr. Blaurerus. M. A[mbrosius] hatt sich mit siner hand selbs underschriben zuͦ gezügknus sines bitts. Gleich alls ob es sunst nichts by euch gelt.
S. D. Ut annus hic novus tibi tuisque, imprimis vero ecclesiae et reipublicae foelix sit et salutaris, dominum toto pectore praecor. Sunt aliquot septimanae, quando per nostratem bibliopolam, clarissime vir et pater in Christo summe colende, brevi epistola te salutavi. Interim nihil ad te scripsi nec etiam abs te aliquid accepi, nisi quae ex literis ad filium Bergam datis Beatus Leo communicavit; neque nunc etiam fere, quod scribam, habeo praeterquam quod animi mei in te affectum significem.
Gratiam et pacem a Domino. Orat te, Calvine doctissime, D. Erasmus Fabricius, ecclesiae nostrae minister fidelis ao doctus, et eius nomine ego quoque te oro, ut hunc filium eius commendatum habeas. Manebit apud mercatorem Genevae. Mercatoris nomen excidit, quod tamen ex puero discere poteris. Et quanquam de illo bene speret, voluit tamen hunc tibi quoque commendari. Neque ingratam patri rem feceris, si dominum pueri adhortatus fueris ut bona erga ipsum fide utatur. Sentiet ille patrem non ingratum. De puero autem Gallo, quem mihi commendasti literis tuis mense Maio, semel et iterum scripsi: quoniam vero nihil respondes, suspicor meas tibi non esse redditas. Summa fide et diligentia annixus sum quo puer ille in aedes scribae urbis nostrae reciperetur. Nam nemo est qui illo purius germanice scribat. Receptus est, sed ea lege ut pro victu in annum numerem coronatos sedecim. A me enim uno pecuniam numerari voluit, neque alios fideiussores se recepturum dixit. Obstrinxi fidem meam fretus tuis literis. Restat ergo ut tu me liberes. Comparavit praeterea libros sibi quibus opus habet in ludo. Pretium ascendit fere ad duos aureos. Iam vero mos est apud nostros ut dimidiatam partem pro victu numerandam mox ab initio appendant. Proinde nisi parum commodum esset mercatori, cuperem ut 8 coronatos mitteret, ubi fidelem inveniret nuncium qui illos ad me perferret, una cum illis quoque pecuniis quas pro libris debet Froschovero. Caeterum rem maxime necessariam feceris si puero scripseris, diligentior sit porro et tractabilior. Queritur scriba urbis D. Wernherus Bygelius, dominus eius, puerum esse negligentem, praefractum et animi elati. Ego pro meo officio illum admonui ac spero ipsum aures habere ad consilia. Vale, doctissime mi Calvine, et me ama. Salutant te fratres omnes, Megander, Pellicanus, Bibliander, Gualtherus, Gesnerus, pueri huius pater E. Fabricius ac reliqui. Tiguri 20. Iulii anno 1544. H. Bullingerus tuus. Clarissimo viro D. Ioanni Calvino fratri suo longe carissimo Genevae.
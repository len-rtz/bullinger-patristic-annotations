S. Nondum scio, quid sum. Deliberant, quid me velint facere. Credo, usque ad Lutherum ipsum consultum mittunt. Abiit notarius noster procul. Expecto, quid denique fiat. Sum paratus more rituque ecclesięque doctor fieri et nunccupari[!]; pape more et ritu nolo, idque in eo magistratu, qui est proprius ecclesię. Hęc res si non potest valere apud eos, qui ecclesię renovationem profitentur, video tentari nos et aliud malum in hac re inesse. Mea agit tibi gratias pro sancto munere; legit iam fere totum. Mitto tuę hic munusculum, pro auro puro terrę scoriam. Vale in domino. Oro vos per charitatem Christi, ut in domino omnes tanquam veri et germani Christi discipuli conspiremus. Iterum vale et omnes saluta, omnes, inquam, fratres charissimos. Gryn. tuus. Domino H. Bullingero, amico et fratri charissimo.
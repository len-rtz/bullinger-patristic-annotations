† Jesus Christus. Datum am hellgen tag pfinsten 1543 in Ferara. Gnad und frid von got dem vatter durch unsserm herren Yesu Cristo; dem sey lob, eer und dank yn ewykeitt. Mein früntlichen und under denigisten dienst sey üch von mir bereitt all zeitt. Mein aller gnedigister her Hainrich, ich lan üch wüssen mein gessundtheitt, got hab lob und dank, und allso hof ich in got, disser gegen wirdig brieff söll üch asso finden. Ich het üch so vil nüwe mere zuͦ schriben des bapsts halb, der ist hie zuͦ Ferara gsin, das ich nit so fil kan schriben den grossen pracht und eer und hoffart und trionpff, dem[!] der herzog dem bapst hat erzeigt. Doch wil ichs üch ein wenig enttwerffen: Der herzog hat im ein schyff engegen von Ferara pys gen Plesenza geschykt, daz heist el Puzzenttoro, daruff mögen 200 persson wol raum haben, gemacht wie ein haus, inerthalb alls pedekt mit gulldine stuk und usserthalb mit seyden und sammet, gruͤn und weiss, sein farb. Und am 22. abrile ist er in geriten mit 18 kardinale und 44 bischoff, und der herzog vor im geritten mit dryerley farwen. Der klein sun des herzogen ist vor geritten mit hundert jüngling, mit weysser seyden und syllber gekleitt; nach im ist gerytten der grösser sun mit hundert grafen und rytter, mit rottem karmessin sammet gekleitt und mit golld über neytt; darnach ist gerytten der herzog mit hundert edel lütt und seine rett, alle pekleit mit praunem sammet und tamast, und darnach die kardinäl und darnach der bapst. One die ross und mull esel, die ler sind komen, sind wol pey den 200 gsin. Der herzog hat all sin gschütz lossen für die porten stellen und ab schyessen, hundert und 48 stuk uff redern on die kleinen hogen und pöllder und morsser und hand gschütz. Da ist gsin paugen, herttromen, fellttromen, pfeyffen, trometten, schallmeyen, zinggen, pussaunen und aller der seittenspil, die man erdenken mag und und kan. Da ist huͦren und buͦben, karten, würffel, fressen, sauffen und pangetieren und komedia und trasedia, und hat im der herzog ein tornier gehallten. Und allso sicht man, wie die wellt huß helt. Er ist wyder uff Bolognia zuͦ, und ist die sag hie vür war, er welle, nach dem er mit dem keisser hat sprach gehallten, er welle wyder gen Ferara komen und da pliben 3 monet in des herzogen diergargen[!]; der gefalt im wol. Ich pyn pey 48 yar allt und hab fürsten, heren dienet, künig und keisser; aber der hoffart und übermuͦt und prang und stollz muͦtig hab ich mein lebtag nie gessehen mit kledern und mit aller der possheit, die man erdenken kan und mag, allso die pffafen tuͦnd jetz in der lettsten zeitt. Ich schrib üch nüwe zeittung, das man hie zuͦ Ferara in der fasten hat 3 from mener geffangen geleit umb das wortt gottes willen; doch sy sind wyder heruss komen mit gotes hilf. Die herzogin duͦt all weg das pest. Und zuͦ Bolognia sind ir wol pey den hunderten gefangen gsin; doch man hat sy all lossen gon pys an trey, die ligen noch. Und allso, mein aller liebster her Hainrich und bruͦder in Cristo Jesu, ich wer ouch schier in die klupen komen, aber dorum, das ich ein kriegsman pyn und des fürsten trabant, hand sy mich muͤssen lossen mit friden, die schellmigen münchen San Dominicho, das sind des bapsts schergen. Doch wen ich nit mag me hie sin des wort gottes halb, so wil ich zuͦ meinen heren flien und wil tuͦn wie der ferlornen sun. Ich hoff in got, er wyrt mich nit ferllossen, und wil üch gebetten han, wen es dar zuͦ keme, ir wellet mir gehillflich sein. Sy wend nit, das nieman darvon rede; allso bald das ein von Kristus oder von Paullus redt oder von der hellgen schrifft, so sprechen sy, er sey ein Luterano. Doch sind yren fil hie und zuͦ Bolognia und zuͦ Vinedig und im ganzen Lombadia[!], aber haimlich vor vorcht des anticrists. Es sind jez in kurzer zeitt ettlich wellsche buͤchle uss gangen; die hat der bapst lassen verpietten pey leib stroffen; es sind der buͤcher vil, die verpotten sind, aber under der andern ist Pasquino in astase und die predige di frad Bernardino da Siena, der zuͦ Jennff ist, und die buͤcher hab ich schier alle. Ich will üch gebetten haben, ir welt mir her Hainrich Gölldlin gruͤzen und im die nüwe mer zeigen, wie sin heidiner oder hellig vatter, der papst, tuͦt. Noch me, das ich vergessen hat, man hat die strass petekt mit lönschen tuͦchern oben her, do er ein hat muͤssen reytten, me wen 2 wellsch meil lang, und hat der herzog lossen machen fünff portten triunpffale; dar durch hat er muͤssen reyten. Mein her Hainrich, ich lan üch wüssen, wie im herpst vergangen ist hie ym land ein so grosse unzalliche zal der höwschreken gsin, das nieman gloupt, den wer sicht, und hand die eijer im herd glossen, und jetz hebentz wyder an wachsen, allso hauffend, das unzallich ist. Der herzog hat lossen umb blassen: Wer fahen welle, der hat von einem jettlichen pffund ein bolino, das macht 9 haller. Allso plagt uns got, und wir werdentz nit gwar, pis das dem fas der poden pricht. Got der allmechtig well unss verlihen ein selligs eind. Ich pit üch, yr weled mir, üwerm diener, wider schryben üwer wolstat und gessundheit, und gedenken minen in üwern petten; allso will ich ouch tuͦn, das got well uns pehuͤten vor allem übel. Üwer under teniger diener und bruͦder in Jesu Cristo Hans Ratgeb von Zürich, trabandt zuͦ Ferara. Dem wollgelerten und wollgeachten hereren[!], herr Hainrich Bullinger, meinem lieben herren, zuͦ handen. Zuͦ Zürich.
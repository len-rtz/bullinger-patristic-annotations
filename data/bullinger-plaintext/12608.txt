Gnad unnd friede von gott. Fürgeliebtister herr unnd bruder, ich kan eur verlanngen nach meinen brieffen leichtlich abnemen, unnd hets so lanng nit verzogen, wa schrybenwirdigs verhanden gewesen. Unnd wiewol noch wenig verhannden, hab ich doch diesen aigen botten nit leer zu euch komen wollen lassen. Der keyser mit seinen Walhen unnd Hispaniern hat sich bei Ingolstat inn ein vortail gelegt. Ist ain moß hinder ime, die stat vor ime unnd die Thunaw an der seitten, allso das nit wol zw ime zu kumen. So will er nit schlahen, sonnder warttet auff den niderlendischen hauffen. Der soll sein 3000 pferde unnd 15000 zw fueß, welche glichwol uber Rein unnder Menntz bei Bingen komen. Denen werden die unnsern, dern auch bis inn 18000 zw fueß unnd 2000 zw roß nit ferr von Franckfurt liegen, underston den zug ze wehren oder sich mit ine zu schlagen. Unnser gewaltiger hauff, darinn der churfurst zw Saxen, der landgraf zw Hessen unnd annder 7 deutsch fürsten persönlich sind, liegen ain halbe meil von des kaisers geleger. Verhoffen, mit reißig unnd holtz wege ze machen, darüber sie den feynnd mögen haimsuͦchen. Es tragen sich täglich grosse scharmutzl gegen ainander zw. Werden zw beden tailn viel gefanngen unnd umbracht. Aber (gott lobe) haben die unnsern noch kainen sonndern schaden genuͦmen, sonnder allmal dreimal so viel als der feynndt ußgericht. Auff 29. augusti hat herr S[ebastian] Schertlin sampt anndern ob 1000 Spanier inn aim dorff funden, darunnder sie ob 200 erlegt. Die anndern synnd entrunnen, uß ursach das ine ir oberster duco de Chamerin mit 1000 zu hilff komen. Inn diesem scharmutz ist Alexander Vitello, des babsts freund ainer, bis uffn todt geschossen. Den unnsern seien zwien knecht dahinden plieben unnd ain saxischer edlman, desglychen dem herr Schertlin sein henngst geschossen worden. Die Teutschen uffs fynndts seitten empieten den unnsern frei rund zw. Were ine möglich, sie wollten zw unns fallen, etc. Darumb trawt ine der k[aiser] nit. Lasst sie auch weder uff scharmutz noch inn annder wege uß seinem geleger. Was sich ferner fuegt, thu ich euch schreyben. Bittend gott hertzlich fur unns. Yederman ist getrösst unnd vertrawt gott unnd der gerechten guten sach. Wir haben ain ubermaß von volkh. Ist ain sollicher zulauff an allen ortten, das es kain mensch glaubt het. Meins erachtens synnd unnsers tails ob 9000 zw roß unnd bis inn 60 tausent zw fueß. Unnd gefallt mir am allerbassten, das niemand uff diese, sonnder uff gottis macht bawet unnd traut. Hiemit ainen pasquillum unnd des keysers aide. Die bundtnus mit dem babst habt vorhin. Grüesst mir all liebe herrn unnd bruder. Wollend diese geschicht meinen gunnstigen herrn vom rat auch kundt thon. Myne herrn hetten ine gern selbs geschriben, da ichzit besonnders geschehen were. Gleich wie ich bishere geschrieben, ist herr Hanns Vogler mit eurn mir allerangenembsten briefen kumen. Sage euch der zugesanndten coßmographi unnd annders fleissigen dannckh. Ich weiß es nit zu verglichen. Will aber ain fromer, trewer bruder sein, so viel gott (darumb ich bitt) gnad verleiht. Prudenter scribis de mutatione consilii dedicationem Lucę tui attingentis. Nisi vero metuerem optimum virum Ambrosium nostrum offendi per hoc posse, persisterem omnino in sententia priore. Nam vir ille, de quo mentio est, multis argumentis prodit suam in religione hipocrisim. Ipsum autem inconstantissimum esse, tota nostra urbs testatur, adeo ut multi dubitent, num futuro anno consulatum aditurus sit. Nihilominus tamen tecum sentio. Perge igitur cum instituto. Nollem te scire, quam egeni hic simus virorum ad res gubernandas habilium. Mercatorum nil nisi privata curantium apud nos ingens numerus est. Dominus singulari benignitate hanc civitatem conservat. Disquire semel ex Hallero, fratre iucundissimo, quot Aemilios et Cathones habeamus. Disquire, inquam, quot literarum amatores ex magnatibus. Vix monstrabit duos. Ego, sic me deus amet, vix unicum novi! Reliqui omnes indigni sunt, quibus tua sacrosancta dedicentur. Senatui autem nostro, in quo illiterati atque innocentes multi sunt, nihil detraxerim. Ich hab meinen herrn gnugsam angezeigt, was böser reden von den loblichen Eydtgnossen sollen ußgossen werden, wiewol ich by gutem glauben von keinem menschen ye gehört, der sich ob inen beclagt, als thetend sie nit alles guts by unns. Desglichen meinen herrn auch verwundert, wer solche wort ußschütt. Darumb schriben sie hiemit eurn herrn unnd entschuldigen sich, beloben ine auch ir getrewe furdrung, das die 9 ort wider unns nit, sonnder ettlich viel uß inen unns zuͦzogen synnd, als euch on zwyffl die herrn burgermeister sollichs nit verhalden werdind. Es sollen drei furneme Welsch oder Spanier am sontag durch die unnsern erschossen syn, von dern wegen in des keisers geleger groß traurn ist. Die unsern haben heut wollen dem kaiser inn sein leger fallen. Wie es ergangen, kan ich nit wissen. Wills aber, ob gott will, morgen erfaren. Hanns Hilpert Zoller ist vor 3 oder schier 4 wuchen ein wenig durch syn loitenant gestochen worden, daran er nit uber 4 tag gelegen unnd zu stunnd an wider uffrecht worden. Waiß auch nit anders, dann das er frisch unnd gesundt sei. Er wurdt yetzt sehen, das ine sein lebenlang erfrewen wurdt. Der von Muß mit seinen welschen lissten wurdt des orts auch lewt fynnden. Unnser Schertlin erzaigt sich uß den gnaden gottis zum aller furstendigsten. Gestert ist unnser hauptman uff Ernberger Clausen mit 60 mannen ußgefallen unnd hat wol 200 Walhen, die vor dem schloß gelegen, verjagt unnd irn viel darunnder erstochen. Gott hat bishere wol bei diesem werckh gewirckt. Der wurdts on zwyfel zum bessten ennden. Amen. Gruesst mir wyb unnd kynnd, die herren burgermaister, stattschriber unnd minen Gvaltherum. Eilend, 2. septembris 1546. Tuus ex animo G. Laetus, etc. Herrn Hennrichen Bullinger, vorgeern der kirchen Zurch, meinem geliebten herren unnd bruder, zu hannden. Zurch.
S. Legi tandem literas tuas eo die, quo et huc redii et hęc scripsi. Postquam Argentinenses, quod visi erant magis favere nobis quam universitati (quamvis hanc voluerint incolumem), omnis est actio eis adempta. Senatus deinceps decrevit ac sigillo confirmavit, quę voluit rata. Inerat, quod erat intolerabile mihi, quocirca non desii, donec contentus esse possem una cum fratribus alioqui discessurus; qua de re post, dum erit ocium. Mox abii, ut ex turbationibus tantis vel tantisper liberarer. Quid egerint interea, nondum intellexi. In reformando ludo sunt, et adsidet d. Grynęus; fiet aliquid. De universitate minus semper curavi; crassus ille Saxo me turbat vehementer utpote bonorum omnium prae se contemptor, ne quid dicam peius. Qualiter cum hoc agendum, dispiciemus. Contentio non est privata, sed ecclesiae; verum quod a se habet, qui nolunt a quoquam corripi propter flagitia, pedetentim est veniendum ad eius emendationem. Hoc in aurem tibi. De conventu Nurenbergensi scripsit caesar ad electores, quibus hac in re mos gestus, ob uxoris mortem se nihil nunc posse, deinceps vero, dum sit occasio, decenter acturum omnia. Malum latere boni interpretantur; conducere tamen mihi videtur eius conventus abolitio, ut cognosci queat, quur adversarii nec concilium possint ferre. Pręterea gratias ago de libello misso; nihil enim aliud possum. Si scires, quam gaudeam ob eiusmodi munera, scio, quod et tu gauderes. Dominus remunerabit aliquando beneficia isthęc omnia tibi. E thermis satis incolumis adsum. Aiunt non protinus virtutem sentiri, sed post aliquot menses; expecto igitur, quid sint effecturę. Verum de illis Adamus noster plura narrabit. Eum virum, quęso per dominum, commendatum habeas; diutius iam circa ipsum versatus pium iudico et ideo dignum, cui omnes boni sint adiumento. Sic usus est balneo et aliis remediis, ut tamen voluntatem dei semper praehabuerit. Qui in tam gravi miseria sic agit ex corde, huic dominus sine dubio videtur adesse paterne. Fac et tu adsis illi, ubicunque dabitur occasio iusta. Vale cum tuis semper in domino. Salutabis meo nomine Pellicanum et Theodorum. Basileę, raptim, 19. septembris anno 39. Os. Myconius tuus. Domino Heinricho Bullingero, piissimo doctissimoque Tigurinorum antistiti, suo in domino.
S. Cum praesentium lator, vir patritius, Tigurum abiturus esset, placuit per illum ad te meas dare litteras, quibus de rebus meis certior esses, Bullingere amice incomparabilis. Accepi primum, quos misisti, caseos, quibus summe delector, pro quo tuo beneficio michi impenso ingentes gratias ago. Quod vere petis a me uxori tuę pro exposita pecunia linum mitti, curavi, ut decem librę optimi lini mitterentur, quas praesentium nunctius curavit, ut inde ad te veherentur. Poterit fortassis ad diem sequentem Martini minoris vendi, ubi temperie presenti perrexerit nobis favere dominus. Si tibi gratum fuerit, non gravabor uxori tuę maiore comodo gratificari. Ceterum quid in Vormatiensibus comitiis fixum et refixum, tandem in recessu permissum sit, non puto te latere. Pontificii sęviunt supra modum, exerunt omnes vires adversus veritatem. A parte nostra aiunt d. Butzerum, Melanctonem, d. d. Casparem Crutziegerum et Vitum Dietrich, Nurnburgensem ecclesiasten, ad colloquium futurum destinatum. Quem pontificii selecturi sint, ignoro. Durum est contra stimulum calcitrare. Svenckfeldiani magnum ecclesiis nobis circumiacentibus facessunt negotium. Egregie tandem produnt sua venena, fuco hypochriseos oblita. Kauffbire extrema tentarunt, sed vicit dominus per suam veritatem, ut tota illic ecclesia nostrum dogma receperit per omnia. Octava die augusti me praesente sacram ędem a nundinatione missarum et idolis repurgavit Augustanus, Ulmensis, Memmingensis et Kampidunensis senatus; illuc nunctios misit viros senatorios. Ego cum Funckio adfui. Hii omnes nomine suorum Kouffbirenses consolati sunt auxilia promittentes, ne ullis minis absterrerentur. In summa: Dominus adfuit suis, utcunque catabaptiste et Svenckfeldiani reniterentur. Ich hab kein boͤßer, schalckhafftiger volck nie erfaren dann die Svenckfeldianer, vollen neyd und haß, das sy übergohnd, verechter aller sacramenten und alles außerlichen diensts der kirchen Christi. Riemend sich vyl der nuwen gepurt, und sind aber in der alten gar und gantz erstorben. Waß soll ich sagen? eß ist die recht sucht aller gotseligkeyt! Gangend die widerteuffer schlaaffenn! Dominus liberet ecclesiam suam ab hac execranda peste. Apud nos Memminge per dominum omnia tranquilla sunt. Uxor mea ante tres septimanas peperit filium. Sed dum hec scribo, extremum vitae agit infans. Dominus illum reducat ad eternam patriam. Puerpera mediocriter valet. Optat cumprimis te tuamque uxorem plurimum salvere. Salutat te d. Funckius consul, Bartholomeus Bertlinus. Dominus Iesus servet te ecclesie sue et nobis diu incolumem. Vale, vir optime, et precibus tuis me commendatum habeto. Datę Memminge, 25. augusti anno 1545. Gervasius tuus Schuler. Ornatissimo viro domino Heynricho Bullingero, Tigurinę ecclesię antistiti vigilantissimo, domino praeceptori et fratri in Christo charissimo.
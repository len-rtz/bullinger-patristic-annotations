Gottes gnad mit uns. Von Ulm wirtt mir geschriben der aidgnosischen bottschafft und anderer sachen halb, wie ir uß byligendem brief zuͦ vernemen habent. Das wellend mir by zoͤgern wider schicken. Des kaisers schriben ist gen Lutzern gewisslich kummen. Marte Hux von Sant Gallen hatt es hoͤren leßen. Das werdent ir durch d. Vadianum woll erfaren kuinden. Von Jergen Besserer hab ich kain schriben, wie im brieff gemeldet wirtt. Achten, er werde ettwa dem Martzell Dieterich geschriben haben. Hieby ain verzaichnus des churfursten zuͦ Sachsen volcks. Kumpt uß Nurnberg. Die schicken mir ouch wider. Gen Biberach hatt man gelegt by 2000 Spanger. Die habent glich von stund an die schluͤssel zuͦn thoren gnommen. Ach gott, erbarm dich unser! Minen anschlag werden ir von h. Maister Jergen vernommen haben. Der Granvella ryt in das Burgund. Ist zuͦ Stockach fur gezogen. Der von Lando hatt sydert zway mal by minen herren angehalten umb fürderung. Erbüt sich, so unser ettlich unstarck, das er gen Sipplingen  oder in die Maynow biß zinstag kum-men welle. Schribt, der Granvella hab ouch geraten, das wir nit lang ußbliben. Wir suchent uffzüg, so vil gott gibt. Ettlich mainent, der Wolff Rechlinger sye zuͦ Ulm gwesen von deren von Straßburg wegen, und der Granvella ryte gen Straßburg. Das ist zuͦ Basel wol zuͦ erfaren. Ettlich sagent, er helffe ain hürrat machen zwüschent des Granvella son und des margrafen zuͦ Baden dochter. Naves hatt gsagt zum jungen Petter Scheren, sin vatter moͤcht im darmitt noch ain gnedigern kaiser machen, wann er verhelffe, das Straßburg vertragen wurde. Dann wan sy sich schon an den Frantzosen henckent, so habent sys noch nit gar. Ir sollend dem jetzigen potten nichts geben, dann ich hab die nechsten 12 ß noch zum vortail. Jergen ists alles verzigen, und ich halt inn on klag. Gott mit uch. Den bitten für mich. Datum sonntag nach imbiß 47. Conrat Zwick.
Gracia et pax a deo per Iesum Christum. Quamvis probi et honesti apud te non opus habeant ulla comendatione, tamen, quia negotium, quod cum Petro in Louffen agitur (miro dolo et odio), michi perspectissimum est, visum est michi te adhortari, ut hoc a Laurentio, Stamhensi decano, ceterisque fratribus capitularibus experiaris, quoniam non dubito, quin Fulachii cum agricolis summam justiciam sint praetexturi cause inique. Quodsi mencio ulla de me et Sebastiano inciderit, scias nichil aliud nos egisse quam senioribus consilium persuasisse, quod tu Petro communicaveras; nam ipse timuit suadente se non essent acceptaturi. Ceterum non credis, charissime frater, quam anxie me perturbet temporis iniquitas, in quo luci nebula subduci quaeritur, non quidem apud doctos, sed apud simplices, qui troporum sunt ignari, qui ut plane et diserte accipi possint, tam strenue a charissimis praeceptoribus nostris hactenus pugnatum est. Vereor equidem venenum latere sub mellitis verbis, quibus concordia ambitur; nam ipse scis confessionem primam, quam ad Bucerum scripsimus, quoniam fuit plana et lucida, non fuisse receptam et quid sibi vult, quod pro confessione Basiliensi alia subobscura nobis obtruditur? Profecto, si Lutherus tam avidus est ad concordiam, quur non vellet acceptare nostram? Adde etiam, quod tam sollicite impeditur, ne in publicum exeat. Ego in dies experior, quid pariat cui negotium non cum Luthero, qui Wittenberge, sed qui Scaphusie moratur; nam Benedictus praeteritis diebus publice concionatus est internum sine externo, externum sine interno nunquam esse posse, sed cathena ferrea invicem constricta, quod alterum sine reliquo constare prorsus nequeat. Deinde quum ipse proferat hec verba "ego baptizo" etc., iam aquam amplius non esse aquam, sed ipsam regenerationem; baptismum Ioannis et Christi non esse eundem; nam baptismus bannis fuerit aqua pura tantummodo, nostra etc. Sicut anima et corpus in homine, ita panis et vinum, corpus et sanguissimul uniantur, et ipse ait non opus esse ulla interpretatione, sed simpliciter verbis credendum. Ego quid agere debeam, plane ignoro; nam ecclesiam liberam denuo irretiri tropicis illis loquutionibus quod patiar, non arbitror mei officii esse, et quod me iterum dem in contencionem, multo minus. Quare apud hunc hominem diutius manere non est instituti mei; nam praeter hec omnia penitenciam quidem praedicat, sed per legem, non per Christum, sicut omnium papistarum mos est; tamen pro evangelii ministro venditur et habetur. Vale et oracionibus tuis commendatum me habeas, oro. Ex Scaphusia, 1536. Erasmus Ritter. Praestantissimo viro Henricho Bullingero, ecclesiastÄ™ Tigurino, fratri charissimo.
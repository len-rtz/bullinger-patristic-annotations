S. Crautwald, vir pius et nobiscum sentiens in causa eucharistiae, Fabianus item, quem novit Theodorus, patiuntur a Lutheranis multa apud Slesios, quod nolunt concordiam Lutheri. Monachi in Slesia et Prussia sectantes hac in parte Lutherum sacrificis se reliquis ita obponunt, ut conentur eos omnes eiicere. Abbas, concionator apud Argentinenses (ego puto Volzium esse) sic se obiicit Bucero, ut eius concordiam nolit. Dicunt aliquid inter eos non sani certe superioribus diebus exortum. Sic specimina dat concordia futura, priusquam vere coepta sit. Quid putas consequutum iri, siquid hic negabitur Luthero? Facit hoc nuncium, ut cogitem initia pulchra esse ad extinguendum evangelium. Precibus instemus, quęso, ut deus potentem manum suam aliquando protendat. Nolui, ut hęc nesciretis. De Slesiis et Prussiis scripta sunt ad nos, de abbate rumor est. Vale per Christum cum tuis. Basileę, 14. decembris anno 35. Os. Myco. tuus. Domino Heinricho Bullingero suo.
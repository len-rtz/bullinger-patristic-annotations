S. Cum mihi tam idoneus contigerit interpres, imo viva epistola, vir ornatissimus dominus Ioannes Vogler Tigurinus, hesitavi, num tibi, frater devinctissime, scribendum an potius modicum illud, quod scribo, tabellario committendum fuit. Nam is ea, quę ego vel scriptis vel relatione aliorum percipio, oculis suis magna ex parte vidit et testari potest, presertim quę ad bellicos apparatus, equitatum, peditatum et munitiones pertinent. Adsunt principes decem: Ioannes Friderichus, dux Saxonię elector; Philippus, landgravius Hessię; electoris filius et frater Ernestus; Franciscus dux ab Anhalt; princeps Ernestus a Brunschvig; princeps quidam a Grubenhagen; [etiam] comes quidam [a]b Hennenberg. Aliorum nomina nunc mihi non occurrunt. Dux Ulrichus a Wirtemberg Dilingę, dum iter ad alios principes facit, podagra decumbit, sed brevi exercitum sequetur. Landgravius Dilingę ipsum convenit. Ingens quippe numerus est, ingens manus. In quibus tamen omnibus nihil confidemus, sed in triumphatorem unicum et fortem deum solum sperabimus. Cętera tantum instrumenta et media sint. Hodie primum transcenditur Rubicon, hoc est nostri traiiciunt Lycum et castrum metant in Boioaria ad oppidum Rhain, quod forti pręsidio custoditur, a nostris vero hodie vel cras oppugnabitur. Nam non ducis Boioariorum solum, sed etiam cęsaris milite occupatur. Dux Boioarię mallet esse neutralis quam alterutrius partes fovere, sed brevi cogetur animum prodere suum. Cęsar latronibus et zodomitis Italis non contemnendis stipatus est copiis. An vero pręlium initurus sit vel fuga sibi consulturus, adhuc nescitur. Ratisbonam ipse dereliquit et contulit se ad Landshut, civitatem Boioarię. Nostri statuerunt illi nacta oportunitate quamprimum obviam et contra ire. Tu, quęso, obtestor atque obsecro, nunc sis Moses noster et ora pro liberatione Israel. Non solum gladio, prece sed quoque vincitur hostis. Ardua siquidem res est et maior, quam edici potest. Nam hanc tragediam certa immutatio imperii Germanici sequetur. Dominus servet simpliciter ambulantes in lege sua! Amen. Principes nostri, pręsertim Saxo et Hessus, sunt magnanimes et lęti in domino. Pręterea audio exercitum nostrum per contionatores ad pietatem sedulo moneri militemque adesse satis tractabilem et pium; id quod me valde delectat. Vale et salutem ex me dicito d. consulibus, archigrammateo, Gvalthero et toti musarum coronę. 11. augusti 1546. Tuus G. Laetus, etc. Flagrare inter vestros dissidia gravatim audivi, pręsertim cum argumentum eius rei ex ista cęsaris et papę seditione pessima oriatur. Videte, ne manus conseratis, sed calumnias potius papistarum toleretis, donec victoria alterutrius partis hic emicuerit. Vale, etc. Clarissimo viro domino Henricho Bullingero, anthistiti Tigurino, incomparabili amico et fratri.
Gratiam et pacem a domino etc. Non dubito, vir ornatissime, quin rumor collationis nostrae cum anabaptistis ad vos pervenerit nosque temerarii incepti, praesertim vobis inconsultis, facile potuisse insimulari. Sed quum aliter occurri non potuit (grassabantur enim luporum in morem per ovilia Christi, simplices oves abducebant tam impune, ut nusquam liberius ipsis et versari et vagari permitteretur), convenimus primum magistratum petentes et obsecrantes, ut pro officio caverent, ne quid per eos respublica Christi damni pateretur. Ibi cautum, ut in vincula coniecti aut emendarentur aut amandarentur. Oblati sunt unus et alter tam stupidi, ut truncos potius dixisses quam homines. Per praesides erga coryϕaeos [!] negligentius agebatur, neque ulli offerebantur; subduxerant enim se relictis in nido pullis implumibus. Georgius Sattler cum Marco Brunner expostulabat nos iniquis conditionibus cum ipsis agere; ipsos in cathenis e carcere causam dicere, nos in plumis eos e culma reos agere; sed si salvus daretur conductus, quod facile nos et in doctrina et oeconomia ecclesiastica erroris convincere posset. Igitur unanimi decreto synodi nostrae visum est ipsis a senatu efflagitare liberum accessum. Decernitur, ordinantur quatuor praesides collationis, et si quibusdam e senatu visum esset interesse, ut admitterentur. Ibi cum iam adgressuri essemus negotium, postulant anabaptistae, ut publice coram plebe ageretur. Intercessorem habent partium suarum Valdk[irchium], quem hucusque Erynnides anabaptisticae flagris suis tam misere adfligunt, ut adhuc sui compos non sit, τὸ δὲ ὕπουλον diu, nosti, in pectore fovit. Admittitur plebs, congressio fit. Iniquiores habemus praesides, id quod non dubito, quin Erasmus (illi enim commisimus hoc negotii) vobis retulerit. Veritas a nobis stabat, sesquipedalia verba, favor papistarum et anabaptistarum ab ipsis. Cordatis et paulo emunctioris nasi hominibus suboluit anabaptistas hypocrisi et contentione armatos agere, nos dextre contra tractare scripturas. Tandem finita disputatione cum senatus decretum expectaremus, nihil adhuc actum. Bovillus noluit hucusque rem ad senatum referre; nos admonuimus hominem officii (erat enim praeses collationis). Qui si nolit, nos senatum conveniemus ac, nisi anabaptistas et urbe et agro pellant, missionem ab ipsis (nisi forte aliter vobis, fratribus nostris charissimis, visum fuerit) postulabimus. Omnem enim prius movimus lapidem, ne cogeremur et sectionis et usturae implorare subsidia. Non tamen temere novabimus aliquid vobis inconsultis. Caetera, quae aut Erasmus non retulit aut ego non scripsi, poterit hic conterraneus tuus, Hanns Adam Schad, ad longum referre; interfuit enim collationi. Pius est et cordatus. Cum hoc poteris item conferre, si quid habes, quod ad hanc rem faciat. Sed de his satis. Caeterum, quandoquidem tuam inenarrabilem humanitatem non semel expertus sum eaque me aliquantum audaculum fecit, oro et obtestor te, ut eorum, quę Leo, piae memoriae vir, ab ore Bibliandri in Hieremiam excepit, mihi copiam facias tuaque, quae in eundem proϕetam [!] dictasti, mutuo des; nihil adulterabitur, nihil immutabitur, nihil interpolabitur, omnia syncere ac optima fide restituentur. Hoc enim pacto non solum Tygurinae, sed et Scaffusianę ecclesię commodabis. Novi, quod tua plurima Berchtoldo Bernensi mutuaveris; eodem, quo ipse, nempe charitatis iure a te exigo, si non par relaturus, certe non ingratus futurus. Monstrum hisce diebus apud nos natum est. Quale sit, referet tabellio, si desideraveris. Vale et vive Christo et ecclesiae suae diu incolumis. Saluta nomine meo Theodorum, Pellicanum, Megandrum, Fabricium. Salutant te Lingkius et Grübellius, symmystae mei. Raptim, Scaffusiae, 8. idus februarii anno a Christo nato 1543. Tuus ex animo Simpertus Vogtius, Scaffusianae ecclesiae minister. Incomparabili eruditione et pietate ornato viro d. Heinrycho Bullingero, fratri suo colendissimo, Tigurinae ecclesiae pastori vigilantissimo.
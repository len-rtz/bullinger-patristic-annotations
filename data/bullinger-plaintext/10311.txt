Gratia et pax. Excidit mihi hoc prioribus literis: Otto, quem nobis commendasti, iuvenis pius ac supra modum studiosus est adeo, ut dum sibi putat linguae latinae facultatem aliquam in primis parandam, gravatim sacra audiat veritus, ne hoc temporis non optime collocet. Tu ergo, qui nobiscum doles paucos adeo vel tolerabilibus ingeniis praeditos sacris sese addicere et nosti, quanti illic referat esse civem, oro horteris diligenter hunc adolescentem, sed sic, ut intelligat te id tuo consilio facere, theologiae serio studeat. Audit sacras lectiones impellente Bedroto, verum ita, ut qui timeat eo se haud magnum operae precium facere. Satan nihil aliud studet ut olim, quam ut verbi dei existimationem imminuat. Quod egregie impetraverit, si religione solvamus magistratus. Christus certe ita suis est omnia, ut qui huius regnum non pro viribus promoverit, solutus sane sit religione eius. Nihil sibi ab eo metuat aut speret oportet. «Unus est mediator dei et hominum» [1 Tim 2, 5]. Vivat igitur agatque omnia in iis, qui bene agunt, necesse est. Sola peccata opera Christi non sunt. Catabaptistae igitur rectius de istis sentiunt. Dum enim volunt magistratum alienum esse a cura religionis, functionem eius ex toto impiam faciunt. Intellexerunt enim nullum munus a christiano geri posse, quod non in primis ser[viat] religioni. Dominus sit vobiscum. Impelle hunc adolescentem, quantum potes, ut semel statuat se futurum theologum. Argentorati, 30. octobris 1533. Tuus Bucerus. Quae ego, petit et Bedrotus. Commenda me symmystis nostris illic nominatim omnibus et optimo patri Pellicano cum primis, cuius sanctos et vere perutiles labores dominus det absolvi quam primum. Heylrycho Bullingero, [ecc]lesiastae Tigurino doctiss[imo] ac pientiss[imo] fratri observando.
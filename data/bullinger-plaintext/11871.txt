Gratiam et vitae innocentiam a domino. Colonien[sium] et Monasteriensium episcoporum caussam, imo periculum praesentissimum ante oculos in precibus nostris tenemus, ut non sit necesse id tanta a nobis expetere diligentia, quanquam in hoc se exerat egregia charitas et solicitudo tua ergo omnes sanctos. Dominus spiritu suo illuminatos conservet in sancta et libera nominis sui confessione. Liber reformationis nondum, opinor, absolutus est; ubi extrema ei manus imposita fuerit, quaeso, d. Vadiani et mei memineris. Abiit ille superioribus diebus Augustam; nondum rediit, opinor. Dolet ei non minus quam tibi fervidum Lutheri scriptum; dolet et reliquis piis et doctis fratribus. Nec est, quod metuas vixdum diremptam pugnam nostro reparandam fervore. Nisi enim publico scripto ille nos prior lacessiverit aut nostra sic impetiverit, ut non possimus citra veritatis et purae confessionis discrimen silentio contumeliam dissimulare, nunquam descendemus in harenam. Vide autem etiam atque etiam, doctissime idemque dilectissime mi Bucere, ne, dum omnes silemus et omnia dissimulamus omniaque illi permittimus, graviter et in dominum et in functionem nostram peccemus. Olim certe non impune tantis innoxios fratres contumeliis affecisset convitiisque perfudisset. Sed imponit nobis forte affectus, quia nostra hic res agitur. In Moguntinensem et Brunsvicensem Ioannem Worstium praeterito decoro et citra omnem modestiam plane scurriliter, non graviter scripsit. Quis nostrum ineptienti immodestiam ex charitate et fraternitate obiecit, modestiam et gravitatem commendavit? Nemo. Forte non ferret monitorem commodum. Imo adorant plerique hominis caninam illam et obscoenam facundiam. Pergit ergo ille et conatur semetipsum maledicendo superare. Scribit contra Iudaeos et disputat non inepte prorsus et inutiliter pro fide nostra sancta christiana; sed felix et plausibile argumentum ingratum, imo ineptum reddit suis illis foedis dicteriis et scurrilitate nemini, nedum seni theologo decora. Ut autem demus paucula quaedam inepta esse dissimulanda propter multa utilia et apposita, quae in eo continentur libro, quis, oro, ferat aut boni consulat librum De Schem Hamphoras impurissime scriptum? Quis non obstupescat ad arrogantem et praefractum illum spiritum hominis in Ultimis Davidis verbis sese insolenter exerentem? Si hodie revivisceret inclitus ille heros Capnion, diceret in uno Luthero revixisse Tungaros, Hochostratos et Pipericornos internicino[!] odio Hebraeorum commentatores arrodens et lacerans. Cęterum ferenda esset illa ferocia, si Bibliorum fides et authorita[s] prisca per huius disputationem maneret intemerata. Iam vero negat Hebraica Biblia certa esse et indubitata, negat christianum et genuinum ex his sensum percipi posse. Asserit ea a rabinis esse corrupta. Fatetur se parum syncere Biblia vertisse Germanica et eam interpretationem tantum non revocat. Vide, Bucere, frater dilecte, quot offendicula hic etiam prudentioribus obiectet lectoribus. Non enumeravero paucis absurda, praepostera et prava, quae in hac Lutheri sententia existunt. Tandem vero reiicit restitutionem et correctionem Bibliorum ad Bernhardum quendam Zieglerum, quasi vero fides nostra in hunc innitatur et tota ecclesia credere debeat uni homini, quae non potest nec debet, iuxta canonem Lutheri, fidem dare Hebraicę veritati. Porro enim non Hebraica veritas, sed Iudaica dicetur vanitas. Huc scilicet defertur insolens hominis ingenium, cum omnes symmistae et ecclesiarum ministri qualibet etiam scriptura eius adorant pro oraculis, cum huius spiritus tanquam apostolicus praedicatur, de cuius plenitudine acceperunt omnes. Metuendum profecto ex iis, quae hactenus evenerunt, ne hic homo magnum aliquod malum aliquando daturus sit ecclesiae. Praestaret autem, si tu ac tui similes, qui apud illum valetis plurimum, amicum, fratrem et, si ita libet dicere, praeceptorem coherceretis, ut sui ipsius modestiaeque memor humilius saperet, purius et circumspectius scriberet ageretque. Multi enim viri pii et docti valde offenduntur per insolentiam plus satis insolescentem. Quod si homines offitium suum praestare noluerint, sentiemus deum iusto iuditio brevi in nocentes animadversurum. Certe post libros illos lectos aequanimius damnationem illius contra nos effulminatam tulimus, qui hac in re non cupimus illius esse consortes et sotii[!]. Imo dei iusto iuditio tribuimus, quod in extrema senecta theologus tantus tanta scribit et agit immodestia. Nam ex his iudicabunt posteri Lutherum fuisse hominem, et hominem quidem obnoxium noxiis affectibus, legentque scripta hominis multa cum cribratione et diligentia. Haec in hoc tot verbis ad te scribo, ut, quoniam alias clarissimo viro d. P[hilippo] Melancht[honi] scripturus es, hoc quoque addas, invigilet, ne Lutherus causas optimas perpetuo solita maledicentia, amarulentia, malorum verborum copia et scurrilitate depravet, incircumspecte et temere de volumine sacro et scriptoribus canonicis pronunciet. Tantum theologum decet modestia, prudentia, pietas, gravitas. Exemplum illius audacis dicacitatis pervasit et occupavit hodie multos ecclesiarum ministros, qui plurimum incommodant verae pietati, confirmant autem et indurant regnum antichristi, cuius cultores clamitant ecclesiastas evangelicorum non esse praecones evangelii, sed satyricos maledicosque scurras. Annitendum ergo nobis omnibus, ut ratio habeatur ecclesiae modestiaeque, ut revocetur exemplum prophetarum et apostolorum et ne quid fiat praefractius per aemulationem et arrogantiam. Non feres inique, dilecte frater, hanc meam quęrelam, quam et iustam et fraternam esse cognoscis. Ad reliqua, quae prolixe scribis, quae egeris et passus sis in negotio concordiae inter Lutherum et nos sarciendae, nihil respondeo, cum in hoc applicaris, ut habeamus exemplum patientiae. Nos alioqui, deo gratias, impatientes non sumus, qui omne iuditium iusto iudici deo commisimus. Strenue laborasti pro sarcienda concordia; at deprehendis Lutherum nolle ullam concordiam. Id deo committimus neque cogere Lutherum renitentem nec possumus nec volumus. Sufficit, si nobiscum concordes sint, quicunque verbo domini credunt et positis affectibus salutari eius reformationi obediunt faventque. Nihil amplius expetimus; satis in hoc nobis concordiae. Per caetera hortatus sum, ne quid negligat suosque hortetur, vigilent in comitiis Spirensibus, ne caesar graviter ipsis noceat etc. 8. decembris 1543.
Gratiam et pacem a domino per Iesum Christum. Valde sane sum recreatus, quando intellexi me, hominem plane nihili quasique terre vermiculum, ei viro curae esse, qui hodie inter christiane doctos aut primarius est omnino aut paucos admodum pares habet. Iesus Christus istum charitatis adfectum in te semper conservet atque etiam adaugeat, donec in perfectum virum illum adoleveris. Itaque supersum adhuc, antistes venerande, neque me simul cum meis tollere voluit dominus, nimirum ut partem adhuc aliquam laborum exanthlarem, qui ecclesiam Christi in hac cruenta atque mortali harena militantem exercent, quamquam longe prętulissem cum meis obdormire. Sed domino non ita visum est, qui qum etiam capitis nostri capillos numeratos habeat, nihil circa nos agit perficitque sine miranda ac aeternum nobis adoranda providentia. Ei igitur sit honos et gloria et gratiarum actio. Porro inter meos, quorum obdormitionis in domino memini, est et Iacobus Kriech, iuvenis ille Tigurinus, quem tu mihi tam studiose commendaras, quemque ego tam solerter et officiose enutriendum instituendumque curabam. Quare te vehementer oro, ut, quando illę etiam sunt tuę partes, iuvenis ipsius patrem reliquosque eius adfines consoleris; set iam de eo non sinit dolor plura scribere. Responsionem tuam secundam ad Cochlęum legam tam avide, quam vehementer demirari soleo tua omnia scripta; deinde ad te rescribam, quod mihi de utraque dabit dominus. Interea valde cupio priorem librum ac replicam Cochlęi ad te videre, ut hinc inde rebus diligentius collatis maiorem postea fructum ex lectione tuorum scriptorum possim colligere. Id ergo tu in meam gratiam curabis, ut hic meus tabellarius libros illos ad me ferat, cui etiam iniunxi, ut prętium numeraret. Quod autem petis, ut in Gallicum transmutem sermonem, quę tu Germanice de coena domini scribis ad Lutherum, valde gaudeo; nihil enim perinde cupio, quam scripta tua omnia, vere pia et docta, pluribus innotescere, quamquam illud non negligendum censeo, quis sit Lutherus, qui mores nostri seculi, quę molimina principum, qui rerumpublicarum status, quam varii et differentes sensus eorum, qui etiam de cognita evangelii veritate gloriantur: unus ait, alius negat, at tertius ponendum censet in deliberatione. Quare summam puto adhibendam cautionem in hoc toto tractando negotio, pręsertim quum eius sit momenti, ut aeque magni nullum reperias hodie in tota republica christiana. Verum hęc omnia prudentię tuę singularique iudicio commissa sunto. Vale beate atque bene, antistes mihi semper observande. Lausannę, 9. calendas februarii 1545. Tuus ex voto B. Comes Donzarensis. Doctrina atque pietate semper mirandos symmistas tuos omnes saluto in domino. Doctissimo gravissimoque et vigilantissimo ecclesię Tigurinę episcopo, d. Heynricho Bullingero, viro ac domino mihi semper colendo.
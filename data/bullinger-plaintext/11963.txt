S. et pacem in domino. Petiit a me Ioannes Fabricius, qui has reddit, ut testimonio sibi apud vos adsim pro eo tempore, quo in ędibus meis versatus est, nam ita opus se habere adseruit. Ego qualisqualis sim coram animis vestris, quod petiit, negare non potui. Brevibus itaque dico, ne multis sim molestus. Talem equidem reperi, qualem M. Cunhardus, d. Pellicani cognatus, priusquam ad me reciperem, commendavit, nam illi plane hac in re tum inserviebam. Bonus est, placidus, et qui vivere possit cum quovis probo sine eius molestia. Diligentiam in literis ex praeceptoribus eius licebit cognoscere, nam ei rei ego quidem intendere aliis occupatus non valeo. Quamvis interea dicam libere, pro ludimagistro darem, modo prius egisset ad tempus hypodidascalum. Ipsi nostis, quam sit agere magistrum difficile, si quis careat artis suę qualicunque exercitio. Quae reliqua sunt, vos ex ipso poteritis pręsente cognoscere. Valete in Christo et commendatiunculam hanc boni consulite. Basileae, 21. maii anno 1544. Os. Myconius vester. D. d. Heinricho Bullingero, Cunhardo Pellicano et Theodoro Bibliandro, viris undecunque doctissimis, suis in domino maioribus observandissimis.
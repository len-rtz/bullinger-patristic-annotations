Nicolaus Artopoeus He[inrycho] Bul[lingero] suo s[alutem] d[icit]. Serius, vir doctissime, quam opinabaris forte abs me fieri, ad te remittere distuli, quę ad dictata Grynę[i] pię memorię respondistis. In causa fuerunt mea negotia, quibus, ut nosti, usque distineor. Quare te iterum iterumque rogo, ne peiorem in partem interpreteris pro tuo candore dexteritateque. Sed heus, non solum legi relegique, verum etiam descripsi. Vide, quid faciat audatia. Profecto libellus est multiplici instructus eruditione, magnis solidisque argumentis. Quo, facessat adulatio, nihil felicius adversus hęc, nisi plane fallor, scribi posset. Utinam, utinam, utinam ederes, quo tandem mundus sentiret, quam nihili et plane frivolis argumentis nitantur, qui rem tam apertam nescio quibus nugis et deliramentis obfuscare manibus pedibusque, ut dicitur, conantur. Utinam Gryne[us] sua in arena certasset! Quod si fecisset, sine dubio maiorem laudem esset consecutus quum apud nos tum apud posteros, et nos haberemus tranquilliorem ecclesiam. Verum complicabo chartam. Vale, Bullinge[re] eruditissime, et parce indocto et rudi calamo. Brugis, 9. aprilis. Qui valeam, coram dicet dominus Math[aeus] et de nego[tio] Erasmi Berna[tis]. Mea Iosabethula te et tuam uxo[rem] cum tota familia plurimum salutat. Heinrycho Bullingero, viro et spectatę integritatis et eruditionis.
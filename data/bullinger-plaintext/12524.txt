S. D. Non est, quod scribam de tumultu illo bellico; nam a magistrato nostro id intelliges. Video Augustam Vindelicorum valde trepidare et forte propter amplissimas opes unam peti prae aliis urbibus. Aiunt, lantgravium a militibus et equitibus nescio quibus detineri, quo minus possit Germanicis urbibus ferre suppetias. Ego vero famae nihil credo. Spero illum propediem affuturum iusto instructum exercitu. Silent constanter fratres Inferioris Germaniae. In diem expecto, quid sint de motibus suis scripturi. Imo paucula adhuc Basilienses ad magistratum nostrum dedere. Certum est, ducem Wirtenbergensem forti et intrepido animo esse et auxilia laturum fida urbibus. Ego ne de Helvetiis quidem despero. Sis in hoc, ut tui quoque Badenae fideles sint. Dux Bavariae respondisse dicitur caesari, nolle se armis propter religionem certare; ergo praetexit causas caesar alias. Nobiles Rheni negarunt auxilia caesari. Tu si quae certiora habes, communica. Vive et vale! Oremus dominum, ut animum et robur nostris inspiret, adversariis metum et vertiginem. 28. iunii anno 1546. H. Bullingerus tuus. Clarissimo viro d. d[octori] Ioachimo Vadiano, domino suo colendissimo. Sangallen.
S. Ut gaudeo, quod Christi evangelium vires suas longe lateque diffundit, ita doleo, quod manum auxiliarem non possumus piis et dignis viris, qui persecutionem patiuntur propter nomen Christi, dum ad nos refugiunt, porrigere. Misistis doctos et bonos, uti credo, viros; sed an queamus iis adesse pro dignitate, nondum scio. Laboramus quidem, at siquid simus effecturi, in dubio est. Colloquutus sum cum Amorbachio, cui Pellicanus scripsit; is, ut est humanus, placide respondit intercessurum se pro virili. Loquutus sum cum d[octore] Wolfio item. „Quid faciendum“, inquit, „putas? Nosti, ut eleemosyna sit gravata pauperibus.“ Adieci de lectione Gręcanica; hic tacuit. Berus, cui similiter scripsit Pellicanus, illos ut theologos mihi commendavit. Et nisi stimulum de novo adiecissem ego, statuerat tacere, postquam apud me egisse officium sibi persuaserat. Hactenus dum scripsi, advenit d. Amorbachius in ędes meas nonnisi propter Italos, et dum iam pararet abitum, intrat et Bebelius una cum Martyre et socio eius. Colloquio habito ducebamus illos in coenobium Augustinianorum, ut habitationem et victum disponeremus, ne in hospitio cogerentur tantas impensas ferre, in singulos videlicet dies libram Basiliensem, usque dum omnia possemus ordinare felicius aut scire non esse, unde subveniretur. Nos interim a diligentia debita nihil adimemus. De Alcorano scribit quidam ad me: „Cum tui Luthero et Philippo nonnihil deferant, miror non veritos, ne illi consilii sui de ęditione Alcorani rationem contra ipsos defendant.“ Videbimus, quid sit futurum; nam et nos miramur personas plus valuisse quam causas verissimas. Sępe repeto, quę Vives reliquit De veritate fidei christianę libro 4. contra sectam Mahumeti. „Ea sunt“, inquit, „illis persuasa, quę vel sola confutentur relatione; ipsa enim semetipsam contundit et confringit, neque nos adeo cum ea pugnamus ut ipsa secum“ etc. Et profecto res ita habet; tot enim sunt falsa, tot absurda, tot contraria, stulta et impia, ut satis stupere nequeam, qui fieri potuerit, ut tanta pars orbis ab eis capi potuerit. Verum quiesco, postquam occurrit contemptus veritatis evangelicę, quę quondam misericorditer illis regionibus ęque ut nobis hodie fuerat data. Accedit, quod adeo clam habuerunt infelicem istam legem; hinc enim factum, quod et in papatu factum videmus. Quousque enim decreta papistica ad lucem evangelicam non sunt protracta, tam diu perdiderunt, quicquid adtigerunt. Sed postquam venerunt ad oculos hominum, qui visum a veritate domini receperunt, tam foeda, crudelia et impia adparuerunt, sicuti sunt. Annon eadem ratio est cum Alcorano? Sunt, qui Austriacos et alios quosdam inducere conantur magnum esse cultum iusticię apud Turcas nec tam inanem veritate religionem eorum, ut dici soleat. Quis igitur, per dominum quęso, dicat cognitione tam stulta et impia non esse opus? At plura loquor, quam sit permissum. Desino igitur. In hac sententia sunt multi boni viri historiam iucundam illam de episcopo Constantiensi completatam in lucem emitti debere. Et profecto iucunda est, dum personam respicias longe lateque cognitam, suspectam, cultam, et in qua canonici etiam Constantienses tantam spem posuerunt, ut per eam plane consultum sibi putarint. D[omino] de Rischach supra modum placet; solum hoc displicet, quod non ab omnibus scitur sive bonis sive malis. Placent item, quę a Vadiano scripsisti; sperat enim commendatorem magnum illum ex Prussia suis etiam viribus aliquid contra Tartaros adiecisse ceu eorum hostem perpetuum. Nova nulla sunt nisi ridiculum illud ex Parhisiis. Excusant illic, quod rex ad se admiserit filium Turcę ingenti cum comitatu. Nam, inquiunt, laboravit hic fistula, et dum id rex audisset, pollicitus est Turcę per medicos suos sanitatem. Misit itaque Turca filium his verbis: „Si filius meus restituetur, iuro tibi, quod protinus cum toto imperio meo christianus efficiar quodque cęsarem capillo prehensum tibi daturus sum in manum, ut agas cum eo pro libitu.“ Ride, si placet. Et illud ex Parhisiis est Vallesiano, qui illic studuit, narrante: Sermonem hunc nemini Parhisiis non esse in ore triginta galęas, quas vocant, Turcarum ad littus adpulisse Gallicanum ad usum regis, ubiubi opus illis habeat. De proditione, quam Gallus instituit per legatos suos apud Venetos, rumor hic fuit, sed incertus valde, priusquam Itali ad nos advenerint. Ubi vero hos habuimus, rem certo exposuerunt totam, sicut procul dubio et apud vos. Nescimus de exercitu cęsaris, qui contra Gallum profectus est in Germaniam Inferiorem, ubi sit, quid agat, quid habeat consilii. Sero (certum hoc) intellexit cęsar, quid Gallus ibi tentarit ac fecerit. Nunc novit; expectamus, quid contra sit facturus. Vale in Christo cum tuis. Theodoro semper idem sum; non possum enim discedere ab his verbis, quę hic effutivi (ita quidem) in universitatis concilio. Salutabis eum diligenter meo nomine. Basileę, 17. septembris anno 1542. Os. Myconius tuus. Domino Heinricho Bullingero, viro optimo, fratri in domino suo.
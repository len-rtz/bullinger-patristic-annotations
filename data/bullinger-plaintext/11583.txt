Salus. Acta Wormacensia hic remitto. Utinam reliqua quoque comitia sic descripta in publicum ederentur, quo totus mundus intelligeret, quantis nugis et astutiis agatur contra synceritatem evangelii! De Stainero quae scripsisti, multis suspiriis accepi. Ah, quam non sumus certi, quid nobiscum velit dominus in hac miseriarum valle! Spero autem bonum virum iam ex angustiis [e]t carceribus liberatum. Ex Ratispona scribitur conceptam quidem concordiae formulam, sed negatam a nostris, imo nec ab adversariis probatam. So spitzig, kluͦg und gschlipferig ding ists. Nunc, quoniam Turca non nisi 25 miliaribus abest a Buda, tractari petit cęsar de auxilio contra illum, quod nostri omnino recusant nisi certa pace constituta. Ministri aliquot iam abierunt, scilicet Frechtus, Nurenbergenses, Augustani etc. Calvinus quoque parat abitum, ut audio. Sic perdimus tandem oleum et operam, nisi quod stultitiis nostris iram domini magis ac magis in nos aggravamus. Vale cum tota domo et fratribus. Credo Ambrosium quoque scripturum quaedam. Ex Constantia, 29. iunii 1541. Tuus Io. Zvick. Domino Hainricho Bullingero, charissimo et observando suo in domino fratri.
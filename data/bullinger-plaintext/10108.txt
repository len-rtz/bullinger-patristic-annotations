S. Vix expediveram nuncium, quem senatus noster ad vestrum mittit, charissime Heinrice, ecce literarum fasciculum ex tuis quidam cęnanti iam adfert, e cuius ore mox didici vanum esse rumorem hunc de vobis apud nos sparsum. Lectis itaque tuis, cum praefectum nostrum Lentzburgensem eandem Bremgartensium causam apud nos commendatam habere constaret, mox, quae necessarię erant, inter cęnandum praesentibus Hagio aliisque senatoribus obtuli, et ut, quod citra iurium suorum, ne dicam pietatis aut piorum civium, iacturam negligere non possent, diligentius curarent tempestiviusque, ne mora maius periculum adferret. Sunt iam dudum pro contione admoniti a Francisco, qui totus est Bremgardius, quatenus fratrum rationem haberent, quorum iurisdictionis portione gaudere vellent. Cęterum, cum iam mane secundam lecto podagrico incumbens audirem, levari me feci, quo ad alia responderem. Quatenus civitates componantur, laborat Megander tum apud vos tum apud Schaffhusanos per Erasmum, sed quantum hactenus promoverit, compertum non habeo. Sua enim silentio premit, nec nisi quae nulla honestate celare potest, communicat. Leoni multoties et vicissim ipse scribit, ad te credo nunquam. Nam ut homines affectibus obnoxii sumus, vereor, ne gloriam (quae domini est), quam apud tuos et nostros habeas, invideat. Sed sit et hoc meum carnis iudicium, perversum scilicet. Vellem ego primam haberet auctoritatem coram magistratu et plebe. Quam vix recuperabit, quantumvis alium nunc agat pro contionibus. Ubi enim summa docet lenitate, qui in eum exacerbati sunt, hypocrisim ęstimant, ubi acerbiora miscuerit, veterem aiunt nondum deseruisse pellem. Spero tamen, ubi talis perseveraverit, futurum, ut auctoritas redeat. Capito Otherum ab Arow Augustam vocavit. Consensit senatus, sed ut redeat. Augustam reliquit Capito iam dudum Ulmę Otherum expectans. Ex cuius literis intellexi lutheranos plus negocii nobis facturos quam papistas. Maius piaculum praedicant nostris communicare sacramentis quam papistarum. Reperit Augustae saducęorum sectam de resurrectione pessime sentientem nihilque aliud ad nos quam quod et ad te scripsit. Quod de Romanorum epistola scribis, planam scilicet, modo plane et pure tractetur, interim addis paucos vel nullos hoc attigisse, ecce, quid ego ex ea assequar. Docuit eam Megander docte satis, sed in multis mihi non satisfiebat. DisposuitMelanchthon totius epistolę orationem. Hic cum putarem me aliquid assecuturum - sed parum admodum. Quae omnia epistolam hanc ferme mihi desperatam relinquunt. Sed placet, quod tu polliceris in novum testamentum, saltem in Paulum, praestares. Allein lass dich die trucker nitt überilen. Orationem de functione prophetica pellegi, non sine fructu. Nam quod in corde meo multo iam tempore pressi et a multis contemni videbatur, tu expressisti, opportune quidem. Et utinam ante annum ratio contionandi ita in lucem prodiisset: Non tot scommatis, dicteriis et sannis veritas tam multis facta fuisset exosa. Eo ferme Bernę ventum erat, ut si quis non proscinderet tum magistratum tum Immontanos tum et papismum turpissimis ridiculosissimisque, is non videbatur contionari. Immo pro contione dicebatur eos esse pseudoprophetas, qui praedicarent evangelium, id est «Sic deus dilexit mundum» [Joh 3,16], et non tam dire inveherentur in omnes. Satisfactum est conscientiae meae. Sinam alios furere, debachari et stomachari. Ego, quicquid cum lenitate possum, attentabo, sale tamen suo non neglecto. Quę in Ioannem dedisti, absoluta sunt, brevia, locorum genuinum sensum plausibiliter adeo aperiunt, ut ipse de me mirari cogar, quare aliquot locos obscuriores censuerim, quos tu luce clariores ostendis. Iudicium tuum de testimonio aquę, sanguinis et spiritus arridet, et primus es, apud quem tam facilem et apertum reperio sensum. Certe nisi extorsisses, iudicium meum non dedissem, quod iam dudum putarem apud te indubitatum, quantę sis apud me auctoritatis, quantum mihi tuus arrideat genius. Acervatim fratres emunt apud nos, quae a te prodeunt. Expectant item tanto etiam desiderio, quae Pellicanus parturit. Megander noster nullorum annotationes aut spiritus legere dignatur. Omnia respuit, nisi quae a Zuinglio sunt, admittat. Hinc etiam mirabile iudicium et inconsideratum in multis effutit. Ego neminem sperno, omnium labores et spiritus suspicio et veneror, summeque delectat, dum et meum apud alios invenio spiritum. Id plane de me sentias: Quicquid vel displiceret vel non intelligerem ex tuis, ad te mox scriberem. Franciscum adegi, bonum senetionem et pium, sed plane valetudinarium, ut et tua legat. Expecto iudicium tuum de actis sinodalibus, ratione studii et praedestina[tione]. Interim ora deum, ne ministerium nostrum irritum fiat, et labora mature diligenterque in Hebręis. Eins lit mir träffelich an: Nescio cogitabundus excogitare, quo pacto catechismum iuventuti urbis nostrę instituamus. Videmus eos palam neglegi, utcunque exhortemur ad piam sanctamque educationem, nec scio, ut apud vos hec sint institute. In summa: je meer ich schrib, je mer mir zuͤfalt. Spero me venturum hac ęstate ad Lentzburg. Illuc te vocabo teque utar ad saturitatem. Iam vale. Podagra plura non admittit, mi charissime Heinrice. 23. martii ante diluculum, cum insomnem ferme totam agerem noctem. Tuus Berch. H. Sępius scribas Tilmanno, ut totus revocetur, item et Hagio. Zuinglius optime valet nobis omnibus commendatissimus. Cuius matrem salutabis, Pellicanum, Leonem, Carolstadium et alios.
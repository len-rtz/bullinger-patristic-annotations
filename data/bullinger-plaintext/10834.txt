Gratiam a domino. Quandoquidem comiciis Basileę proximis, Bullingere charissime, ab Argen et Constan[tiensibus]petitum, ut vel confessionis nostrae verborum mutemus formulam vel ipsorum Augustae caesari oblatae per omnia accedamus, satis negligenter profecto per nos actum est, quod scilicet prius inter nos confirmatum non est, quid nam essemus responsuri, quam comiciae Basileę iterum coissent, ita ut os ac mens una essemus. Nec eciam Myconius hac de re omnibus interim ad me suis scriptis verbum quidem. Nos interrogamur de duobus: alterum, num rei substancia - de cęna domini loquor - inter nos et Argen[tinenses] conveniat necne, alterum, an praeter ecclesię nostrae iacturam nostrę confessionis verborum formula mutari possit necne. Nonne hic pręmonicione opus fuisset, fratres? - quid dicam? praeiudicio. Nescitis Argentinensem nobiscum in consultacione esse? Sed nemo quicquam. At quid nos? Praeter aliarum ecclesiarum scitum mutaturos nihil respondimus, de concordia vero rei ambigue, utrinque nomine illeso. Vicini nostri subinde nescio quę machinantur, quo nobis aut sibimetipsis negocium facessant. Male eos habet, quod Losannens[es], qui hactenus imperio episcopali subfuerunt, nobis sese dediderunt. Quod tamen a nostris sine causa factum non est. Ferunt enim episcopum magna ex parte belli suscepti causam esse. Ceterum nos gratia d[ei] pacis adeo studiosi sumus, ut bellum adversus neminem facile suscepturi, nisi iterum atque iterum per iniuriam offensi et lacessiti. Tantum abest, ut victoria parta vel, ut venus dicam, belli eventu fęlici insolescamus. Nemo enim negocium ac manum d[omini] fuisse non humillime cognoscit. Tu bene vale. Bernę, 16. aprilis anno 36. Salutabis custodem, Deodorum, Pellicanum, Steinerum, fratres omnes. Megand. tuus. Heinryco Bullingero, Tigurino, fratri suo in domino charissimo. Bullinger.
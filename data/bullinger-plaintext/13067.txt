S. Proximas meas Antonio nostro librario ad te dedi, quas bona fide perlatas non ambigimus. Alexium autem heri me compellantem non potui vacuum te adire sinere. Scripsi igitur has officii magis, quam ullius urgentis caussae gratia, nisi iusta demum caussa est, amicum in hoc tam exulceratorum temporum statu quorumlibet admonere. Ad civem quendam nostrum honesti ordinis e Lindavia scripsit itidem amicus et candidus homo, cuius epistolae inserta erant quaedam, quae mihi bona eius gratia describi iussi, quo ad te mitterem. Constans vero fama est, Hispanos nihil consilii intermittere, quin in tanto rerum successu Helvetios urgeant et redigant in ordinem, cuius rei magnam suspitionem faciunt, quod caesar ab urbibus lacustribus nihildum, quod sciam, exegit praesidiorum nomine et parcit ultro, velut eas praesidiis excubiisque mox imponendis reservet; deinde quod mirum odium est eius gentis in nostros ob clades multas et magnas, quas nostri passim intulerunt. Ferunt eos canum more mire esse memores iniuriarum, si quibus affeceris. Deinde nosti, quam odiosum sit iam multis annis vel nomen ipsum Switzerorum AustriacÄ™ domui, etiamsi inita foedera sunt et nihilnon amicitiae specie est dissimulatum, neque fides ulla utrinque vel data vel habita foederibus. Caesar interim se nobis amicum fore pollicetur; Granvella nil pollicetur, qui patriae nomen vindicare et sanguine partam libertatem nostram iugo summittere, praeterea et sanguinem Austriacum tot locis haustum diris modis ulcisci in animo fortasse constituit. Hoc pro certo ferunt: Magni ordinis aulicos palam innuere, pacem caesari in Germania et Italia sarctam tectam nullam fore, nisi et nostris demum rictibus lupata iniiciat et servitute premat, qui libertate sua tot modis abutuntur. Quae quidem omnia ita me commovent, ut parum felicia auspicatave mihi de hoc hominum genere queam pollicere. Vale. Sangalli, vicesimo die septembris, anno domini 1547. Ioachimus Vadianus. Domino Henrycho Bullingero, episcopo Tigurino, domino suo colendissimo.
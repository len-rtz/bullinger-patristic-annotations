Gratiam et pacem a domino. Aliquot ab hinc septimanis literas ad te dedi, humanissime pater, quas tamen, an receperis, dubito; ea enim nunc sunt tempora, hi mores, ut te foelicissimum non immerito praedicare possis, si fidum rerum tuarum curatorem nancisci dabitur. Statum meum prioribus literis utcunque descripsi, de quo nunc plura fortasse scriberem, si tanta mihi scribendi esset securitas, quanta scribendi adest occasio. Summam tamen omnium ex consilio meo deprehendes, quod omnino tale est, ut me a Marpurga liberare primo, quo fieri potest, tempore decreverim. Nundinas tamen expecto, ubi me Froschouerus noster inveniet. Sunt mihi consilii mei rationes multę, tum lectionum mihi utilium inopia, tum hoc imprimis, quod, ut tibi significarem, mandaveras. Quid velim, intelligis. Incredibile tamen dictu, quam cupiam rem omnem perfecte describere, vixque in hoc propensum calamum retinere queo. Scribam tamen copiose omnia, si Frankfordiam pervenero. Vos interim admonitos volo (si modo aliquid mihi apud vos est fidei), ne iuvenes, quos bene institui vultis, huc ablegetis. Ego hic semper domi apud Musas meas lateo. Lectiones hic nullas frequento, partim, quia parum mihi commodae, partim, ut melius me a molestorum quorundam quaestionibus extricare possum. Frankfordianum habeo concubicularium, quo cum studia communico. Ex professorum numero unus est d. Eobanus Hessus, poetarum princeps, ad quem non raro me confero, ut et illius comertio me oblectem eiusque colloquiis fiam doctior. Is certe nullum hactenus humanitatis officium erga me non exhibuit. Nominis tui fautor quoque (quantum iudicare possum) est eximius. Rem illi feceris gratissimam, si literis hominem alloquaris, nec dubito, quin rescripturus sit. Tu, quaeso, quid mihi statuendum sit, delibera. Vestra consilia exequar. Quod vero ante de nummis scripsi, quaeso, ut curetur. Ipse enim vides impossibile esse, ut unius angariae stipendio semestre tempus vivere possim. Mittam tibi in nundinis, quę interim hic mea Thalia lusit, dum animi molestiam expuere nititur. Noviomagus nondum a Haganoa rediit. Hic quotidie bellum expectamus, nec quisquam est, qui non sese ad arma paret principis iussu. Valde metuo, ne tumultus longe gravissimos sensuri simus. Causam metus alias scribam. Salutabis nomine meo uxorem et matrem cum omni familia. Fratrem quoque Ioannem plus millies salvere cupio. Vale. Marpurgae, ex collegio pomerii, 8. calendas augusti 1540. Ignosce characterum deformitati, nam raptim scribere coactus sum. Tui observantissimus Rod. Gvaltherus. Clarissimo viro d. Heinrycho Bullingero, Tigurinę ecclesię antistiti vigilantissimo, domino et patri suo imprimis colendo. Z[üri]ch.
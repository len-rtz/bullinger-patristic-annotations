S. D. Habeo iustam quaerelam contra tuam coniugem, dilecte et colendissime vir, Myconi. Venit illa Tigurum et sero me accedens dumtaxat salutavit, invitata item ad coenam non venit, mane discessit. Itaque nihil officii in illam contuli; verum ipsa in culpa est. Ideo conqueror et ita factum eius interpretor: non venit, ne, dum Basilęam descendo, ipse ad te veniam. Praeterea quod scribam, non habeo, nisi quod multus sermo est Müssium latronem apparare exercitum et naves, quibus regis Romani nomine occupet Constantiam, quam Caesar modis omnibus repellit a pacificatione istis interim perseverantibus et Caesari bene faventibus. Utinam fallantur, qui arbitrantur illam vim multis non fore ingratam. Utinam vero non capiat Constantiam vel Mussius latro vel Madruschius. Video Helvetiae ex ea urbe mala conglomerari ingentia. Sed sic forte fata volunt. Oremus dominum pro innocentibus Constantiensibus, imo et pro nobis ipsis; nostra res agitur, proximi dum paries ardet. Dominus servet ecclesiam suam. Vale. Plura non potui; expecto tuas. Salvi sint omnes viri boni et uxor tua. Octobris 13. 1548. Commendatum scio tibi esse Frisium nostrum. Tuus H[einrychus] B[ullingerus]. D. Osvaldo Myconio, colendo suo fratri. Basel.
Eximia doctrina et pietate praedito Domino, Domino Heinrico Bulingero Tygurinae Ecclesiae pastori vigilantissimo, Domino ac maiori suo observando Tygurum Pax. Quamquam longa et diuturna peregrinatione membra corporis prorsus lassa et animus ab omni fere studio literarum alienus esset factus, tamen quamprimum a te Vitembergam salvus et incolumis (gratia Deo omnipotenti) rediissem, anxie satis sollicitabar, ut ad omnes Maecenates et viros bonos ac pios, quorum tum opera cum etiam amicicia fretus essem, quam primum darem literas, primum quo illis innotesceret me minime de grege ingratorum hominum esse, quorum natura est, non solum non gratias pro acceptis beneficiis agere, verumetiam multa convitia et probra in eos iacere, hac suspicione inquam ut me apud te liberarem, brevissimis ad te scribere volebam. Deinde hoc faciens, quo possem tecum communicare nova paucula, quae michi ex patria, interea temporis dum Vitemberga abfui, scripta sunt, nihil dubitans illa tibi gratissima futura esse, nempe quod Euangelion Jesu Christi indies magis magisque in solo paterno, magno cum fructu, Deo cooperante, a sex mediocriter doctis ministris verbi, predicetur, et brevi futurum esse, ut in universum tota Transylvania amplycatura siet hanc Christi doctrinam, cum magno quidem gaudio, et gratiarum actione. Nichilominus tamen, ut fieri solet, ubi verbum Domini sincere predicatur, non quiescit lubricus ille serpens, leo rugiens, sed die noctuque ut Petrus ait circumit, videns quem devoret etc. Sic ibidem varios tumultus bellicos excitari audio, et hos quidem solum propter Euangelii praedicationem. Scribitur michi (literae sunt datae 23. die Aprilis) quod Moldauus magnus dux Valachorum nobis Transylvanis septemtrionalium, una validissima manu Turcarum secum accepta, agros Transylvanorum brevi sit occupaturus, quod Deus opt[imus] Max[imus] avertat, huius autem rei fere caput sunt Ungari, qui hoc modo synceram doctrinam extirpatum iri putant. Quapropter te rogo vir amplissime doctissimeque, pro ea Ecclesia una cum tuis cooperariis sine omni mora orare velis, quo Deus omnipotens, qui suum unigenitum filium pro ea mori voluit, eam ab illis erumnis et periculis hostium externorum et internorum iuxta eius voluntatem liberet ac diutissime in propagationem nominis sui conservet, quod neque dubito, quin hoc pater coelestis sit facturus, modo illum, per eius filium, per quem se invocare, et nos audire vult, eum assiduis precibus oremus. Deinde te oro quoque Domine et praeceptor observande, velis id quod pollicitus es praestare, et inter alia quae scripturus esses, velim te quoque duobus aut tribus argumentis niti de educatione puerorum, praesertim quomodo curam susciperent educandi pueros et adulescentes in studio bonarum literarum, nam nisi haec cura ab illis fuerit suscepta, non diu ista religio durare poterit, nihilominus tibi hoc negocii persuadendi eos relinquo. Caeterum nosti vir humanissime me tuis atque Domini Pellicani operibus carere una cum Bibliis, quae nuper a vobis sunt aedita, igitur te in hac re michi adiutorem rogo, quo hisce tuisque et Domini Pellicani operibus ad proximas Nundinas Francofordienses pociar, nam facile Dominus Christo[phorus] Froscho[verus] persuadebitur ubi tu pro me ad anni tempus posponderis, nam quamprimum (Deo volente) domum rediero, bona fide, omnia sum solvendo, dabo sc. operam quam maximam ut vel nuncio proprio, vel alioqui certo tabellario et fido hanc pecuniam ei remittam, non est quod ille bonus vir de mea fide quid dubitet. Quod si contigerit ut Turea paternum solum occupet (quod Deus avertat) quo minus apud meos agere vel eciam venire queam, venditis omnibus libris et aliis rebus meis me quamprimum ad vos conferam, isthic functurus officio aliquo saltem corpus meum sustentare valeam. Vale foelicissime. Datum Vitembergae 14. Junii Anno 1543. Plurima salute Dominum Conradum Pellicanum una cum honestissima Matrona impercias rogo. Deinde dominum Theodorum Bibliandrum una cum aliis Dominis ac fratribus in Christo Jesu. Martinus Heintius Transylvanus in omnibus tibi deditissimus. Excusato me apud Dominum Conradum Pellicanum et Dominum Bibliandrum quod nihil literarum ad eos dederim, nam tam festinabat tabellarius ut vix tibi scribere quiverim.
Servet vos Christus. Sicut in gravissimis persequutionibus fortiter orandum est ad dominum pro pace ecclesiae, ita nunc quoque omnes vires extendendae sunt, domini, patres, praeceptores, fratres omnium dilectissimi, ad invocandum nomen Christi altissimum contra pacem ecclesiae, quam vereor satanam angeli personatum agentem tali ratione meditari, ut magna ignominia nostra pariter et ecclesiae perditione visuri et sensuri simus exitum. Tinniunt aures mihi non solum propter consilia a quibusdam data, quae scitis, sed quod audiam hoc iam quosdam non infimi nominis agere, nempe Cattum, ut negotium concordiae ecclesiasticae committatur Sturmio Argentoratensi 9,, Besserero Ulmensi consuli, Bucero et Philippo. Sic crescimus in verbo veritatis, ut quod haud ita pridem condemnavimus plenis buccis, hoc iam amplectemur pedibus et manibus. Vach, quam contendimus de Christi praesentia in caena! Et ubi est praesentia Christi in ecclesia, an adeo evanuit spiritus illius? An adeo invaluerunt tenebrę, ut hominum iuditium sit invocandum et expectandum, quid privatus quisque in apertissimo Christi negotio statuat? Ego non crediderim etiam cordatissimis quibuslibet tantum deferendum, ne dicam iis, in quibus plus animi et prudentiae desyderandum. "Non veni mittere pacem", inquit Christus [Mt 10, 34]. Ea est ecclesiae concordia! Sed hoc in sinum vestrum effudi, ut vehementissime oretis pro igne et gladio. Nostis enim, quo ordine crescat regnum Christi. Ey ja, man muͤst uns wider uff kusse setzen et parare pulvillos sub omni cubito! Caeterum ne spargatis hoc, mi fratres. Apud vosmet ipsos invocate nomen dilectissimi domini nostri Jesu Christi. Deinde, ut omnia vobis concredam, mitto ad vos mentem Lutheri in causa eucharistiae. Sed remittendum est; non enim tantum ocii fuit, ut describerem, et iamiam expectat tabellio. Surnma: Cavete ab omni indignatione. Non vulgate huiusmodi, quae mortuis scripta volo. Expedit huiuscemodi per nos non venire in lucem. Orate vero, ne in lucem veniant et ut dominus, dominus ipse se nobis deum praestet und welle dem schantlichen concordieren wider ston.
Gratiam et pacem a domino. Audio, Myconi doctissime, quod vehementer dolet, pestem aedes tuas ingressam grassari crudelius. Dominus, qui Danielem e lacu leonum eruit et populum suum inter Aegyptios agentem a plagis exortem servavit, liberet te quoque, servum suum, et ad ecclesiae suae utilitatem diu servet incolumem. Pro benefitiis illis tuis propter me in Gvalterum collatis maximas tibi ago gratias. Dominus Iesus sit merces tua. Scripsit mihi nuper, cum a te discederet, et significavit aureum se tibi debere, quem tibi numerarem oravit. Habes ergo bazones Constantienses 15. Si vitam homini concesserit dominus, haud ingratum tibi fore arbitror. Addidi litteras et tiaram papyro involutam; obsecro, quam primum licuerit illi Argentoratum mittas, et si quid de illo habes, quid agat, apud quem hospitetur et ut valeat, mihi communices. Novarum rerum, quas tibi scribam, nunc nihil habeo, nisi quod senatus noster aedes illas amplissimas et pulcherrimas abbatissae studiosis suis stipendiariis inhabitandas concredidit. Adhibitus est illis paedagogus Rhellicanus, homo doctus et diligens. Habitat is [p]one templum in ista domo, quam felicis memoriae scriba Mangoldus inhabitabat. Amanus KÃ¶chli istis omnibus victum suppeditat et oeconomum agit. Studiosi nihil negotii nisi cum litteris habent. Et ita sane videtur pulchre consultum studiis ac studiosis. Vale. Tiguri, 30. octobris 1538. Salutabis fratres omnes, inprimis Gastium, Wissenburgium, Berschium, Carolstadium, Battum et reliquos. Mater mea et uxor salvam cupiunt uxorem tuam. H. Bullingerus tuus. Domino Osvaldo Myconio, vigilantissimo Basileiensis ecclesiae antistiti, fratri charissimo.
S. D. Tuas desiderio magno expectamus, dilecte frater Calvine. Speramus enim te accepisse nostras literas et nostrum intellexisse consilium. Quae tu in postremis tuis scribebas de adiiciendis nonnullis aliis declarationi nostrae, expendemus ubi habuerimus tuum responsum ultimum. Tunc enim de omnibus et singulis fiet generalis consultatio. Mature accipies responsionem et sententiam nostram. Vide autem ut tuas credas nunciis fidelibus. Videntur enim diu haerere et quasi neglectae iacere in itinere. Hunc D. Guilhelmum Plancium, quondam professorem Lutetianum, patria Gallum, virum et doctissimum et piissimum tuae humanitati tanquam me ipsum commendo. Vale, una cum fratribus omnibus, praesertim D. Nicolao Gallasio. Tiguri 14. augusti anno 1549. Bullingerus tuus. Clarissimo viro D. Ioanni Calvino Genevensis ecclesiae fidelissimo ministro domino et fratri colendissimo suo.
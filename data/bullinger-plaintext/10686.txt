Salus per Christum. Scis, qualem ministrum desyderet baro ille, qui nuper apud vos fuit. Si tu quem nosti, vellem, illius mihi mores et ingenium cum nomine indicares; nam e Franckfordia scripturus est ad me baro, quid mihi sit faciendum. Es ist neiswa einer uss dem Hirzel by Horgen, den kennend ir wol. Lassend mich wissen, was er für ain mensch sye; dann der her were des wol wert, das er ainen syttigen, verstendigen gsellen hette. Darum sind mir hilfflich und raetlich. Novarum rerum nihil habeo, quam quod Philippus Melanthon denuo aedidit Locos suos communes, in quibus rationem consilii Gallo dati accurate explicat. Sic ad me scribit Frechtus additis nonnullis de Schwenckfeldio et Franco. "Schwenckfeldius", inquit, "apud nos Ulmae habet diversorium. Pollicetur strenue se concordię leges observaturum, sed ego metuo, ne velut sub Aiacis clypeo latens huius concordię praetextu sua interim dogmata serat. Pertinaciter vero vult defendere naturam humanam in Christo prorsus esse deificatam adeo, ut ipsa creaturae rationem exuerit. Francus", inquit Frechtus, "senatus consultu iussus est omnia sua perperam scripta publice vel declarare vel revocare. Habent isti suos applausores, praesertim Augustanos, qui huc pestis declinandę gratia agminatim convolaverunt." Haec ex literis Frechti paucis. Quod adolescens tuus convaluit, gratias ago domino, qui te cumprimis servet incolumem. De Schafhusia esto sollicitus; parum enim convenit magistratui cum ministris, irritantibus quibusdam, ut aiunt, anabaptistis. Certe succurrendum est ecclesiis dissentionibus perituris. Sed vale; plura enim non possum. Thomas cum sorore sua et frater Cuͦnradus valere te volunt quam optime. 10. septembris 1535. Tuus Io. Zwick. Theodorum, Leonem, cumprimis Pellicanum salvere iubeo. Domino Hainricho Bullingero, antistiti Tigurino, fratri charissimo.
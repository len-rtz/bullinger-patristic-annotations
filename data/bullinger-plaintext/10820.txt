Gratiam a domino. Munus et donum illud tuum epistolare, quod misisti gratissimum, Bullingere charissime, accepi; pro quo tibi non solum gratias ago, imo me aliquando tibi relaturum spondeo quoque. Caeterum, quod in gratiam nostri Titi incastigati ęditi ad finem tui adiecisti displicere nequaquam potest; fieri tamen non potest, quin doleam, quod tam amice ac fraterne rogantem me et efflagitantem, quid dicam? Expensarum supplecionem aliquo modo promittentem non audivit Thomas ille typographus, quo recognitum ac castigaciorem evolare faceret. Oportet igitur, necesse est, synodis mox futuris praecaveam, ne fratrum quisquam vel nostro vel Tigurinorum agro incastigatum hunc sibi coemat; synodum enim vestram proxime venturam visurum me spero. Losannae Christus libere denunciatur per Petrum Viretum, virum doctissimum iuxta ac piissimum, concione frequentissima. Negocium Roggenbachi[orum] ad militum nostrorum reditum usque elongatum est. Audimus nescio minitaciones quas, ac ut ut minitantur, illud certo tibi dico, potius fędera Helvetica nos rumpenda quam Roggenba[chios] necandos. Castrum Sillo expugnatum est. Tabellio ille Tigurum hoc denunciaturus missus est. Posthęc, quia spero nos, nos Bernę inquam, conventuros atque de bonorum ecclesiasticorum usu comodiora consulturos, rogo igitur, hac in re quid sancte statuendum sit, consulere, idque hoc nuntio, velitis. Postremo, quę misistis confessioni addenda nostrae, post abitum legati nostri Basileam accepimus, quare hic nihil statuimus. Quatenus ad rem ipsam attinet, confessione nostra desiderari nobis plane non videtur quicquam, at non refragamur, ut hęc vestra adiiciantur, potius tamen per synonymiam quam rei necessitatem. Hęc sunt, quę in pręsentiarum tibi nota volui. Bene vale, Bibliandro, custodi, Pellicano, fratribus salvis. Rhellicanus vos omnes salutat. Bernę, ultimo marcii anno 36. Megand. tuus. Domino Heinrycho Bullingero, fratri suo charissimo. Zurich.
S. Quod hactenus a scribendo abstinuimus ideo factum est quod sic nobis fuerunt omnia in suspenso ut nihil certi possemus indicare. Nunc quoque, quum citra querimonias recitari causae actio nequeat, hoc unum vos ex me habere malim: quae experti sumus, minime quidem ex voto nostro fluxisse, sed exspectationi non male respondisse. Praeter dierum quindecim moram, quae ingenti taedio non caruit, accessit et inde plurimum molestiae quod nihil eorum quae Tiguri transacta et confecta plane fuerant a Conzeno agnoscebatur: et quo tamen videretur non malam habere causam, multo in nos impetu detonabat, ac si resilire iam, ac datam fratribus fidem velle fallere constaret. Huc ergo restabat ut senatus ipse sibi autor esset ad omnia: qui in decernendo non adeo magnam habuit eorum rationem quae Tiguri magno omnium consensu nobis concessa fuerant. Nobis tamen ad quaslibet conditiones descendere visum est, quam non tentare vias omnes quibus ecclesiae satisfieret. Nunc ergo iter arripimus, quod utinam Christus prosperet. Ut enim eum respicimus in agendo, ita successum eius providentiae committimus. Sed festinant comites. Cogor iam epistolam vixdum inchoatam interrumpere. Vale suavissime frater et inprimis mihi observande. Collegas tuos mihi amantissime saluta. Bernae, 20. Maii 1538. Calvinus tuus. D. Henrico Bullingero pastori ecclesiae Tigurinae vigilantissimo et fidelissimo dilectissimo fratri.
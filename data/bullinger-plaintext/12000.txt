Gratia domini tecum. Quum domini nostri Iesu Christi resurrectio non solum sit nostra iustificatio, sed certa etiamnum spes exemplumque resurrectionis omnium mortalium in novissimo die, nec minus gloriosa ascensio certa demonstratio vię, qua electis eundum ad astra, nemoque haec pręter te, meo iuditio, hactenus, quos ego legerim, et succinctius, quę ad rem faciunt, et luculentius scripserit ceu appendice in Commentariis Matthei, optabam iam sepicule hęc ab omnibus legi, imo teneri memoria. Ad hoc non infrugiferum rebar, si familiari phrasi in Germanicam verterentur linguam. Quod ut fieret, sepe cogitabam Latina committere typographo excudenda in minori, ut dicunt, forma, quo facilius a studiosis vere pietatis et expectantibus adventum filii dei enchiridii vice esset, ita ut in vola posset condi vel in peris et manticis circumferri. Porro incipiendum fuerit folio 267 ac tali vel alio modo: „Quando ab evangelistis, scriptoribus earum rerum, quę ab aeterno benignus deus pater promiserat in filio, denique etiam ab omnibus apostolis nihil traditum sit operiosius ac diligentius resurrectione Christi, disseremus et nos nonnihil fusius Christi spiritu nos inhortante de ea“ etc. In titulo et frontispitio libelli fieret mentio non novum esse libellum, sed ex magnis Matthei commentariis extractum etc., ne emptor falleretur. Sed quid sus Minervam? Sed haec non audeo nec licet quidem; nam ipse ego trifurem esse iudico pessimumque falsarium, qui alienas operas citra authoris consensum, maxime quę magnis constiterint laboribus et vigiliis, vel mutarit vel mutilarit potius. Tuum ergo fuerit, si in ecclesię commodum fecerit, aedere etc. Non refert, quid mihi, sed quod doctis et sanctis placet. Salutabis omnes fratres et symmistas nominatim. Salutant te nostri omnes, in primis Nicolaus Regius etc. Raptim, Richenvillę, 14. augusti. Matthias Erbius. Ex Pellicano forte didicisti statum ecclesię nostrę, illum enim conveni nuper apud suos Rubeaquenses. Ora dominum pro nobis. Pietate et eruditione eximio viro d. Henrycho Bullingero, ecclesię Tigurinę antistiti vigilantissimo, suo patrono.
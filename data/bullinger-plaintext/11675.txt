Salve, charissimorum charissime Bullingere. Dedi ad te literas 27. aprilis, in quibus te certiorem reddidi de comitiorum exitu, quantum quidem id temporis rescire licebat. Nunc optimus hic adulescens Iacobus Velocianus, si quid adhuc eius rei desideras, ad satietatem usque, quod reliquum est, tibi narraverit, quandoquidem diligens et attentissimus auditor adfuit, quum Conradus Zviccius noster in fratrum conventu omnia istęc prolixe bonaque fide retulit. Lavabunt non procul a Tiguro Conradi uxor cum tribus filiis et meo nepote ex fratre, quibus Iacobum hunc, quo pędagogo iam aliquamdiu usi sunt, visum est addere, praesertim cum ipse quoque non ferenda scabie discrucietur, ne disciplinę iugum insolentius iactent. Zviccius, qui rursum iam minimum a morte abfuit, nonnihil iterum domini beneficio respirat. Scripserat non pridem Pellicanus noster te, Leonem, Theodorum, se quoque et cęteros non satis recte valere; sed speramus Christi medica manu omnes vos restitutos. Exhibebit tibi Velocianus landtgravii scriptum ad C[asparem] Schwenckfeldum, quod ille ἄνευ Θησέως confecisse affirmatur, et resipit stilus ipse militare quiddam et principale. Quid ego de C[aspare] S[chwenckfeldo] sentiam, proximis literis ad te perscripsi. Plus ille nostris ecclesiis incommodat, quam quisquam non expertus credere possit. Ita certe comparata sunt plęrorumque ingenia, ut, ubi vitam viderint insigni temperantia commendatam, mox etiam profectam ab hoc doctrinam, praesertim si suaviloquentia quadam condita sit, veram et solidam iudicent. Hinc enim et vitę Ioannis austeritas doctrinam ipsius ita vehebat, ut prae illa Christus quoque multis sordesceret. Utinam in tempore malum hoc de ecclesiis tua tuique similium vigilantia tolleretur! Postquam enim altius egerit radices, difficillimum sane fuerit stirpium tenus revellere. Tu hic vide, obsecro, ne partes tuas negligas; nam ecclesię Christi supra modum commodabit, quisquis blandissimum hunc, sed nocentissimum hostem forti manu confecerit. Apud sororem et sororium Griessenbergi hisce diebus fui, qui diligentissime mihi demandarunt, ut, si quando ad te scriberem, suis quoque verbis salvere te multum iuberem, quamquam sororius ipse vel iam fuit Tiguri vel erit propediem. Simul autem indicabant rogatos se a senioris Röstii, consulis vestri, nuru Barbara ab Ulmis, ut per me tibi commendetur, id quod sic abs te inpetratum cupio ut quod maxime; est enim vere pia mulier, qua parte formam, et si quid aliud in ipsa gratiarum desideratur, pulchre compensat. Interim autem pusillanimis est nec scrupulis caret moleste subinde punctitantibus, quas tu illi pro christiana tua prudentia et familiaritate, qua socero et marito coniunctus es, facile eximes, ut ad iustum aliquando animi robur grandescat. Expiscaberis tu vero malum hoc ab illa certo artificio et velut aliud agens; alioqui pudor obstabit, quominus istuc tibi retegat. Salutabis autem illam valde quam amanter meis quoque verbis non praeteritis Röstio patre et filio, quibus commendari abs te unice cupio. Affirmant in filio mire elucere patris ingenium et mores, ut hinc habeat vestra respublica, unde sibi maximopere gratuletur, quum pater optimi et felicissimi consulis omnes numeros impleverit, ut se consule haud immerito Tigurum vestrum fortunatum natum pronunciare possimus. Saluta castissimam coniugem cum tota tua domo et omnibus administris tuis in domino, praecipue Gvalthero amicissimo nostro. Salutant te nostri omnes. Bene vale, anima mea et cor meum, in domino. 22. maii 1542. Tuus Ambr. Blaur. Sanequam venerando atque charissimo suo fratri d. Heinricho Bullingero, Tiguricensis ecclesiae episcopo.
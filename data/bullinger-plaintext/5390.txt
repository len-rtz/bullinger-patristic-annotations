S[alutem] d[ico]. Venit ad me frater tuus et recitat literas a te scriptas 9. iunii, quae moestum alioqui supra modum exhilararunt, quod laeta continerent de Valesiens[...] expeditione et civium vestrorum benevolentia erga causam bonam. Non deessent et nostris bene affecti animi, si modo potentiorum segnities ne an malitia et metus dicam, dubito, non perturbaret omnia. Per hos stat, quo minus spei in rebus bonis concipiam et quo plus doleam et moerore me conficiam. Calamitas enim haec maior est, quam verbis consequar. Experior manum domini affligentis nos propter ingratitudinem et vitam consceleratam. Oro ergo dominum, ut nostri misereatur. Scis enim, quid sit, si potentes sint infirmi, adde et malitiori. Hactenus exercuit bonos omnes indignissima illa Claronen[sium] causa. His sumus nexi foedere. His debemus assertionem contra vim et iniuriam, adeoque oppressionem. Sed quid potuit extorqueri hactenus a nostris? Quis serio foederatorum causam iuvit? Adversarios et vim inferentes nil tale meritis ita vel amamus vel metuimus, ut, si plebem non metueremus, ad adversarios prope accederemus. Sunt enim, qui Claronens[es] evang[elicos] mirum in modum oderint. Si vero illi concedant ad 5 pagos, animis recipientur gratissimis neque tantillum eis imputabitur. Ergo cum sciamus hic agi de religione nostra, nihil tamen nostros movet; utinam causae hoc nomine iniquiores non essent! (Es hat noch nie darzuͦ kommen mögen, daß man dapffer geredt hete/hette mit den 5 orten, daß man sömlichs nit lyden etc.; da ist nüt dann forcht, daß man die lüt erzürne etc.) Et cum tales simus erga domesticos et foederatos, quales putas esse tales erga fideles Gallos Conden[si] adhaerentes, praesertim cum videant 7 cantones contra illos militaturos? Quod unum, si quid integritatis superesset in corde, excitaret ad alacritatem favendumque iis, qui nostram religionem amant, cum isti tam promtis sint animis ad iuvandam causam adversariam et pessimam. Refriguit ergo charitas, exundat iniquitas. Proinde in solo deo spes est, qui ecclesiam suam non deseret, tametsi deseratur ab hypocritis et hominibus corruptissimis et iniquissimis. Non potui me continere diutius, quin ingentem animi mei dolorem in sinum tuum effunderem. Literas discerpito, et ora pro nobis dominum. Vale.
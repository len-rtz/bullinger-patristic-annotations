F[ürgliepter] h[err] und b[ruͦder], üwer schriben hab ich abermals empfangen und flyssig gelaͤsen. Danck üch und üwerm lieben vettern trungenlich. Alls ich aber die minem herren b[urgermeister] vorlaß, bewegt er sich haͤfftig darab, und wie es grad vor dem nachtaͤssen beschach, schickt er widerumb nach mir in allem nachtaͤssen. Muͦst beiden burgermeistern und den obristen meistern das schryben von Ulmm vorlaͤsen. Daruff zeigtend sy mir an und begaͤrtend, ich soͤlte üch gar früntlich dancken, dann sy soͤlichs für ein grosse früntschafft haͤttend. Bittend ouch, das ir sampt üwerm vettern in soͤmlichem guͦten willen verharrind und, so vil muͦglich, wyter erfarind, von welchen orten die botten syend oder was ir werbung, und, so ettwas kostens daruff gienge, woͤltend sy es abtragen. Es wurde inen ouch hierinn groͤßlich gedient, dann sy nitt wüssen noch gedencken koͤnnend, welches ortt doch da botten haben soͤllte. Min h. Hab vermeint, es were filicht Jost von Meggen von Lucern. Der sol neißwan, alls er jetzund zuͦ Rom gesin, dem bischoff von Lunden ein roten cardinalshuͦt gebracht haben. Wirt er mitt vergiessen Christens bluͦt trüwlich verdienen! Aber wie dem, so lassend uns wüssen, ob ir gruntlich wüssen und erfaren moͤchtend, wer oder [was] das für ein [bot]tschafft were, und ye ee, y[e liebe]r [...] wirt man grad ouch [...]chen in [die] laͤnder. M[...]um, und von [...] nutzlich [...] keyser zuͦ [...]f[...], etc., eigentlich vorlaͤsen einem gesaͤßnen radt sampt dem, wie die von Ulm imm friden gehallten werdent. Ich aber schrib jetzund in der nacht umb die 10 disen brieff, das ich den botten morgens fertigen moͤge by zyt. Dem hab ich ouch gaͤben 12 Constantzer batzen und von der herberg geloͤst. Alls dann ouch üwer herren ein eignen botten gesandt, von dem, wie ettliche rüter da oben zuͦ Güttingen gesaͤhen worden, sind ettliche der  räten zuͦ mir kummen (sind gar redlich lüt) und mich gebaͤtten, vertruwten gen Constantz ze schryben, das sy nitt ylen mitt dem huldigen dem keyser. Sy truwind, in 8 und 14 tagen werde vil ein anderer wynd gan. Ich truwte noch, fromme lüt in Eydgnoschafft wurdint üch nitt trostlos lassen, so üch wytere nodt anstieß. Aber ir saͤhend selbs vor üwern ougen, was mitt den armen Ulmern geuͤpt wirt. Glychs und boͤsers sind ir ouch wartend, lassend ir sin tüfelsvolck yn. Darzuͦmuͤssend ir die pfaffen so gwüß uff den koͤppffen sitzen haben, so gwüß die sternen am hymel stand. Die pfaffen vermoͤgend es alles by dem keyser. Hernach wirt er nut hallten, was er zuͦsagt. Weger ist es, eerlich gestorben, dann ulmisch gelaͤpt! Jetzund findent die armen lüt, was sy gehandlet. Eerend gott und saͤhend iren exempel an! Sind dappffer! Min herren habend uff üwers rytenden bot[ten] gebrachten brieff ylends in die or[t...] und [...]stlich darzuͦ [...]schrib[...v]or nitt eng[... schr]yben [a]n h. Wund[erlich...] sinen schwaͤher ve[... Wytten]bach zuͦgeschickt. Die botten sind noch nitt wider kummen. Gedenckend min: Der keyser wirt an dem Franzosen, Türggen und den fürsten so gnuͦg krieges finden, das er Constantz vergißt. Lassend ir üch aber ouch blaͤnden und in den sack stoossen, kumpt üch sattel ab ruggen  niemer mee, geistlich und liblich! Lassend uns in disem allem gott umb verstand und gnad, bestand und stercke bitten, dann one inn ist all unser ding nut. D. Bernhardin ist hütt hie durch geritten uff Basel. Min herren habend inn beleitet. In dem kumpt ouch Calvinus von Genff, mitt uns sich ze ersprachen. Sagt von traͤfflicher des königs rüstung, und das der zug bald angan werde. Dixit praeterea de legatione quadam regis missa Constantinopolim, etc. Die sag ist hie, houptman Schertlin sye by üch montags ankummen wol mitt 30 siner geferten. Ist es, so acht ichs für ein wunder und stercke, das üch gott so reddlich lüt zuͦschickt. Gebruchents raͤcht! Wo ist dann Laetus? Wo ist Ha[ll]erus? Der herr behuͤt und bew[ar üch]! Lassend mich wüssen, habend ir [...]. Üwer brieff schick [...] verwart und eigentlich u[...] Casparn Sidenstickern u[...]dlen. Gott mitt üch, üwer[n...] und vettern. Datum Zürych, [...], nacht umb die 10 gen. [...] Sinem f[ürgeliep]ten, frü[ntlichen lie]ben [bruͦder und h.], m. [Ambrosio Blaureren].
Salus maxima. Doctissime atque pientissime vir, et munus tuum chartaceum et epistolam legi ac relegi. Erudita, pia et πάγχρυσα τὰ ῥεῖθρα sunt omnia, hocque debentius periocham illam amplector, quod mira brevitate omne pręscriptionis temporis diuturnioris desyderium et propositum fanaticis nostris ἀποτόμως eximit; nam toti in hoc sunt dogma de iustificatione fidei ceu novum atque nuper natum explosum iri, operum aut doctrinam ceu vetustissimam, etsi nulla alia tamen antiquitatis rationem firmiorem esse manifestum sit. Verum cum iuxta tuam, Bullingere doctissime, Apodixin inceperint rem recta secum reputare via, omnis illis et via et conatus praescribendi est prorsus ademptus. Quemadmodum d[ivus] Aurelius Augusti[nus] alicubi Donatistis obiicit, ut a divo Petro ad Anastasium usque sibi in tanto succedentium numero vel unum, qui rebaptizationem adprobarit, ostendant, ita nos iam confidenter ab adversariis petimus, ut aliquem saltem non solum Novi Testamenti, sed Veteris quoque sanctum sive iustum ostendant, qui operibus et non fide in promissionem divinam innitente iusticiam, sanctificationem et salutem consecutus sit. Postrema itaque tempora, in quibus operum doctrina aliquantisper plus satis regnavit, ad tot annorum centurias patriarcharum et prophetarum, qui omnes fide iusticiam consecuti sunt, comparata quid sunt? Caeterum quod spectat ad Cochlęum, recte divinasti Archytę crepitaculum non taciturum fore, nam rursus in publicum prodiit solita battologia, repplica in Confutationem tuam eruditissimam destinata, et, ut opinor, quo plus odii tibi faciat, ob id Lucernensibus inscripta est et dedicata. Infantiora certe omnia sunt, quam ut vel a te, vir doctissime, vel a quoquam alio responsum mereantur. Quia vero magna quadam confidentia sibi videtur te premere de sacrifitio missę, ubi, quod omnium maxime ridiculum est, te et tui similes tysiomachos (credo thysiomachos hos voluisse dicere) adpellitat, operę pretium esset, ut rursus in ipsum confutationem parares cum protestatione ista, deinceps te non amplius ad istius Thersitę, ut Homerus scribit, ἀμετροεπέος blactim enta scribere velle. Et ut cito facias et cum inscriptione nominis principis nostri illustrissimi, en exemplar Cochleanum tibi mitto, quod denuo adversus te in publicum emisit. Germanice autem sic scribitur principi: Dem durchleuchtigen, hochgebornen fürsten und herren, herren Otto Haynrichen, pfaltzgraffen bey Rhein, hertzogen in Bayren etc., meinem gnedigen herren. Illustrissimo principi ac domino, domino Otthaynrico Palatino Rheni, duci Bavariae etc., clementissimo etc. meo domino, et si quid est eiusmodi appendicis. Iam non habeo, quo tibi munus gratissimum remunerem, at spero fore in brevi. Agricola Laurentius ille transferendo Apocalypsin Sebastiani Meyeri in linguam vernaculam iussu principis est occupatissimus. Si quid scribendo hucusque neglexit, vertendi studio impeditur. Vale plurimum una cum omnibus ministris verbi dei, qui tecum sunt. Raptim, Neoburgi Danubii, anno etc. 44., die Hieronymi. Adam Bartholomaeus, minister verbi dei Neoburgi, tuus in domino verbi συνεργός. Eruditissimo simulatque pientissimo viro d. Heynricho Bullingero, Tyguri in Helvetiis Christum conglobato auditorio adnuncianti. Domino et amico meo singulariter observandissimo.
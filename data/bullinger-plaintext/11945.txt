S. Ad quartumdecimum calendas maii Isnam profectus in publicis ecclesię nostrę negociis hoc lubentius reditum, mi Bullingere, maturavi, quod non dubitabam te mihi propediem de communibus rebus rursus scripturum. Nec me fefellit praesumpta persuasio; nam domum heri reversus tua scripta repperi, pro quibus tibi etiam praeter vulgarem modum agerem gratias, nisi nihil istis inter me et te opus esse viderem. Proinde missis istis visum est huncce rursum ad vos nuncium abmandare, quo tibi, quę scitu vobis necessaria videntur, significarem. Dominus omnia nobis bene vertat, cui te tuosque omnes quam possum diligenter commendo, utque vicissim a vobis illi commendemur, vehementer exopto. Philippi ad te literę sic me exhilararunt, ut diu iam nihil ęque. Valet hic homo non tam pietate et eruditione, sed iudicii acrimonia et animi singulari modestia, ut minus futurum sit turbarum, si demortuo Luthero ille nobis superstes aliquamdiu vixerit. Quę de thesauro Rhome reperto describenda misisti, gratissima fuerunt, praesertim quę tua diligentia de Stilico Wandalo adnotanda curavit. Ah, mi venerande pariter et charissime Bullingere, quam esset omnibus modis omnium rerum deploratissimus status hocce nostro sęculo, nisi nos optimus et benignissimus pater in tantis tenebris et omnium rerum turbinibus evangelio Christi, filii sui, illustraret et velut in tranquillissimum quendam portum reciperet, quo sane bono satis nobis felices videri merito debemus, etiamsi mundi princeps omnia sursum ac deorsum rotet ac terrę misceat cęlum. Tu illum pro nobis sedulo interpella, ut hoc una velut sacra ancora nixi omnes mundi procellas velut ex alto rideamus. Iterum atque iterum vale cum tuis omnibus. Commenda me domino Röstio et cęteris venerandis mihi fratribus. 24. aprilis. Iam hunc tertium nuncium ad vos abmando; duobus prioribus 24 bazones numeravi huic quoque 12 numeraturus, nisi remoris istic iniectis ultra quartum diem reditum differre cogatur.
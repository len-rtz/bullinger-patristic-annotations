Gratiam a domino. Amicam et fraternam de non proscribendis Buceri Retractationibus admonitionem quis non boni consulet, charissime mi Bullingere? Verum haudquaquam apud nos ita agitatum, ne dicam deliberatum est, quemadmodum ad te atque Leonem relatum esse intelligo; imo sub conditione omnia et illa quidem quibusdam solum a fratribus, quemadmodum etiam Basiliensibus a nobis quoque responsum est. Videor mihi, charissime mi Bullingere, omnino fabulae catastropham videre, hoc est, quomodo concordiam quidam sancitam velint. At, quo verum tibi aperiam, nos obscura et ambigua, quemadmodum et vos, plane non recipiemus, atque ita nec urbium quatuor neque Saxonicam (ut aiunt confessionem). Praeterea, quo me totum teneas, vereor, ne Basilienses nos in aperta pericula secum contrahant. Nunquam viri et fratres suspecti mihi fuere; at timeo nonnihil a nobis defecisse, id quod tibi dictum esse cupio. Quod quaeris, quo modo nobis cum Friburgensibus conveniat: Pulchre certe, respondeo, quemadmodum olim Iacob cum fratri suo Esau. Legati in causa exulantium ad regem Gallorum ablegati nondum reversi sunt, nec statim etiam reversuros nisi negotio inexpedito speramus; nam, modo vera sint, quae vulgo narrantur, regio colloquio nondum dignati sunt. Tanti nos facit tyrannus ille nobis vicinus et ex corde (ut aiunt) fautor. Oportuit enim prius legationem Thurcicam quam nostram excipere. Idem et Venethos viri cuiusdam probi scripto fecisse certo constat. Appulit enim 15. ianuarii Venethias Thurca, qui honorifficentissime a senatu exceptus atque in palatium sancti Marci deductus est. Ludus Lausannae certo instituetur, nec modo ludus literarius, sed et lectio quoque theologica, quemadmodum proxime tibi significabam. Quare non usque adeo gratum est Frysium ludo abba[tissano] praefectum esse. Spem enim mihi certam de homine faciebam. Placuit consilium Calvino, Carolo et Vireto fratribus. De Vinslero, uxori meae cognato, quid actum sit, nihil scribis, quum hucusque praedictum locum occuparit. Controversia non vulgaris intercidit inter Carolum et Viretum, Lausanensis ecclesiae ministros, idque propter defunctorum corpora. Voluit enim Carolus ecclesiam catholicam pro cunctis fidelibus pie semper orasse et adhuc orare, ut liberentur a morte et ut resurgant vitamque venturi saeculi corpora defunctorum consequantur. At Viretus plane diversum, imo minime rogandum esse dominum, ut corpora destinato tempore resurrectura excitet. Qua de re diebus duobus strenue contendimus; at quo pacto negotium compositum, in praesentiarum non scribo. Postremo Gallorum quidam in ditione noviter occupata suspecti sunt nobis parum recte de Christo personarumque trinitate sentire. Quam ob causam Calvinus Bernam veniens obnixe petiit, ut synodus cogeretur, quod abnegatum est homini usque post pascatis. Vide, quantum negotii nobis factituri sint Galli illi superstitiosi, ne dicam seditiosi. De regno Daniae eiusque episcoporum negotio non opus est vobis haud dubie rem antea tenentibus multa significare. Haec sunt, quae tibi in praesentiarum, charissime mi Bullingere, nota volui. Bernae, martii 8. octavo anno 1537. Salutat te Ioannes Rhellicanus et fratres omnes. Saluta, obsecro, meo nomine Leonem, Theodorum, Bellicanum atque fratres omnes. Megand. totus tuus. Domino Heinrico Bullingero, Tiguri a sacris concionibus, fratri suo singulari in domino charissimo.
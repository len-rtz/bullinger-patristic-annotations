Unnser fruntlich gruͦs ze bevor, sampt was wir liebs, eeren und guͦts vermechten, wolgelerten, wurdigen, ersamen und wysen, lieben herren. Wie dan mengklich waißt und offenbar ist, das gott der herr us sinen gnaden sin ewig wort hat lassen harfur trucken und vil nach in gantze welt verkhundt und der thon darvon erschollen, durch welches, so es fur uns ouch komen, wir bericht erlernet und gott der herr uns sovil gnad mittailt, das vil mentschen gedicht, uff satzung und guͦt duncken, in dem gotz dienst gebrucht (darin ouch das closter und munchen werch unnutz befunden), abgefallen, furnemlich bewegt worden und zum tail von euch und andren erlichen stetten ain exempel gnomen, an statt des closter werchs offen schulen ingesetzt, und darmit die jugent guͦtter kunsten und sitten underwysen, zuͦ lob gottes und gemainer landen eeren, nutz und guͦt gepflantzet werd, des wir uns harin ain jar, zway old drü beflissen und nach fur und fur ze offnen und nit ab ze gon lassen gantz gesinnet, so aber in disem handel uns arbaiter manglen (wie dann in solichem und ouch in der ernd gottes schnitter und arbeiter by uns gesuͦch sin wellen), werden wir uß vorigen wol ertzaigten fruntschafften, von euch uns erwysen, verer verursachet und bitten euch hoch vlissig, ir welten uns umb ain gschickten und glerten man, zuͦ aim schuͦlmaister togenlich, verhelffen, und das er uns uff nechst pfingsten (so es muglich) gelangen möcht. Und insonders, dwyl uns unsere landskinder vilicht fur ander angenemer, wer unser bitt unnd flissig begeren, ir hetten uns unsern, der jetz der ewer ist, den Johannem Pontisellam lon werden. Wir begern den euch nit abzefuren, bedencken wol, das er uß ewer hilff und furdrung dahin komen, sonder ir uns (dwyl jetz furhin unser schuͦl sunst muͦssig ston wurd), den ain jar, zway old dru alweg uff ewer gefallen lichen wellent. In guͦtter hoffnung, wir uberkomen mitler zit ouch der unsern, so uns harin dienstlich sin megen. Wir wellent inne ouch halten, das (als wir hoffnen) wir gegen euch und ime danckbar befunden werden. Solicher fruntschafft und andrer wir uns gentzlich zuͦ euch vertrösten, in hoffnung, ir uns in unserm disem notturfftigen ansinnen willfare[n]. Das wellent wir umb euch gantz vlissig, gnaigts willen[s] haben ze beschulden. Datum und mit gmains gotzhu[s] aigen insigel bschlüsslich versiglet uff [28.] tag aprell anno etc. 44. Gemains gotzhus rath und gesanthen, jetz zuͦ Cur versampt. Den wolgelerten, wurdigen und ersamen herrn, des hailigen evangelii und wort gottes furstendern und dienern der kirchen gmainen cappittels zuͦ Zurich, unsern lieben herren und guͦtten frunden.
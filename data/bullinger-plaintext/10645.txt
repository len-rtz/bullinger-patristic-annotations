S. Rellicanus fuit Argentinę, et dum rogo, quidnam egerit de negocio concordię Lutheranę, respondet, ne verbum quidem, nec tale quid accepisse ab Argentinensibus, quod miror certe. Nihil dederunt ad me literarum. Movet eos, quod revocamus Grynęum. Sunt, quibus parum est omnes doctos e nostra periisse ecclesia. De Erasmo non est, quod scribam, nisi illud, patres adducere pro defensione sui, quos et Argentinenses pro se in eodem negocio adducant. Nam rem ego agere coepi apud librorum censores, non odiose tamen. Summa: Admonui hos, ut agant pro officio, et ubi verba cępta sunt defendi, subiunxi: "Non Erasmi quaero expositionem, imo nec curo, sed verba ipsa, quę venient ad nostros adversarios. Si unus erit, qui hęccine non ad suum propositum exponet, nugę sint, quicquid hactenus vel egi vel dixi." Vidimus adhuc alia concionatoris illius; quędam placent, quędam minus. Sed quid facias? Talis hactenus fuit Erasmus. Ego homini faveo praeter multos alios, sed invitus tamen permitto premi aliquid hic, quod adversetur veritati. Nihil si potero, non defuit conatus tamen. Scripsit Floridarum epistolarum librum unum, eas impressit Herwagius anno 1531 et damnum passus est, nam senatus libros praeter paucos, qui iam erant vel distracti vel distributi, ad se receperat propter contumelias urbi nostrę turpissime factas. Horum unus nunc in manus venit mihi, imo duo. Utinam alterum tu haberes! Sextemiones sunt 13, forma est maxima. Nescio quis commode ferret. Videres illic Erasmum. Praeter haec caesar literas misit ad nostros se nunc adgredi Turcam, petere, ut deum oremus pro felici exitu. Qui si eveniat, omnes vires se adhibiturum, ut concordia per indictum fiat concilium. Quod postremo scribis de Pentacomeis, non interpretor nisi ad ipsorum usum. Non placent, quod agunt isti, breviter. Tandem ago gratias tibi, quod petitis meis pro Blattero tam pronus adquiescis. Invenies, si quid erit, et me pariter promptum. Vale cum tuis et Utingero. Basileae, 2. iulii anno 1535. Os. Myco. tuus. Fuit hic Urius quidam, qui ita inter convivandum dixit: "Delegimus 200, qui invisant Glareanos pro veteri more et quanta possint comitate agant cum his, qui novam fidem amplectuntur. Tum ex hisce si quis fuerit, qui disputare praesumpserit de evangelio, prohibuimus, ne quis respondeat, sed mittat ad quatuor, quos ordinavimus ad hoc negocii. Ita conamur omnes tandem ad nos denuo perducere" etc. Haec ideo: Nihil unquam magis sum veritus, quam ut pagani discerent hanc artem. Abeant cum cacodaemone, qui sic eos docet. Domino Heinricho Bullingero, ecclesiastae Tigurino primario, suo in domino fratri.
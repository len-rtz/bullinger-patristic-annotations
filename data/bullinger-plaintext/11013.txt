Salus et pax Christi. Heri redierunt legati nostri, Bullingere suavissime. A quibus cum per occupationes non potuerim nominatim explorare quicquam, iam nec quicquam ad te scribo, uno hoc excepto, quod testantur omnes res habere perquam optime, maxime quod pontificem adtinet, cui sit responsum, quemadmodum decet antichristum. Imperatori quoque responsum est et prudenter et cordate. Summa: Dominus fuit nobiscum; utinam illius benevolentiam multa gratitudine agnoscamus! Ad tuas literas et de reliquis ordine ex me audies proxime. Nunc, quoniam binÄ™ contiones mihi incumbunt, nihil possum addere. Curabo vero resarcire hanc brevitatem. Nostri testantur rem omni ex parte bene habere. Observa tu, quid Argentinenses erga vos sint testaturi, et quam primum fac nos certos. Nos non deerimus fovendae pacis et unitatis studio, sed nec vos turbarum quicquam moveatis. Vale, pectus meum charissimum. 18. martii 1537. Tuus Io. Zvick. Ornatissimo viro domino Hainricho Bullingero, ecclesiae Tigurinae antistiti vigilantissimo, suo in fide observando fratri.
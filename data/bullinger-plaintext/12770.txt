S. P. D. Iamiam dicitur mihi de quodam intra duas horas portis apertis abituro. Non possum ergo intermittere, quin vel pauca data hac occasione scribam. Nullum potui multis iam diebus habere nuncium, alioqui tamdiu scribere non distulissem. Tuae 11. decembris datae mihi sunt redditae 21. eiusdem mensis. Quae tanto mihi fuere magis gratae, quanto copiosiores. Plurimum me in his turbis  exhilararunt. Non enim exigua nos premunt mala, quae, unde nam describere ordiar, ignoro. Ulmenses cum caesare convenere. Volunt esse neutrales. Idem facit dux Wirtenbergensis. Caesar hodie (ut certo narratur) Stutgardiae agit. Sequitur eos maxima superiorum civitatum pars. Sola Augusta iam relinquitur hosti. Abierunt principes. Sua quaerunt. Urbium salutem negligunt. Proditores iam libere agunt, quicquid volunt. Iam revelantur omnium animi! Deliberant nostri etiam, quid agendum. Seditio magis quam hostis timenda. Dum magistratus meditatur pactum, nos pro officio nostro ad constantiam hortamur; unde metuendus plebis tumultus. Memmingenses etiam tentantur. Altercationes fiunt ubique ab omnibus. Disputatur, satiusne sit salvo evangelio pacisci cum caesare, quam ab omnibus destitui patriaeque animarumque salutem praesenti exponere periculo. Metuo, metuo, ne intra paucos dies nostri etiam aliquid sint tentaturi! Nemo vult evangelio compati. Respicimus proxima quaeque! Quibus ab initio displicuit, ut bellum susciperetur, nunc gloriantur maxime. Illi, qui hactenus fortes, timent. Stat itaque in summo res nostra periculo. Dominus Iesus, qui pro nobis passus est, roboret et confortet nos spiritu suo, ut et cum illo pati possimus! Non dubito, quin episcopus sit tandem iterum in urbem recipiendus, nisi clementer dominus rationibus ab humana ratione semotissimis avertat. Wir sind verraten und verkaufft! Fürsten und herren, zuͦ denen man eer, guͦt und bluͦt gsetzt, laßend uns jetz stecken. Ist nun umb Augspurg zthuͦn. Ideo credo ipsos pactum cum caesare tandem, etsi non mox fiat, inituros, si ullis aequis possint impetrare conditionibus. Quid mihi hic sit agendum, consule, obsecro. Totus haereo. Exitum consiliumque nullum video. Ideo ad unum recurro deum, cui omne negotium supplex committo. Ad constantiam populum hortor fortissime. Interim tamen non parum tumultus aliquis est metuendus, quae res multum mihi parit negotii. Obiiciunt alii restare duos principes: alterum bigamum, alterum nostrae hostem de sacramento confessionis. Adhaec eos non posse nobis auxilia ferre. Nos vel fame sola enecandos, cum nec ex Suevia et Bavaria panem et sal, nec vinum ex ducatu Wirtenbergensi habeamus. In summa video, quid meditentur, quamvis publice adhuc nihil sit actum. Contuli cum d. Laeto. Is valde etiam sollicitus est de salute nostra. Ita molitur nos cribrare satan! Dominus det, ne deficiat fides nostra, sed ut alios etiam fratres confirmare queamus. Amen. De fratribus revocandis scribis, id quod nullo modo nunc consultum esse puto, quamvis illi nihil aliud quaerant. Esset maximum offendiculum, si tam cito reverterentur, nec abesset suspicio, quicquid tandem praetexeretur, quin essent aliquid conquesti. Adhaec inconveniens, cum singuli iam 80 acceperint florenos a dominis. Si iam reposcerentur, putarent domini sibi illudi. Contuli cum Laeto et Cellario. Nullo modo consulunt. In animo est alterum ex eis mittere Kauffbüram ad doctissimum illum egregiumque virum Naogeorgum. Petierunt enim unum a nostratibus Kauffbürani. Neuter eorum conditionem recipiet vobis inconsultis. Rogo ergo, ut propter vitandum scandalum et suspiciones malas hoc non agatis, ut eos revocetis, sed potius iubeatis, ut pareant dominis illis, quorum iam vivunt sumptibus. So werdend si ein klein deponiert. Es wer minen herren spoͤtlich. Nec possem honesto titulo viaticum ipsis impetrare. Obiicerent domini, si hettends doch nüt gnützt. Man hetts wol vorhin bhan. Non enim est, ut illi  praetendunt, man doͤrff ir nüt. Wie lang habend ir zuͦ Zürich offt expectanten, die denocht so vil pfarren zversehen habend! Darzuͦ habend si gliche bsoldung wie ich und ander pfarrer, moͤgend ir schulden also bas bezalen, dann si allein sind. Quodsi vero hae rationes, quibus illi utuntur, satis sunt sufficientes, ut revocentur iuste, cur non etiam ego revocarer, qui easdem habeam causas et rationes et multo plures et maiores quam illi, cui plus imminet negotii, plus periculorum, qui diutius quam ipsi servierim? Non video ergo, quomodo illos revocare possitis me solo in his turbis relicto. Nec scripsi priores ad te literas ideo, ut cupiam eos revocari, sed tantum ut significarem tanquam patri, quomodo se res eorum haberet. Nam, licet multum mihi faciant negotii magnoque sint oneri, hoc tamen, quicquid est, feram potius, quam offendiculum ponam ecclesiae, aut Tigurinum nomen per hoc faciam male audire. Si quid egerint, quod dignum sit, ut revocentur et deponantur, non celabo nec te nec senatum amplissimum. Ea, quae nunc fiunt, plaeraque sunt privata. Ego fideliter moneo, quamvis scio eos mihi maxime infensos. Non enim possum ad eorum temerariam semper tacere rusticitatem. Moneo, sint providi; sed non scio me capitosiores homines  vidisse unquam. Iam moliuntur aliquid (ni fallor, contra me). Nolunt enim aperire, sed aculeatis tantum tangunt verbis. Sed ego omnia haec non curo. Ego quaero hoc, propter quod missus sum: salutem ecclesiae omniumque aedificationem. Omne tempus, quo mihi datur otium, impendo studiis; domi me contineo. Illi quotidie convivantur. Habent suos socios, qui ad eos in hospitio  degentes confluunt. Pridie etiam Laurentius et Rodolphus cum aliis duobus in pagum quendam vicinum egressi sunt compotaturi cum sacrificulo. Quod si resciret senatus, offenderetur valde, nec immerito. Haec ad te scribo, non ut eos traducam, sed ut pro officio meo te nihil celem earum rerum, quae vel ad salutem vel detrimentum ecclesiae faciunt, ut facilius mihi consilio succurrere possis. Nolim etiam me proderes haec tibi scripsisse. Sustineto tu quoque adhuc pauxillum, et ego sustinebo. So wirt mans sünderen, so machends einander nümmen so einschier. Zollerus vivit et valet. Rediit mecum in gratiam. Heri coenavimus una apud consulem Welserum. Dicit is tibi salutem plurimam. Vogleri negotium curabimus aliquando. Iam in his turbis nulla datur hora d. Laeto, quam possit plene exhibere amicis. D. Stanggarus agit tibi maximas gratias propter honorificam eius, quam fecisti, mentionem et amicam tuorum obsequiorum oblationem. Scripturus erat, si scivisset hunc nuncium. Bernhardinus valde est anxius. Veretur, ne tandem perveniat iterum in manus pontificis. Vellem scriberes ei et confortares eum. Est enim tui nominis studiosus valde. Musculus est musculus. Timet valde. Mötelinus dimissus  est, privatus tamen sua conditione. Zollerus hatt 4 soͤld bis uff ein künfftigs. Non dubito, quin rebus pacatis facile uxorem nancisceretur honestam. Ego meum agam officium. Domini Laeti filia ipsum ambit. Sed nullo modo ei ducenda est, nisi funditus perire velit. Possem indicare rationes universo vulgo apud nos notas, quas tamen propter clarissimi viri honestatem praetereo. Dissonantiae inter literas Laurentii et meas causa haec est, quod Caesar, ille calumniator, octiduo post, quam ego putarim, discesserit. Sed non est, quod se ferocem oculis nostris se ingesserit. Imo fugit conspectum nostrum. Nunquam enim eum vidi amplius, ex quo eum in meo musaeo allocuti sumus. Sopitus est ergo ille aestus. Habemus Lutheranos multos, sed non poterunt hoc modo supprimi. Ductore ergo spiritu dei eximendus est eis error ille fanaticus. De expeditione Turcica dixit mihi d. Stanggarus compertum esse eam parari. Scriptum est etiam idem nuper ex Venetiis, sicut in superioribus tibi scripsi literis, quas interim te recepisse puto. Langrafius iam Lypsiae est pacem inter electorem et ducem Mauritium compositurus. Elector hatt das bistumb Mentz umb 40000 fl. brandschatzet,  item episcopatum Herbipolensem. Man meint, so si mitt  hertzog Moritz grech werdind, werdind si uff den summer wider anziehen uff den keiser. Nostri interim quid sint facturi, deus novit. Is dirigat eorum consilia ad salutem patriae et conservationem evangelicae libertatis. Amen. Videor mihi videre huius rei exitum: Caesar non grassatur in evangelium nec ob hanc causam se suscepisse ait bellum; libere permittit concionari. At postquam ita subegerit omnia, tum concludet concilium Tridentinum omnesque haereticos illos igni adiudicabit. Tum demum vera incipiet persequutio. Tum probabuntur electi. Domini est negotium. Is dirigat hoc ad animarum nostrarum salutem! Ei te commendo cum uxore et liberis charissimis. Saluta venerandos dominos et fratres Pellicanum, Bibliandrum, Gvaltherum, etc. Augustae Vindelicorum, 23. decembris summo mane, antequam aperirentur portae. I. Hallerus, tuus ex animo. Clarissimo viro d. m. Heinrycho Bullingero, Tigurinae ecclesiae pastori fidelissimo, domino et patri suo venerando. Zürich. M. Heinrych Bullinger.
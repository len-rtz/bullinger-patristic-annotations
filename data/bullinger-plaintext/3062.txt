Hoch- und wolgelert, edel, vest, fürsichtig und wys, gnedig, lieb herren etc. Min gantz willig dienst sampt allem, das ich vermag sye v. w. bevoran bereit. Ich hab dis dritthalb jar alle hie Zürych offentlich under andern minen predigen geprediget die Offenbarung Jesu Christi, Johanni dem heiligen apostel geoffenbaret, und mitthinzuͦ die predigen uffgeschriben, da vil eerenlüt, heimisch und frömbd, mich bittend, das ichs uußgan lasse. Also hab ich das gantz werck, das hundert predginen begrifft, gerüst zum truck und es minen gnedigen herren schuld. und radt der statt Bern zuͦgeschriben. Und so aber nüt by üch uußgadt noch ze trucken (wie billich ist) verwilliget wirt, das nitt zevor von v. w. besichtiget und ze trucken erloubt werde, überschicken ich v. w. hiemitt das gantz werck biß an zwo die letsten predigen, die ich ouch, ob gott will, in kurtzem hernach schicken wil, mitt unterthaͤniger pitt, das flyssig und allsbald v. w. ouch möglich ist, ze besaͤhen. Gefiel es dann v. w. und die es by üch wölte trucken und die inscription blyben lassen, wurde m. Ch[ristoph] Froschower in billigem dem Apiario beholffen sin und mitt imm handlen, daran er wol kummen moͤchte. Wo aber v. w. hieran kein gefallen haben wurde, bitten ich underthaͤnig, das man mir min buͦch trüwlich wider zuͦkummen lasse und min dienst, nitt verarge ; dann ich ye minen predigen herren ze dienen und nitt mißdienen begaͤr. Ich hab ouch den gantzen handel des gantzen wercks in die vorred, die ich ouch vertütschen lassen, begriffen, das man saͤhen koͤnne mitt ringer arbeit, was imm gantzen buͦch gehandlet wirt. Kan ich dann ymmer v. w. dise arbeit, so sy hie mitt mir hat, mitt willigen diensten beschulden, wil ich gaͤgen allen und jedem insonderheit geneigt sin. Bitten früntlich, w. v. woͤlle diß min schryben in guͦtem von mir uffnemmen und mich alle zyt gnedicklich bevolhen haben. Gott woͤlle v. w. alle zyt in sinen gnaden erhallten. Datum Zuͤrych 20. decemb. 1556. V. w. alle zyt günnstiger H[einrich] B[ullinger]. Dem hoch- und wolgelerten, edlen, vesten, fuͤrsichtigen und wysen geordneten herren der statt Bern über die schulen und zuͦ dem truckt, sinen gnedigen herren. Min copy an die schulherren 20. decemb. 1556.
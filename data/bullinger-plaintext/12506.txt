Si tu familiaque valetis, est, quod gaudeam; ego nanque quoque bona fruor valetudine. Miraris atque aegre fers, ut ex tuis ad Gastium litteris cognovi nullas te a nobis ambobus accepisse hactenus litteras, quod scilicet vel hinc nos indiligentes esse coniicere possis. Quam tamen suspicionem de nobis ortam esse admodum dolet; nam nos quidem pro viribus studiis liberalibus incumbere conamur nec aliter te de nobis sentire cupimus. Peto itaque a te, pater charissime, ne aliter atque ego fecerim, cessationem meam accipias. Non enim negligentia, multo etiam minus oblivione (quae enim res tam atrox mihi possit in hac vita exoriri, quę tui conciliet oblivionem?) rarius ad te scribo. Cum autem plurimis undique negotiis te districtum noverim, meis tibi litteris obstrepere nolui, cum praesertim nihil scriptu dignum habeam. Lectiones nanque, quas audiam, proximis tibi (siquidem redditę sunt) significavi litteris, cum mihi tua ępistola omnis humanitatis et amoris plena esset reddita. Quaeso igitur, ne tuas exhortationes surdo occinuisse te existimes. Memor nanque sum monitorum tuorum. Fixa firmiter animo meo inhęrent verba tua, ut hinc non facile erui possint. Quo autem his satisfaciam tuoque amori et voluntati respondeam, deo adiutore enitor sedulo. Non autem putes te lupi catulum aluisse, ut est in proverbio, meque adeo ingratum esse, qui te e conspectu ablato oblitus etiam sim benefitiorum tuorum. Absit, inquam, absit a me hoc scelus omnibus merito exosum. Nam ut verbis utar: Ante leves ergo pascentur in aethere cervi, Et freta destituent nudos in littore pisces, Ante lupos rapient hoedi, vituli ante leones, Delphini fugient pisces, aquilę ante columbas, Et conversa retro rerum discordia gliscet, Quam tuus nostro labatur pectore vultus Aut tua de nostris emigret cura medullis. Fateor me aliquando negligentem fuisse tum in studiis tum in aliis rebus, sed nunc omnia in dies in melius mutari confide. Ignoscendum est huic, qui sua confitetur errata et ea refugiens meliora sequitur. Non adeo turpe existimo errasse ut in errore persistere. Novi breve tempus homini a natura concessum, tempus etiam, quod datur ad peregrinandum, votis meis brevius. Enitendum itaque erit, ut, quemadmodum tu sedulo admonuisti, ne illud male pereat, sed ut, cum rediturus fuero, redeam pius et doctus, ne mihi occini possit me diuturnam peregrinationem optasse, sed ne hanc quidem brevem collocasse. Hęc itaque me conari, his incumbere me sedulo sentias, cupio. Quamvis vero proxime significarim tibi rationem lectionum mearum, attamen, quia dubitationem movet, an tu mea scripta acceperis, quod nihil omnino me scribere miraris, breviter ea nunc recensebo. Theologicam itaque lectionem d. Cellarii audimus. Is vero nunc Exodum praelegit. Audivimus autem a tertio capite ipso, cum nanque Basileam pervenissemus, id incepit. Rhetoricam audimus a m. Ioanne Hospiniano. Is libros Ciceronis de Inventione et Milonianam orationem praelegit. Mathemata vero a m. Vito Ardiseo discimus. Is nunc ferme finiit arithmeticam; sphaeram tum incepturus. Ethica Aristotelis m. Ulricum Hugwaldum praelegentem Latine audimus. Dominus Munsterus peregre profectus in Austriam, huius vero privignus, Samuel Petri, Hebraicam praelegit grammaticam. Is autem unus e baccalaureorum classe est iuvenis. Sub eo itaque hebraizamus satis foeliciter. Atqui dices forsitan, cur dialecticam lectionem maxime necessariam negligamus. Scias itaque m. Marcum Hopperum, lectorem dialecticum, ferme finiisse dialecticam. Existimavimus itaque nos multum laboris et temporis frustra insumpturos esse, si principio et medio omisso finem tantum audiamus. Intra paucos tamen dies incepturus est Cęsarium, quem audire statuimus deo volente. Et hę sunt lectiones nostrę; multę quidem, sed tamen eo vehementius annitendum nobis erit, ut omnibus satisfaciamus, ne frustra his tempus impendatur. M. Martinus Cellarius rector novus academię Basiliensis creatus est, vir doctus et humanus. Non tamen omnium consensu hoc factum esse notum est. Ipsum nanque multi exosum habent non aliam ob causam, quam quod gradu seu honore doctoratus, ut vocant, careat et oblatum aliquando suscipere renuerit, cum tamen videamus quotidię, ut alibi, sic etiam hic, multos doctores, homines tamen barbaros nec satis doctos aut, si docti sint, non tamen multum utiles reipublicę ob vitam vel superbam vel ebriosam, quales hic heu nimis multos videre licet. Attamen feras, non culpes, quod mutari non potest, inquit ille. Hęc tamen non ideo scribo nunc, quod hos censere velim, multis minus obtrectare illos (nam quam turpe sit alios clam convitiis vel palam proscindere, novi!), sed ut tibi ostendam iis vitiis, quę in plerisque academiis regnant, hanc non immunem. Decanum novum habemus m. Ioannem Hospinianum. Mitto tibi hic comoediam novam, quę his diebus in honorem novi rectoris agetur. Quamvis enim titulus actam testetur, quia tamen rector tum temporis convivium suum non exhibuit, etiam comoediae actio dilata est. Sexta die iunii a civibus Basiliensibus acta est Conversio d[ivi] Pauli maximo apparatu atque sumptuoso. Vestes nanque plurimi novas confecere variis formis. Aderat etiam exercitus peditum pariter et equitum, ut pulcherrimum hic superbię spectaculum videre licuerit magis quam ullius alterius rei; nam ipsa res non satis pro dignitate tractata fuisse videtur. Nec tamen sumptus nimis parvus esse videretur, tres dies sequentes comessatum. Actor comoedię fuit Valentinus ille Bolz tibi optime notus. Domini nostri humanitatem pluribus tibi significarem, ni tibi ipsum apprime notum scirem. Quamvis autem sciam te amborum utilitati fidelissime consulere, non tamen aegre laturum te existimo, si meam etiam tibi significem de peregrinando sententiam. Sive itaque hic manendum sit sive longius proficiscendum nundinis Frankfordensibus, tuę voluntati relinquo. Illud tamen scire te volui, animum quidem meum longiorem profectionem appetere, maxime autem optare me Wittenbergam proficisci, quo Philippum audire liceat. Sin vero id non liceat, saltem Argentinam aut, si ne hoc quidem, Heidelbergam tantummodo liceat proficisci. Tu tamen, quod tibi videtur, facito. Si cosmographia Honteri impressa est, cuperem mihi mitti. Sed iam cessandum est. Velim itaque me excusatum habeas, quod hactenus nihil scripsi, et commendatum etiam, ut de tuo amore non dubito. Dominus te incolumem quam diutissime conservet. Salutem plurimam meo nomine dices uxori tuę optime de me meritę, fratri, ancillę ac liberis omnibus. Salutem plurimam tibi dicit dominus noster et Zvinglius tibi tuisque omnibus. Datum Basileę, anno a parta salute 1546, tertio iduum iunii. Tibi tempore omni deditissimus Iosias Simlerus. Vigilantissimo ecclesię Tigurinę episcopo d. Heinrycho Bullingero, domino et patri suo unice colendo. Zürich.
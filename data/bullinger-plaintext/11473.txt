Gratiam et pacem a domino. Commodum evenit (humanissime pater), ut senator quidam Marpurgensis Constantiam petiturus nomine nostro se nuntium ad vos missurum promitteret; quare has literas meas et meorum sodalium ad te transmisi, ut illico parentibus eorum tradendas cures, quo per hunc eundem tabellarium responsum nos omnes habeamus. Nuntium vero ad Wikii parentem divertere iubeas, quaeso; scripsit Wikius, ut ei domi suę itineris merces et hospicium exhibeatur. Multa autem sunt, pater colendissime, quae scribenda essent, nisi incerto vulgi ore hinc inde dispersa talia essent, quae vix fidem apud omnes merentur. Quod vero res meas attinet, curabis, quęso, ut nunc bonorum virorum auxilia non desint. Nunc etenim professorum huius academię iussu et hortatu crebro, aliorum quoque impulsu inductus sum una cum sodalibus meis, ut magisterii gradum proximo anno una recipiamus. Tres alii iam festis bachanalibus lauream accipient, hoc autem onere ego liberatus, cum tempus constitutum venerit, lauream et magistri gradum simul recipiam. Induxerunt me huc non modo horum hortationes, sed et alię causae non parvę, quarum maxima est, quod hoc imprimis prodesse iis, qui alienas scholas semel invisere instituerunt, video; quantum vero gradu carere obsit, et in aliis et in me ipso expertus sum. Deinde et nostros non indigne laturos credo, si quis studii et laborum suorum publice testimonium accipiat, ut interim de diligentia, cura et studio vigilantiori taceam, quod semper in iis esse solet, qui publicum studiorum suorum specimen exhibere coguntur. Quare neque te puto hęc singula diligentius perpendentem meis inceptis adversum fore. Interim enim nequaquam meae vocationi oblitus theologiam (cuius mihi studium primum est) relinquo, sed artium cognitionem rem huic non tam utilem quam necessariam adiungo. Video enim - et id, quam velim, sępius - quam rudes theologi sint in sua quoque professione doctissimi, qui artium liberalium institutione destituuntur. Sed hęc apud te agere non opus est, cuius iuditium hac in re maius est, quam ut mea informatione egeat. Nunc vero te rogatum velim, pater humanissime, ut meo nomine Nüschelerum adire velis, si forte per hunc tabellarium florenos quinque mihi mittere et mutuo dare velit; urgeor enim rerum summa inopia. Ex nummis enim a Froschouero acceptis cum vestes et libros quoque emere coactus sim, non multum fuit residui. Scripsi et nuper ad te et Nuschelerum de nummis ad nundinas mittendis; nunc vero vęhementer oro, ut tantum agas, quo hęc per illum tabellarium recipiam. Ego certe bona fide curabo, ne vestra beneficia aut in ignavum aut ingratum collata esse videantur. Hoc quoque anno transacto (quo mihi minus sordide vivendum erit) minori impensa vivere potero, cum et profitendi et privatim docendi copiam nactus fuero. Ad quam facultatem ut vestra mihi auxilio esse velit beneficentia, iterum atque iterum obsecro. Quod Monomachiam attinet, scias me duos libros absolvisse; in tertio nunc versor. Ad nundinas mecum Frankfordiam afferam absoluta omnia; tu nunc eorum scribe nomina, quibus dedicetur. Interim quoque consule, cui nam heroinas (quas huic adiungam) epistolas nuncupari velis. Sunt forsan septem vel octo, quarum argumenta omnia ex sacris literis desumpta sunt. Epicedium Eobani brevi mittam. Pręterea rogo te, ut aut nunc aut proximis nundinis ad me mittas duas H. Zvinglii imagines argenteas minimi, quo inveniuntur, pretii; velim enim alteram d. M. Lonicero, praeceptori meo privato, alteram Chaspari Rodolph, dialectices professori, viris optime mihi faventibus et nostrae relligionis amatoribus summis, dono dare. Orabis quoque Stampferum, ut eandem imaginem calamo depingere dignetur. Dass er sy klein mitt der fäderen risse in viereggachtiger form und es by dem Froschouer gan Frankfurt schicke, dann der buͦchbinder zuͦ Marpurg wolt es darvon lassen in kupfer stächen, das mans konte mit gold uff die buͤcher truken. Quare ea forma eam fieri velit, ut etiam psalteriis minoribus imprimi possit. Tu, quaeso, hęc, quę tua est erga hunc virum reverentia, hęc curare velis. Multa moliri audio contra Mindenses et Lantgrafium d. Heinrychum Brunsvicensem. Philippus Melanchton Wormatię est. Cęsarem in Germaniam adventare ab aulicis nonnullis mihi relatum est concordiam restauraturus. Turcarum imperator, ut aiunt, e vivis excessit. Fama ad nos pervenerat Tigurinos cum Quinque Pagicis conflixisse foelici successu, hostium cecidisse quinque millia. Sed falsum esse credo, cum nulla maior fama oborta sit. Tu, quaeso, charissime pater, per hunc mihi rescribito, qua spe, quo consilio et auxilio in his meis inceptis uti debeam. Froschouerum quoque, quaeso, efficias, ut amicum et Moecenatem habere possim. Salutabis nomine meo uxorem et matrem tuam cum omni familia. Christianum hortare, ut rescribat. Vale, pater colendissime, et in te uno sperantem tuo iuves auxilio. Marpurgi, idibus novembris 1540. Tui observantissimus Rodolphus Gvaltherus. Clarissimo viro d. Heinrycho Bullingero, patri et domino suo colendissimo. T[igu]ri.
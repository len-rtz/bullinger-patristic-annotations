Gnad und frid von gott. Insunders fürgeliepter herr und bruͦder, ich gspür allwäg stäten ifer und ernst, och grosse sorgfeltikeit, die du zuͦ allen denen tragst, so nitt allein in der warheit sich der gotsälikeit flissend, sunder ouch deren, so in gfar stond umb der gerechtikeit und warheit willen, deren hercz doch gott kent. Der panditen halb von Solothurn hetts die gstalt: Si dörffend sich in unser herren biett nitt lassen finden, beschwärt sy gar übel der 10 orten einmuͤtikeit, so si doch dären keins nie beleidigett, sunder sich gehalten, als getrüwen eidgnossen zimpt, und als vil ir personen zuͦstatt, für ander. Si habend einer statt von Soloturn nitt abgseit, sunder gemachten friden, so inen nitt lidenlich, abkünt, dann wo sy je gsinnet, offen vyendt irs vatterlands ze sin, hettend si wol mitt andren fyentlichen stucken sömlichs mögen erzeigen, als mitt rowen, brennen, toden etc. In summa: Si habends lassen gon über frembd messpfaffen. Nun sy dem, wie imm well. Es mags wäder ein statt von Soloturn noch sy disen span in die harr liden, ist minen g[nädigen] herren ouch überlägen, dann ir biett grosß und wyt mitt vil anstössen. Hierumm möchte uff dise stund nitt grössers werck und gotslon beschähen, ouch zuͦ guͦtt einer eidgnoschafft, denn so diser span zertragen wurde. Ich weiß sin so vil, daß ich besorg, obschon die panditen jecz ein zit wychen werdend, werdend sy doch in künfftigem, so man ir nitt wertig, ablassen; wurde je lenger je erger. Nun, den guͦtherczigen willen deren, so du in einer statt Zürich findest, wirt, als ich hoff, vil vermögen und erschiessen. Dann ein statt von Zürich nitt allein den panditen, sunder ouch denen von Soloturn angeneem sin wirt, einen früntlichen vertrag ze losen, ja ich acht, ouch unser glnädigenj herren werdinds mitt grossem danck uffnämen. Ich wil aber verschaffen, daß sobald möglich inen dise meinung zuͦgstelt werde. Ich weiß nitt, kans och nitt erfaren, wo si sind, dann sy an keinem ort sich summend. Aber gwisß wil ich verschaffen, das es inen ze wissen thon württ. Es förchtet sy jederman, wo sy gand; sind, als ich hör, vast in Solothurn piett. Jedoch wil ich in vast kurczem verschaffen, das dir gwisse antwurt wirt. Bitten dich hiemitt, wellist nitt ablassen unsern herren von Zürich, daß si sich hierinn erzeigend als frumm eeren lütt, die frid ze machen in disem handel vast gschickt und angeneem sind. Es ist ein vertrüwter hercz fründ hie in unser statt, der ein fründ hatt under den panditen, durch den ich alle ding verschaffen wil. Lasß nitt ab, damitt man ze ruͦben kumm. Da mitt biß gott befolhen. 28. octobris anno 35. Berchtold Haller. Heinrico Bullingero, ecclesiastę Tigurino vigilantissimo, fratri suo summo amore observando.
S. Te meas proximas bona fide recepisse gaudeo. Inerat, ni fallor, illis aliquid alicuius ponderis. Vicissim tuas mihi per Froschouerum tabellarium plus quam gratissimum accepi. Nec vero est, quod pro mea fide et benevolentia in te gratias agas, cum ea sint longe minora, quam ut apud te, virum incomparabilem et mihi desyderabilissimum, vel favorem vel gratiam mereantur. Fateor ingenue me tantis, quos dei benefitio habeo, amicis pro dignitate nihil gratificari posse. De animo autem et gratificandi voluntate, mi ornatissime Bullingere, nihil dubites! Ego perpetuo tuus ero. Vel si cęlum ruat vel elementa deficiant, fortissime tibi adherebo. Consilii negotium per imperii ordines cęsari penitus est commissum. Cęsar vero Tridentino consilio summam relligionis committit, nec papa renueret illud, si ipsi potestas interpretandi scripturas et consilia, electio papę penes tantum cardinales, et eiusmodi pręrogativę ante principia consilii salva et impetita manerent, id quod iamdudum ab imperatore flagitavit comminitans, nisi hoc prorsus sibi concedatur, se consilium non esse celebraturum. Certatur ergo in huncusque diem super hoc articulo. Abiitque cardi-nalis Tridentinus iamdudum Romam papę vel bellum vel pacem nunciaturus: bellum nimirum, nisi Tridenti consilium quam ociissime congreget. Cęterum neque hoc omnino vanum est, quod Malevenda confessor et caeteri laborent modo, ut faciant unum Interim: Interim autem vocatur formula, secundum quam ecclesię nostrę interea temporis, donec consilium habebitur, regantur. Quale autem hoc Interim futurum sit, ex artificibus ipsius, nempe interemtoribus, colligi poterit. Helvetios esse concordes ipsis saluberrimum, adversariis vero ingratum est, quanquam pauci crędant omnino inter vos convenire vel concordiam ita firmam esse, quin asinus auro onustus non possit dissidium excitare. Magna profecto quorundam exploratorum questio clam est, num Helvecii bello se parent, num a Gallo auxiliares copias expectent, etc. In hoc quasi certi sunt: quinque Pagos ab aliis defecturos. Filiola Galli commodam daret conveniendi occasionem, nisi cęremonię Romanę obstarent. Si miseritis legatos, qui adsint baptismati, participabitis cum idololatris; si oblatos honores recusabitis, indigne rex feret. Avide igitur scire cupio, quid facturi  sitis, quanquam forsan ceremonię circa baptismum non magnopere referre videantur. Dominus et frater meus Hallerus prolixam adeoque delectabilem ad me dedit epistolam, ad quam responsurus fuissem, nisi tot obruerer negotiis, ut fere vix locus sit corpori reficiendo. Amabo igitur, me apud illum excuses. Supra modum tibi et illi congratulor sanctissimum consortium et ecclesię vestrę salubre ministerium. Commonefacit Hallerus me inter cętera, ut caveam a canibus, ne incidam in sanguineorum casses, diutius reipublicę profuturus, etc. O mi Hallere, hęc nostra respublica tenui Laeto nihil amplius opus habet! Alios nempe rubripileatos sibi assumsit, penes quos stant et cadunt omnia. Ego bis indignabunde dimissionem pecii et hoc propter primorum impietates. Tercio enixissime oravi, ne me, qui nihil amplius prodesse possim, diutius inter lupos periclitari sinant, sed amandent. Verum neque hoc quidem impetrare potui, ita aspiciens ob oculos positam calamitatem et interitum, ut iamiam consumerer, nisi fortitudo et auxilium ex alto presto esset. Reliquum optimus tabellarius, cui, ut debes et soles, credito. Recensebit ex ordine. Postremo en accipietis vos, fratres Tigurini, quem librum Pedioneus De bello Germanico scripserit, quasque notas tam patrię quam veritati inusserit. Recipietis quoque hic epistolam apologeticam, quam velim, si fieri liceat vel possit, quam citissime excusam, ita tamen, ut per dominum Gvaltherum vel quempiam alium prius revideatur et limatior facta sit. Ego lubens numerabo pretium omne, ut tantum aliquot exemplaria percipiam. Est quidam insignis poeta, qui brevi stilum in ingratum hominem digne stricturus est. Vale et Hallerum cum domo sua cęterosque fratres singulos saluta. 17. decembris 1547. Ignoscę incurię et festinationi.
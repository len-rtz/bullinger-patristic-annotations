Gratia Christi tecum. Ipse quoque, mi venerande Bullingere, si quid votis proficeretur, unum illud a domino mihi optarem, ut quamprimum et ex corpore hocce morti et sęculo plusquam deploratissimis calamitatibus obnoxio eriperet. Quorsum enim adtinet diu hic, non dicam vivere, sed quotidie sexcenties mori? Non adducar, ut credam iam inde ab initio mortalium res peiore loco fuisse, quemadmodum fidelium pietas maxime nunc omnibus conspicua fuerit; cum illis ut dominus nos adnumeret, omnibus nobis nervis adnitendum. Caesar proximis hisce diebus a Cambodunensibus expectatus est; quo an pervenerit, in horas rescire a nostris cupimus. Experietur ille extrema adversus Gallum et Iuliacensem plusquam maxima vi pulveris bombardici et militaribus copiis instructus, pertinaciter interim dissimulans, quę orbi christiano ex Turco imminent pericula, quę prae privatis suis, ut existimat, iniuriis fortiter et excelso pectore contemnit. Christus et illius et nostri misereatur! Plane video nullum reliquum esse remedio locum, postquam, qui mederi debebant christianis, suopte gladio tanta crudelitate christianos occidunt, magis illorum quam Turcorum sanguinem sitientes. Wir muͤsend ainmal dem butzen in sack; ist ain lang beschuldte sach; drum schickt es sich darzuͦ. Quę de praesentibus rerum pressuris ac turbinibus subinde accepero, diligenter, ut resciscas, curabo, quamquam non raro tabellarios desidero. Commentarios tuos longe luculentissimos venerabundus excepi persuasum habens nihilo illos minus eruditos ac frugiferos fore quam superiores omnes, quos non ego solum, qui nullus sum, sed optimi et doctissimi quique plurimi faciunt. Gratias agerem pluribus, nisi plus nimio datum a me tibi verborum esset. Utinam dominus alicunde suppeditet, quo re ipsa meam tibi gratitudinem, quo nihil magis in votis est, probare possim. Michaelem, quem plane talem, qualem mihi describebas, inveni, vicissim tibi commendo. Valde amare hic cępimus bonum virum et huc propediem rediturum speramus. Ora pro nobis ardenter. Commenda nos fratribus, quibus nostris verbis cum tota tua domo multam dic salutem. Salutant te nostri omnes. Bene vale, charissime cordis mei frater. Constantiae, 10. iulii 1543. Tuus Ambr. Blaurerus. Per Michaelem, symmystam nostrum, licebit, si quid forte voles, rescribere. Bullingero suo.
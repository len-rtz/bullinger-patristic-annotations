Hochgelertenn, wurdigen, fromen, fürsichtigen, wysen, gnädigen, günstigenn, lieben heren. Uch sigenn unser früntlich, underthänig, willig dienst zevor, gnädigen, lieben heren. Uwer wyßheit verschriben, ir uns her Hansen statschribers halb gethan, haben wir eigenlich verhört, darüff hierüber zuͦ rat schlachen und uns zuͦ erineren, einander zuͦ befragen zuͦsamen gsäsen und also vill erfünden, das uns namlich wüsend des ersten, wie uwer wyßheit dan in uwerem schriben gemeldet, das ernämpter her Hans statschryber und sin husfrow ein unzimlichs, ungeschickts läbenwäsen und ein unerberen, ergerlichen wandell mit cleidüng etc. fuerind. Ist nit on, es ist uns öthwan verschiner jaren und zitten angelangt, wie sy miteinander ein unwäsen mit haderen, zancken unnd schweren tribind, deßwägen oüch der cleidüng halb, so sin fruͦw tregtt, sy bede unser erichter beschickt, sy darumm gwarnet und gstrafft, oüch gsagt, das sy sölichs söllind abstan. Wie aber sy sölich zancken und schweren glasen, ist uns nit wol künd, dwill wir nit täglich by inen in irem hus sind, so kumpt uns oüch alwäg ein ding zom letsten für. Doch der ungepürlichen kleidung halb, das die sin fruͦw glasen, ist nit, sonder gatt beckleidet, das uns bedoncken, ir sölichs ze tragen nit zime. Witter des inzüchends der unnützen lüthen, oüch derenhalb, so unserem heligen gluͦben zewider, und der gastung halb, ist nit minder; die sälbigen gastung halt er öthwan, doch nit mer also vill (siderhär, wie ir hernach hören werden, wir in darumm capittlet und gstrafft haben) alß vornacher, dan wir nit verstan, das er siderhär mäller gäben, woll zuͦ den tagurtten die gheptt hab, so sind oüch etlich frömbd, die wir achten, unserem gluͦben nit vast hold, die zuͦ ziten iren wandel und niderlegy alß mit trincken by im haben. Der groben worthen halb tribt sin fruͦw öthwan die in der metzg, wie aber die im huß volgand, ist uns nit wüsend, woll zuͦ gedencken, wie sy im offnen wäsen oder stand, darüs sy her Hans gnomen, glärnet, sy das für und für tribe. Des kilchgangs halb ist her Hans der faßnacht här, sid und wir in darumm mit worten gstrafft, nit gar ungflissen gsin, aber sin husfrow, die selbig kompt ethwan, wan es woll gradt, an eim süntag (wie eine om adell bekleidtt) in bredig unnd bald wider daruß unnd am, werchtag gar nitt. Sodan der brechung halb unnserer gepotten mit der gastung, sy an verschiner eschmitwüch gehept, ist also gwäsenn: Alls wir dan die faßnacht und eschmitwuchen zehaltenn guͦter cristenlicher meinüng abgestellt, sind etlich unnser burger zuͦgfaren, fisch kuͦfft, die in sinem hus zuͦ ymbis gäsen, darin tagurttenn, nachtmall und schlaffthrünck than, in wölichem schlaffthrünck sy miteinander in zerwürffnüß komen, also wit das sy ubereinander zückt und ein kleiner bluͦtrünß beschehenn ist. Söliche fräffler wir für uns gnomen und umm sölichen begangnen fräffel gestrafft, oüch her Hansen denn zuͦ straffen für uns gstellt, nachdem wir in gehört, wir im denn beltz trüwlich sölichs handels, oüch des kilchgangs halb, deßglichenn der gastüng und inzügs deren, so wider unseren helgen gluͦben sind, oüch aller undingenn halb, gwäschen und gschuͦlet haben. Sölichs, gnädigen, lieben heren, sind wir von irem wäsen (wie woll villicht mer daran sin, ist uns doch sölichs nit eigenlich wüsend, dwyll ein oberkeitt ein ding alwäg zom lestenn fürkompt) bericht, dan so uns witter eigenlichs wüsend, würd es uch nit verhaltenn, dan wir je des gesint, so wit unsers vermögen reichenn, schand und laster abzuͦstellen und oüch denen beholffen zuͦ sin, so sölichs gern ußrüten wölten, dartzuͦ uwer ersamen wyßheit wolgefallen und geheiß nach unserem vermögen alwägen nachzuͦkomen und zuͦ volbringen gentzlich geneigt. Datum donstags vor Albanny anno etc. 1534. Schultheis und rät zuͦ Winterthur. Den hochgelerten, wirdigen, fromen, fursichtigen und wysen den verordnaten eines ersamen rats und des gantzen sinodus stat und landts Zürich, unseren gnädigen, lieben herenn.
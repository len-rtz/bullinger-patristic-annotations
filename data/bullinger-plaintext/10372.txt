Gratiam et pacem a domino. Ich hab, allerliepster herr und bruͦder, von Baltazar und David enpfangen ein gantzen huffen, das mich hoh erfreuwt, und imm hertzen, dann ich immerdar gspür ein getrüwen warhafften bruͦder an dir, dem min unwissen und anligen och dermassen ze hertzen gatt, das ich nitt meer zumuten könde. Ich wil mitt guͦter muͦß alle ding besichtigen. Der fünf positionen halb, die aller dingen ein summarium sind, bin ich wol zefriden; dann wie ich dir darum geschriben, hett sich in mittler zit zuͦtragen uss dem stupfen und anwysen der lidenden Salodurneren, daß ich von frid und krieg hab söllen und muͤssen predigen Hab ich den handel nitt uss sömlichem wol gegründtem grund an die hand genommen von testament und kilchen, sonder vom magistrat, in der alten kilchen ingesetzt, von Christo und den apostlen bestätiget, und der gsetzt in ducem pacis et belli und äben das beschlossen, das och du; gilt desßhalb din geist minem kleinfuͤgen gwaltige zügnus. Und manglen äben noch einß, diewil Solodurner unser bruͤder dess globens halb sind und von irem magistrat von dem evangelio getrengt und in vil wäg genötiget werdent ob unserm magistrat gezimme, sin läben darzestrecken wider die atheos Salodurenses, zuͦ hilff der undertruckten. Faedera equidem hoc non possunt nec civitas illa. Sed quid iuxta dei verbum liceat, uno verbo significabis. Lieber, verzih mir minen überlangen schriben. Ich kan nitt anders. Ich wen, wie all puren thuͦnd, min nott sölle jederman anligen, wie mir selbs. Von Pariß hab ich vernummen, daß es träffelich übel statt. Sid desß bapsts früntschafft sind die vertribnen Sorbonisten als Beda und ander ze Pariß wider ingelassen. Erasmi und Melanchtonis alle buͤcher, och grammatica, verbotten. Ein gruselich persecution angfangen. In mittler zit ist Cattorum princeps selbs apud regem Galliarum in Lothoringia gsin. Was da ghandlet, weist man nitt. Etlich sagend, er hab Cattum zu eim hoptman über 10000 fusknecht und 2000 reisiger gesetzt und gäbe imm 40000 kronen järlichen. Etlich sagend, er habe ein bruttloff gemacht mitt dem jungen hertzogen von Wirtemberg und desß Lutringers tochter. In summa: Huius persuasus est consul imposturę Gallicę doctissimus, Cattum seduci et decipi. Proinde cavendum illi, ne Gallo quippiam fidat. So vil hör ich von den dingen sagen. Es gat uns übel mitt unserm magistrat. Ich glob, man werd uff ostren 8 senatores nüw muͤssen setzen. Timeo pandaretum Wingarterum ob scortationem amovendum. Orate omnes, ut dominus spiritu suo electorum corda dirigat. Ich acht, Simon Sultzerus sye nun by dir gwäsen, hab dir och anzeigt, so vil er gewist. Alle ding wil ich dir eigentlich und gar bald schicken. Salvi sitis, omnes concionatores et lectores. Lentzburg halb wil ich noche sinen und dich zittlich gnuͦg lassen wissen. Es habend die Baßler ein confession dess globens den iren angemutet. Meinend ettlich, wir söllends by uns och thun. Möcht dich wol darumm hören. Sobald ich bottschafft han, wil ich aber schriben. Vale. In grosser il. 21. martii anno 34. Tuus B. H. Heinrico Bullingero, ecclesiastę Tigurino doctissimo, fratri charissimo suo.
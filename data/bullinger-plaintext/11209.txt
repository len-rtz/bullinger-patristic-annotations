Salve, mi venerande et optime Bullingere. Constantiam nuper, hoc est 26. augusti, cum bona Wirtempergensis principis gratia redii, nisi quod ille malignius ęquo mihi numeravit; nam tantum non 300 aureorum iacturam feci toto illo quadriennio, quo in ipsius ditione non ferendorum laborum molestia oppressus prorsumque enectus sum. Et tamen gratias ago deo meo, quod bona conscientia illinc explicitus iam meis restituor. Volui autem, licet occupatissimus, istuc tibi paucis indicare, quod sciam, quid amicorum meorum rumusculi iactitent, nempe irato me principe missum factum, ne desit, quod illis obiicias; nam quicquid hic peccavit princeps, non pro ira, sed pro consuetudine fecit. Sic enim solet. Spero autem fore, ut olim per commodam aliquam occasionem, quod nunc desidero, benigne compenset et dignam principe munificentiam exerat, quum sit in me alioqui non iniquo animo. Commenda me clarissimis viris Pellicano, Leoni, Theodoro ac cęteris fratribus et amicis, quorum me precibus tuis quoque additis apud Christum iuvari vehementer cupio. Salutant te Zviccii cum germano meo fratre et sorore. Bene vale, mi plus quam charissime et optime frater. Constantiae, ultima augusti anno 1538. Tuus Ambrosius Blaurerus. Clarissimo viro d. Heinricho Bullingero, Tiguricensis ecclesiae episcopo, domino et fratri observando atque charissimo etc.
S. Tu ita mihi renuncias frequentiores tuas deinceps, tanquam debellatum sit! Si audires nobiles circa Basileam, qui in his hic fuerunt nundinis, aliter diceres. Bone deus! Quam sibi adulantur! Quam inter se invicem consolantur! Gloriantur ex castris epistolis missis de felicitate cęsaris, de eius opibus, de multitudine terrarum et insularum, atque ideo dicunt: impossibile  esse, ut vincatur. Aiunt militem Germanum sic ab eo diligi ut propriam animam. Nugas igitur esse, quibus de nos gloriemur. Ita solent literis alter alterum erigere, cum illud tamen constet: in cordibus eos crudeliter lacerari et plane desperare. Hos itaque si audisses, longe dixisses aliter, nempe ut alias. Quę cognovero posthac, non te cęlabo. Verum hęc ioco! Scio, quę scripsisti hactenus, quonam scripseris animo; et dico ex animo me gloriari apud bonos ea de re, et apud meipsum gaudeo vehementer. Gratias ago igitur, et dominum oro, ut beneficia illa, in corde meo maxima et nobilissima, rependat diviter! Unum non scripsisti: De veredario intercepto, qui missus a filio Granvelę tulit literas, in quibus dolet, quod hyberna cęsar non fecerit in Wirtemberga ut ubi omnium rerum necessariarum fuisset copia. Suadere dicitur, ut, quod nunc praetermissum, ad tempus veris conficiatur; esse nanque ducatum eum vehementer accommodum ad cęsaris consilium perficiendum. Secretarius praeterea Georgii comitis scripserat Erbio Sebastianum Schertlium recepisse Donawerdam et occidisse cęsareanos ad unum; similiter Neoburgum. Nunc ex tuis video verum non esse. Item ex literis veredarii, quę habent per ditionem episcopi Augustani subsidia fortissima  collocanda esse, quo paratiora sint ad bellum instaurandum in annum sequentem, etc. Granvela non per urbem nostram, sed non ita procul ab urbe transiit, ut dicunt, ad episcopum Basiliensem. Is Granvela paulo ante scripserat ad uxorem de magna cęsaris fortuna, qua uteretur in bello; nam Ulmam facilime obtinuisset, modo voluisset. Ex Memminga senatores velut invitasse cęsarem ad occupandum, et huius generis multa. Hęc Burgundiones quidam amicis narrarunt, etc. De Helvetiorum Immontanorum conatu dicito, si quid habes et per ocium poteris. Vale in Christo cum Gvalthero et fratribus piis. Basileę, 12. novembris anno 1546. Tuus Os. Myc. D. Heinricho Bullingero suo.
Gnad und frid von gott durch Jesum Christum etc. Günstiger, lieber und christlicher herr und bruͦder, üwer schriben han ich wol verstanden, namlich das ir bsorgen, der vogt sye dem handel nit günstig. Denen har duͤcht es üch villicht fruchtbarer, das wir dem vogt des meitlis meinung anzeigtind, und so dan der vogt den wyllen drin gäb, wär wol und guͦt; wo das nit, das wir dan Heyrichen empfelen die sach. Hieruber ist das min antwurt, das ich nit bim müller, bins meytlis vogt, gsin. Deshalb stat es mir nit zuͦ, mit dem obervogt zuͦhandlen, so ich nit weis, ob er bi im gsin ist oder nit. So ich aber zuͦ im kum, wend wir luͦgen, wie der sach gschäche. Wiewol, nach dem ich von miner frouwen vernim, die es dan vonn eim, dem die sach gheim und wüssend hatt, dörffte es des nüt. Dan es ist die sag heiter, sy habend einander selbs genommen. Wo dem nun also, wüßt ich abermals kein besseren rat, dan das ir an obervogt wurbind, das er üch, die wil es doch gschächen wär, hulffe, die früntschafft bereden, und wan das gschicht, acht ich, die früntschafft, wie wol sy sin sust gantz und gar nit zfriden w[e]rd sin, si werd die milch bald nider lassen. So es aber nach nit uberhen wer, ist min rat nit, das sy es thuͤgen; dan ir mögen wol dencken, was es üch und dem herren bringen mocht, wan ir üwere decreta, die ir seib gemacht, überträten. Hierum so ist min bitt, ir wellen so wol thuͦn und mir eyswegs, nach dem ir die warheit am meitlin und knaben erfaren, kunthuͦn, damit ich kön mit dem vogt darnach handlen. Ich bsorg, ir truwen etschlichen lüten, die an zwifel das spil vorhin ouch verhönt, zevil. Da mit sind gott bevolen. Datum ultima maii anno 1536. Üwer allzit williger Ulrich Wirtz. Dem erwirdigen, hoch und wolgelerten herren Meister Heirich Bullinger, predicanten zuͦ Zürich, minem insunders gunstigen, lieben herren und christlichen bruͦder zuͦ hand.
Heinrich Bullingers antwortschreiben an Augspurg, Matthiam Erben betreffend. Wolgelert, edel, vest, from, fürsichtig, ersam unnd weyß, günstig, lieb herrn, mein ganntz willig diennst sambt erbiettung alles guͤets seie e[wer] w[eißhai]t von mir bevoran bereit. Ewer weißhait schreiben belangend die werbung an herrn Mathiam Erb hab ich heut, dato diß brieffs, empfangen unnd seins innhalts verstanden. Fueg e. w. darauff in antworts weiß unnderthenig zuvernemen, das, wie ich unßher in gemelten handel minnem besten vermügen nach (wie mein lieber herr unnd freund, e. w. stattschreiber, wol weist) gehanndlet hab, das ich also fürohin mein arbeit und getruwen fleiß nit sparen will, damit fürderlich e. w. schreiben statt von mir beschäche. Was mir dann je begegnen und zur antwortt wuͤrde, will ich unverzogenlich e. w. berichten; dann wo ich e. w. diennst unnd gefallens thun vermochte, wolte ich willig, geflissen unnd gantz unverdrossen sein. Bitt hiemit e. w. ganntz underthenig unnd freundlich, sy wöllet mich iro trewlich befolchen haben. Der trewe ghott unnd vatter erhalte e. w. gnedigklich durch Christum, unnsern herrn. Datum Zürch in der eidgnoßschafft, den 6. tag augusti anno 1545. U[wer] w[eißhait] allezeit williger diener Hainrich Büllinger, predicant Zürch. Den wolgelerten, edlen, vesten, fromen, fürsichtigen und weisen ratgeben der statt Augspurg, seinen günstigen, lieben herrn.
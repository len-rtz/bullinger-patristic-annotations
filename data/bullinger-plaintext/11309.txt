Salus multa, pater etc. Inductione iuratorum paternum a te exposcimus consilium. Inobedientia in servandis festis sic in multos ac loca multa insiliit, ut difficile, immo impossibile sit penam ab singulis insumere, cum multorum ac communis argumentatio et querela sit iam maius in rure scandalum non vivere festis. Quo bene sensati vicini nostri, Bernenses, Basilienses et (si bene percepimus) apud S. Gallum viri evangelici moti ea omnia praeter diem dominicum aboleverint exceptis extraneis, ultraque querulose sic argumentantur (cui et ego faveo) damnum in pauperes semper recidere eo, quod divitibus ac multis mechanicis (ut puta) sutoribus, sartoribus etc. semper abundet labor ocultandus, qui ceteris desit. Que tue charitati in charitate offerre non erubui, non quod vota nostra aliquid velint aut debeant, sed quod semper iuramento satisfacere haud nec magistratui obedire gliscimus. Obnixe te patrem, ut consulas, flagitamus. Inerti Prisciano indulge et fave ac cum omnibus tuis foeliciter vale. Georgius Hoch, in Enbrach ecclesiae minister verbi. Pio ac honesto viro Henricho Bulingero, ecclesiae Thuricensis speculatori fidelissimo ac suo in primis patrono peramando, debentur littere.
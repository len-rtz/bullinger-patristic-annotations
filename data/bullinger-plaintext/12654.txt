Gnad und frid. Uff zinstag vergangen 28. septembris habend die unsern dem keyser aber ein scharmuͦtz angewunnen, in 60 erlegt, ettlich gefangen. Volgender nacht hatt ein moͤrder h. Sebastian Schertlin zwüschen 1 und 2 ermorden woͤllen, alls er die wacht besichtigen gewoͤlt. Gott aber hatt inn bewart und er hat sich so ritterlich gewert, das der moͤrderisch verraͤter gefangen worden, bekandt hatt, wo er inn umbbringe, woͤlle imm einer 3000 gl. gaͤben. 1. octobris ist er für raͤcht gestellt. Es ist ouch verkundtschafftet ein houptman under den unsern, zuͦ Tonawerd im laͤger, sol ouch  ein verraͤter sin; darvon ir on das bald hoͤren werdent. Ich hab allwaͤg verraͤtery übel gefürcht; doch wirt inen das die ougen uffthuͦn. 29. septembris habend die Aldenburgischen ein welschen houptman gefangen, sine knaͤcht vertriben, darvon 9 erstochen, 3 Behemm gefangen und einen in schlechter, böser beckleidung; hatt aber 100 kronen by imm gehept. Acht man, er sye ein kundtschaffter und der raͤchten knaben einer. Die unsern habend imm laͤger des keyssers ein kundtschaffter gehept. Bringt (zuͦ dem, das die gfangnen glichs och beckennend), das es seer thür bim keysser: Brot, das by unsern 9 d., gillt by inen 6 crutzer; wyn by den unsern 4 crützer, by inen 7 crutzer. Der kundtschaffter hatt eins tags zellt 52, die man vergraben. Der keyser hatt wöllen Keyssa ynnemen (ist ein rychkloster), aber der lantgraff ist imm vorgefaren. Also sol der keyser uff sin über die Tonow mitt allen sinen in das ander laͤger uff Peyerland, Marxen genampt. Acht man, er werde sich heruff lassen. Er hatt den frenckischen adel gemanet mitt iren pferden. Anders mee haͤtt ich üch ze schryben. Das ist das fürnemmist. Bald mee. Wunderbarlich sachen sind vorhanden zwüschen dem rych, Franckrych, Engelland, etc., wider den keyser. Gott schick es uns zuͦ gnaden! Ir schribend so wenig, das es mich verwundert. Das letst ist 2. octobris. Lieber, zeigend mir, habend ir den grossen brieff empfangen d. Francisco Dryandro zuͦgehoͤrig? Den gruͤssend mir trüwlich. Den armen lüten zuͦ Nüwenburg wirt nitt eins gehalten, das inen zuͦgesagt. Gadt jaͤmerlich. Gott wirts finden. Gastius salvus sit; ne nesciat haec Diß beid brieff schickend mir by disem botten wider. Gott mitt üch! In yl, 5. octobris 1546. Sinem früntlichen, fürgeliebten herren und bruͦder, h. Oßwalden Myconien, obristen predicanten zuͦ Basel.
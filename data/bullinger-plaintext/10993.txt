Gratiam a domino. Eadem ipsa hora, quando hypodidascalus noster iam profectioni Tigurum versus accinctus erat, quę reliqua tua misisti, mihi gratissima reddita sunt. Pro quibus omnibus non quas debeo, sed quas possum olim referendas gratias ago. Novi nihil est, quam quod Basilensibus male audimus, nescio propter quas Buceri Retractaciones; videmur enim minitari nobis nihil amplius negocii fore cum homine. Quid responsuri sitis Basilensibus ad communes Buceri literas, per Lutium Scharnerum nobis signifficare velitis, obsecro plurimum. Tu interim bene vale, Theodoro, Bellicano, Pindero, Steinero, Beato cęterisque fratribus omnibus salvis. Bernę, 17. februarii anno 37. Tuus ex animo Megand. Quando has literas obsigno, charissime mi Bullingere, venit filia Davidis Gladiatoris, a qua recipio literas, quas ad nos dedisti. Quibus ut respondeam, in praesenciarum non est possibile. Alias ad omnia respondebimus. Iterum vale. In summa: Non alio consilio Bucerus retractat, ut velimus nolimus idem omnes faciamus. Domino Heinrico Bullingero Tigurino, singulari suo amico.
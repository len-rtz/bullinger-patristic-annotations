Gnad und frid durch Christum von gott sampt brüderlicher truw und lieb mitt allem guͦtem zuͦvor, sonders freuntlicher, getruwer, lieber herr und bruͦder. Ewere schreiben sind mir baide wol zuͦkommen, sag euch deren fleissigen, hochen danck, sonderlich mittgetailter zeytung, so ich dann etlichen vertrauwtesten miner herren ouch anzögt und sy damitt erfröwt hab. Dann wir all den herren loben, das die ewern der stantmütigen dapferkait und redlichait sind und sich das uppig gellt und aignen nutz nitt uberwinden noch von dem, das recht und billich, abfüren lassend, darzuͦ ouch, sovyl an inen, die andern ouch von sölicher böser sucht mitt ernst und truwen abzeziechen begerend. Der rych gott des frydens well diß und alles guͦts in inen teglich in der crafft seines gaists mehren und sy darinn gnedigklich erhalten. Amen. By unß ist nichts sonderer zeytung. Unsere hoptleut, so dem churfursten und landtgraven knecht angenomen, sind diß wochen hingezogen, ungefar etwas uff dreu hundert, under denen etwas uff funfftzig unser statt burger uff bewilligung aines rats. Iren weren gern mehr gezogen, so gantz kriegisch ist alle wellt; aber man hats inen abgeschlagen und anhaim behalten uff grössere not, deren man teglich in sorgen steht. In was kriegsübung die unsern standind gegen dem hertzog von Brunschwig, habend unsere herren den eweren kurtzverruckter tag angezögt. Es ist ain handel, des man sich hat ehren und der bundtnussen halb müssen annemmen, damitt doch dem ubergrossen frevel und muͦtwillen des grausamen wüterichs und tyrannen gewert werde; dann er die frommen von Gosslar lang zyt her unlidelicher weyß angriffen und beschwert hat, welchs die unseren für ain religionsach erkennt und angenommen und demnach hilff zuͦ bewysen und sy zuͦ entschütten und vor sölichem tyrannischem gwalt ze erreddten christlich gedacht und fürgnommen habend. Dann obwol die sach an ir selbs nitt ain religionsach, ist sy doch allso geschaffen, das die fromen von Goslar, von wegen das sy zuͦ dem evangelio komen, in all diß unbillichait und schwären lasscht gerathen sind. Dann vor und eh sy unser religion angenommen, habend sy vor dem camergricht gegen hertzog Hainrichen ire erlangte recht gehapt, wiewol der kaiser ouch domals, namlich vor gehaltnem rychstag zuͦ Augspurg, wider der von Gosslar bewilligung de plenitudine potestatis ain stillstand mitt der exequution wider den hertzog von Brunschwig geschafft hat. Nachmals, als der truw gott die von Gosslar ouch mitt seinem wort begabt, hat es sich ouch by dem unseligen camergricht alles irenhalb umkert, das sy zuͦ kainem glichen noch rechten mehr kommen mögen; dann wie sy in erfarung kommen, das sy der hertzog uberziechen wollen, haben sy ain closter, an der statt und uff irem boden gelegen, verbrennt, damitt der statt daselbst her kain nachtail und schad vonn hertzogen zuͦgefügt möcht werden. Wie nun der hertzog in ire bergwerck und hütten ingefallen, sind die burger ouch hinuß gefallen; hat yeder das syn erretten wellen; haben allso ettlich erwirgt, ettlich in den schmeltzhutten verbrent etc. Alls aber die sach für das camergricht gewachsen, ist baider parteyen clag uff ain tag eingebracht, das yede parthey zuͦ der anderen clagt, sy habe den landtfriden verprochen etc. Da hat aber der hertzog so vyl practiciert, das die camerrichter am ersten den sententz wider die von Gosslar geben und sy in die acht erkennt und damitt ad agendum untüchtig gemacht haben; dann inen der hertzog wyter in das recht antwurt ze geben nitt schuldig gewesen vermög der acht, und sind allso die fromen von Gosslar mytt muͦtwilliger büberey veruntruwt und vervortailt worden, allso das sy der hertzog, glich nachdem sy in die acht erkendt worden, angryffen, ir bergwerck und hutten ingenommen, ouch all rent und gult, und ist im die possession erkendt worden; hat sy allso uber die masß für und für geplagt und getrengt, das der jamer nitt zuͦ sagen ist, was sy ongefar acht jar von disem tyrannen erlitten haben. Auff dem rychstag zuͦ Regenspurg ist für und für by dem kaiser der von Gosslar sach fürgepracht und darinn von den unsern ernstlich gehandelt, ouch so vyl erhalten, das der kaiser inhibition hat usgehn lassen und dem hertzog von Brunschwig selbs insinuieren, welchs aber alles nichts verfachen mögen; sonder ist der tyrann fürgefaren. Derhalb die unsern uff letstgehaltnem rychstag yetz zuͦ Spyr gar treffelich gehandelt und begert, das die von Gosslar von der acht ouch de plenitudine potestatis caesaris absolviert und reabilitiert wurden, active und passive, wie sy sagend, wider den hertzogen im rechten furzefaren, welchs aber nitt erlangt werden mögen. Doch uff trungenlich der unsern anhalten und fürwendung, wa diß sach nitt abgeschafft, das die unsern knecht wider den Turcken nitt schicken konnen und allso dasselbig werck zerstört werde, hat der kaiser ain suspension, quę habeat vim absolutionis, usgohn hat lassen und dem hertzogen durch commissarios intimieren mitt bevelch, das sich die commissarii aigentlich erkundigen sollen, was der hertzog zwyschen den zway nechstgehaltnen rychstagen denen von Gosslar abgetrungen hab, und verschaffen, das er sy widerum restituier. Aber in summa: Der tyrann hat den hals gestreckt und erst sydher newen unflat mitt inen angefangen mitt innemung irer güter, die er durchnidergelegt, ouch erstechung ettlicher knecht, das allso die unsern vermög des abschieds uff nechstgehaltnem rychstag disen zug fürgenomen, damitt Gosslar und ouch der statt Brunschwig geholffen werde. Da well der lieb gott gnad und sterck zuͦ geben. Dann hat diser tyrann der massen frevelich gehandelt mitt wissen und willen der synen, das ist unsers contrapundts, so werden sy im yetzund helffen und bystand wider die unsern thain müssen; so habend wir allsdann schon ain landskrieg und jamer im gantzen Teutschland, daruff unser aller sterben und verderben stat. Hat aber gott disen tyrannen dermassen blendt, das er on vorwissen und bewilligung seiner verwandten des contrapundts solichen unlydlichen frevel üben und sin aigen aubenthür beston wellen, alls man sich dann gentzlich versicht, es werde sich sin kain frommer ehrliebender hierinn annemmen, so wirt er bald ussgemachet sin und sinen verdienten lon empfangen haben. Darum wir gott billich mitt hertz und glouben anrüffen sollend, das er sein gericht dermassen an disem bluͦthund üben und erzögen welle, das er allen andern sins gleichen ain erschrockelich exempel sey und pleybe, damitt kainer mehr dermassen ze handlen fürnemme. Diß handlung hab ich euch in der yl gern wellen zuͦ grundtlichem bericht der ursach unsers kriegs anzögen, der hoffnung, ir werdts behertzigen und den herren gott sampt unß um syg ernstlich anrüffen. Daneben kan ich euch, doch in hochem vertrauwen, nitt verhalten, das der landgrauff, nachdem man den hertzog von Brunschwig mitt gottes hilff ussgemacht hat und die sachen zwischen dem kaiser und Frantzosen nitt vertragen sind, von stund an den gantzen hauffen kriegsvolck, wie er den by ainander haben würt, der kunigin Maria in d[as] Niderland zuͦfüren wirt, welches vorhaben vyl nachgedenckens hat, warum es bescheche; darum wellts nienen usskommen lassen. In summa: Es wirt der kaiser all sein macht und sterck daran setzen, damitt im der Frantzoß nitt zuͦ mechtig werde; daneben aber, wes sich die unsern für und für zuͦ besorgen haben, ist unverborgen. Es gerath, welchen weg es möge, wirt unser halb weder frid noch gnad sein. Aber noch ist der lieb gott der allermechtigest; der wirt und will unß, wie er ouch bysanher gethon hat, von allem gwalt der finsternuß vätterlich ereddten; allain das wir unß mitt besserung und rechter kuntschafft unsers globens zuͦ im schicktind, wurden wir gewiss sine grosse wunder sechen. Wellt mir meinem insunder gunstigen, lieben herren und freund b[urgermaister] Rösten vyl dienst und gruͦtz mitt empietung alles guͦten sagen. Wa ich im und euch dienstlichen willen bewysen köndt, byn ich ungespart. Ich wart all tag nuwer zytung von Augspurg; so mir die zuͦkompt, lass ich euch als dann weyter wissen. Kan yetzund nitt mehr. Die Zwicken lassen euch fruntlich und brüderlich grüssen. Min lieber bruͦder Thomas ist in meiner herren geschefft gen Ulm geritten, soll uff hinacht oder morn widerum kommen; möcht ouch etwas zytung bringen. Quod filiolum extulisti, gratulandum nobis potius quam dolendum, quod mature angelis similis evasit omnibus iam humanis turbis et periculis superior factus. O quam vere beati mortui, qui isto omnium rerum exulceratissimo et deploratissimo statu in domino moriuntur! Tu nos et ecclesiam nostram christianice et sedulo servatori Christo commenda et insubidę scriptioni amanter ignosce, quando non licuit aliter. Saluta omnes symmystas et administros, inprimis Gvaltherum nostrum, cuius literis, ita me ille amet, respondere nunc haudquaquam potui; animus vero meus erga optimum iuvenem magis atque magis amore incalescit, quum audiam eum tanta fide et diligentia, gratia et felicitate Christi caussam etiam pro concione agere. Dominus illum nobis diutissime servet incolumem. Vale iterum atque iterum, anima mea in domino. 15. iulii anno 1542. Tuus A. B. Bullingero s[uo]. Tiguri.
S. Oro te, ut cures valetudinem diligentius. Contemnis imbecillitatem hanc et nullum finem laboribus facis. Purgatione integra tocius corporis erit opus, quae adhiberi hoc tempore potest optime, tum leni capitis evacuatione et dieta accurata tota hyeme. Hęc si vis contemnere, contemnis ecclesiam, cuius te usui subducis. Video hoc seculo in hoc peccari ab omnibus, quod sui curam credunt esse supervacuam, quasi se curans aliquis minus ecclesię commodet quam ea ipsa curanda. Hoc igitur oro te, ut velis serio et consulere de te et mox diligenter exequi, ut morbum hunc prorsus repellas primo, tum cura diligenti te ab illo pręserves. Hoc nisi fit, cętera, ut vides, omnia iacent tibi. Hanc ergo pietatem in patriam et ecclesiam servemus, nec me credas consulere tibi falsa officii specie; sic me charitas vera et verum in religionem studium hortatur. De bigamia quod quaeris, etiam me res hęc valde sollicitavit. Quaesivi ex ipso Bucero. Se, Philippum, Lutherum negat conscios illius culpę esse; fecisse, monuisse omnia, quae quidem recta sunt coram deo. Cęterum fama est orta hoc pacto: Extra uxorem duas amavit Hessus; inter has exorta ęmulatio, in qua incensa et quae diutius in amore fuit, ausa est iactare se coniugem esse. Hęc stultę puellae gloriatio emanavit. Quid porro in ipsa sit re, scire ego nescius unde [?] non potui. Hoc scio miseros nos esse propter talia exempla eoque magis miseros, quod tam frigide in summa difficultate rerum inter nos congruimus. De disciplina ecclesiae oro te, ne quid credas temere institui aut conari istos; hoc solum quaeritur, si qua sit mutua et arctior[?] magis inter ecclesias amicitia, qua melius et posteris evangelium, quod tenemus, relinquere et fortius adversariis liceret occurrere. De vobis omnibus omnes humanissime sentiunt. Oro te per charitatem Christi Iesu, ut conservare te velis huic tempori cura et diligentia, tum, ut publicam religionis caussam velis toto corde cogitare. Respiciat dominus deus noster nos de coelo. Amen. Saluta mihi omnes fratres; omnes quaeso dominum, ut bene in ipso valeant. Vale in domino. S. Gryneus tuus. Domino Henricho Bullingero, fratri in Christo dilecto.
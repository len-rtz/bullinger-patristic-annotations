Der herr gott zerbreche alle ratschleg, so sych wider inn ufflaynend. Fürgliepter, uff üwer pitt hin, üch zu wüssen thuͦn, was wir zitung habend, insunders deß kaysers halb, venemend: So fil uns uff vergangen donstag, mir von Mayland us der statt zuͦgeschriben ain brieff des datum geben uff den 8. tag apprillis 1536 etc., von wort also: Nüwer zitung halben nichtz sonders, dann die gwiss sag, daß der kayser uff Rom zuͦ zogen syge und habe zwölff tusent fuͦsknecht, Taliener und Spanjer, drütusent pfärt. Die Venediger söln im schicken drütusent knecht und drühundert kürrisser. Der hertzog von Florentz schick im och drütusent knecht, sechshundert pfärt. Der kayser werd ouch selpst gen Mayland ins leger ziechen; dann man mache im ain zelt in Mayland. Ouch sygend die zechentusent lantzknecht schon in Mayland, dess kaysers, und vierhundert ross hie, die das gschütz fürnn werden, sollend zuͦ Werszell ligen, aida das leger zuͦ schlachen. Dess Franzosen halb die sag, sine rüter sygend schon zuͦ Astia in Safoyer land; sygend och etlich fuͦsknecht übern berg sampt etlichem gschütz. Sond ir mim lieben her Rosten von mir offnen als aim schuldigen, daby ouch hab ich üch vor gschriben, schrib üch das noch, mines ayds halb gethon, minem her Rösten anzuzaigen, so fer es üch nit schad bedunckt, daß ich von minem her Vadiano selpst erfragt, ob dem also syg, sagt er ja, daß der münch, der prediger, alhie uff ofner cantzlen gret mit minder oder mer worten (ais ich hoff, by S[ant] G[allen] in ingnomner kontschaft finden): "Die glerten sind aber feriert zuͦ Basel zuͦsamen, die kätzer", ongfar dise wort, doch kätzert, redt herr doctor. Fragt ich min herr doctor: "Haben ir nit denen zuͦ Basel uff dem tag solchs erofnet, die verletzt?" Sagt er, sy hetentz underlasen, ursachen halb. Maint etwar, es syg nit all tag guͦt losen etc. Hierinn handlend, als ich wais. Sagend mim her Rösten, aydtz halb zaig ich im das in ghaim etc. Item uff ostertag, hör ich warhaft, sygend der gotzshus lüten fil hundert zur predig und zum nachtmal Christi gangen in vil pfaren allenthalb, och zway schiff von Roschach gen Lindow gfarn. Hor, dise tag habe der apt etlich beschickt und inen mit sim eignen mund den ayd angen, zuͦ fragen, und weiche zur predig gangen, jedem 10 ß d, welcher zum nachtmal 1 lib. d S[ant] Galler werig. Ich hoff, emals üch der b[rie]f werd, haben ir mir zuͦgschriben der herberg halb und anders; wo aber nit, so schribend mir bim guͦten Hans Widenhuber. Mit grüss von uns beden vos omnes, domus, her Rösten, maister Kasparn, Rordorffern, andre. Actum S. Gallen, yl, uff sampstag nach ostertag anno 36. jar. U[wer] willig Hans Vogler. Die sag, Conrat Zwick und Jochim sind gen Franckfurt bed. An minen fürgeliepttenn hern [und guͦten fr]ündt M. Hainrichen [Bullingern], prediger zuͦ Zürych.
Gratiam et pacem a domino. Multis me tibi, vir observande, benefitiis obstringis, et ego me tibi multa debere agnosco. Inscripsisti mihi Epitomen et piissimam et eruditissimam, ad cuius lectionem eruditissimi quique obstupescunt penitus. Adeo mirantur rara illa domini in te dona. Gratia domino, qui ea tibi dedit, partim ut ecclesiae suae per te prodesset plurimum, partim ut te ipsum aeterna imortalique gloria apud sanctos donaret. Praeterea dono mihi obtulit tuo iussu bibliopola Epitomen, pro qua tibi maximas refero gratias. Illam vero hoc chariorem habebo, quo mihi tu tuique nominis memoria sacratior est. Dominus te nobis in longa servet saecula! Scribit hisce diebus Blaurerus se recantasse nihil. Fateri se idem nobiscum, in coena a fidelibus fide manducari corpus domini eo modo, quo fides solet etc. Scribit se in principe desyderare nihil, sperare rem optime cessuram Osiandrum nunc, agere Stutgardii, qui paulo nunc sit mitiore praeditus spiritu quam antea. Philippum Melanch[thonem] et S[imonem] Grynaeum expectant. Melanchton amicissime scripsit ad Bucerum amicitiam offerens. Eandem obtulit et Osiander. Buceri libellum De dogmatis christianis ad Abricensis maledicta, item nostrum libellum De utraque in Christo natura tibi dono mitto. Recipiuntur a principe in ministerium verbi nostrorum aliquot et caeteris libentius. Breviter: Optima quaeque pollicetur Ambrosius, optima pollicetur et Bucerus. Tu quid de libello eius sentias, indica. Omnem moveo lapidem nihil non, tento, quo Antronii conatibus apud nostros obsistam et ministros verbi retinendos doceam. Utinam multum proficiam! Sunt, qui desperarint pene. Sunt, qui cordatius agant. Immontani egregie superbiunt. Praeses Frouenfeldius haud segniter persequitur religionem nostram Dominus adsit se invocantibus!. Vive et vale. Relegere non vacabat. 16. octobris 1534. H. Bull[ingerus] tuus. D. Ioachimo Vadiano, consuli Sangallensi prudentissimo, suo plurimum observando patrono.
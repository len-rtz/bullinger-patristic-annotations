Coelius Secundus Curio s[alutem] p[lurimam] d[icit] per Christum Iesum. Quamquam tua erga me humanitas seu pietas potius tanta fuit, ut bene longa epistola tibi gratiae agendę forent, his tamen literis nihil amplius ad scribendum sumam, quam quod nobis amicorum caussa curandum erat. Alias vero etiam referendi gratiam fortassis facultas suppetet, nedum gratias agendi. Meministi, credo, cum essemus apud te, me tibi narrasse de quodam amico, qui fratrem suum Tigurum mittere vellet cum discendae Germanicae linguae tum aliarum bonarum rerum gratia. Sed nescio quae negotia nos ab ea cura ad se transtulerunt, ita ut nihil de ea re certi inter nos constitutum sit. Nunc, quod omissum fuit, sarcire paro. Igitur rogo, ut aliquem seligere bonum et doctum virum, dein etiam mercatorem aut negotiorum plenum, apud quem is adolescens agat, et cum utroque de precio et conditione convenire. Quod ubi feceris meo nomine, si placet, ad d. Martinum a Pergula iurisconsultum Tiranum literas mittes, quae de toto eo negotio eum certiorem faciant. Occurrent certe, qui literas ferant; sin minus, Curiam ad d. Io[annem] Comandrum aut Blasium, ministros, eas mittere poteris additis ad horum alterum, ut Tirani in Valle Telina reddendas curent, quatuor verbis. Hanc rem te omnino curare sedulo opus est, ni meam fidem in discrimen et meipsum in infamiam adduci velis, qui haec ipsa praestare sum pollicitus, quae tamen obrutus negotiis, curis et molestiis innumeris non praestiti. Quod ut huic meae negligentiae (ut etiam me ipsum ingenue accusem) tuae opera, studio et diligentia succurras, te etiam atque etiam rogo. Caeterum ad Camilum quoque, cuius tibi literas redidi, rescribere eadem opera aliquid poteris. Hic enim Tirani agit, et facile d. Martinus ei literas tuas reddet. Solaberis enim virum et literis et religione pręstantem et tui praesertim amantissimum. Quae scripsi, quo celerius fient, eo gratiora erunt. Ipse scripsissem, si certi aliquid scribere possem; sed cum non possim, ipse conficies et nos apud d. Martinum excusabis. Vale per Christum Iesum et nostro nomine eximios doctores Pellicanum, Megandrum, Bibliandrum, Gvalterum et reliquos salvere iubebis. Uxorem tuam officii et caritatis plenam meo et uxoris meae nomine officiose diligenterque, adde etiam amanter salutabis, liberos dulcissimos de sua erga nostros suavitate, gratia et officiis amabis. Ego meipsum tibi et tuis dedo, qui, quicquid sum, debeo. Vale et salve. Salutant vos fratres et ministri, qui nobiscum sunt, praecipue Viretus et Comes. Lausannae, quarto idus decembris 1542. Una cum tuis hasce quoque his annexas ad d. Camilum aut ad d. Martinum cum tuis adligabis diligenter et mihi ignosces, qui tot et tanta tibi onera imponam. D. Henrico Bulingero, ecclesiae Tigurinae antistiti, fratri in Christo venerando. Tiguri.
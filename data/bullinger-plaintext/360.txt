Georg, grave zu Württemberg und zwͦ Muͦmpelgart etc. Unsern gruß zu vor. Lieber, besonder, wyr habent Johan Vogler dem elter uff euwer jünst gethon schriben und anders befelch geben, euch müntlich ze berichten; dan wyr wissen und können euch nichs sichers oder gutz zuͦ schriben, derwegen wyr sölchs schrybens und übels gantz matt und mudt sendt. Der gnedig gott verlihe bössere zeitten und ufrechtere hertzer im herren; dan wyr leider noch sehen, by allen steenden. Waß vier zeyttungen in röden stendt mit Straßburg, kan üch der Vogler berichten. Seidt gott befollen. Dattum unser hant. Bassel den 6. December anno 48. Dem wolgelerten Heinrichen Bullinger, predicanten zuͦ Zürich, unserm lieben, besundern.
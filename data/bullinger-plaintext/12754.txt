S. D. Bene et sancte admones nos, ut docendo populum purgemus, ut suorum peccatorum conscius vitam suam, qua irritavit dominum, emendet in melius. Non enim michi aliter persuasum habeo, quam ut dominus hoc bellico tumultu voluerit nos nostrorum peccatorum admonere et ad poenitentiam adhortari. Ob id enim non permisit hosti, secundum quod apud se statuerat, in nos sęvire. Fędus enim antichristi cum suo executore Gandavo illo, quid prae se tulerit quamque atrotia minatum fuerit, ipse nosti. Sed longanimus dominus voluit nobis et nunc temporis reliquum superesse, ut ad illum toto pectore convertamur et redeamus ad percutientem nos. Ego, quoad dominus suo michi adfuerit spiritu, officio michi commisso non defuturus sum. Iuva tu, charissime frater, hos meos meorumque symmistarum conatus tuis orationibus quam fidelissime! Res ceterum Tigurinorum Funckius, ille communis amicus noster, satis fideliter aperuit. Apud nos constans fama est caesarem extremum diem obiisse. Augustani scribunt idem firmissime. Ambrosius Blaurerus, Constantiensis ecclesię minister fidelissimus, ad archigrammatheum urbis nostre idem scripsit simul atque ad Ioannem Schnellium, qui nunc Luthkirchi Christum magno cum foenore salutis praedicat. Quod si verum est, spero dominum brevi ecclesiae suę adflictę laturum auxilia eamque ad suum nutum reformaturum. Litteras, quas Fridelino Wirt, Tigurino civi, tradendas misisti, obsignatas remitto una cum aliis illi bono viro tradendis. Scio Reinharti imposturas, quas quibusdam militię capitaneis struxit. Ulme a senatu mulctatus carceribus pęnam dedit. Dominus Iesus expurget suo spiritu hominum pectora, ut exclusa hypochrisi universa syncero pectore quisque suę vocationi inserviat. Nam mundus dolis, technis et imposturis plenissimus est. Periit fides et veritas. Omnes paternę correptionis fere sumus inpatientes, etc. Vale, amice inconparabilis. Salutant te Huldricus medicus, d. Funckius, Berthlinus et Ioannes Fabri, uxor mea et Rachel filia. Datę Memminge, 7. decembris 1546. Dominus Iesus servet te. Gervasius tuus Schuͦler. Seynem fruntlichen, lieben herren und pruder Mayster Haynrich Bullinger, predicanten zu Zürich.
S. gratia et pax. Gaudebam mihi superiore aestate occasionem in Germaniam peregrinandi fuisse oblatam, sperans fore ut ad Vos quoque, quo institueramus iter, tandem perveniremus, ac tua doctissimorumque virorum, quorum magnus est isthic apud vos proventus, praesentia et suavissimis colloquiis frui et oblectari contingeret. Sed nescio quo casu e medio cursu revocati hac spe nostra et desiderio frustrati sumus, quo fit ut in praesentia, postquam te coram videre et alloqui negatum est, cogar saltem utcunque literis sarcire quod tunc praestare non licuit. Scribo itaque, non quod mihi pollicear ullam te voluptatem ex tam ineptis scriptis percepturum, aut inde aliquid ad te rediturum utilitatis, sed quod ea spe ducar ut mihi persuadeam aliquid mea me importunitate abs te literarum extorsurum, quibus mihi recreetur animus, et quarum lectione doctior evadam, sicque afficiar ut redeam ad pietatis studia alacrior et ardentior. Puderet procul dubio tam impudenter te, virum undequaque doctissimum, gravissimis ac maxime seriis studiis occupatum, interpellare et remorari meis nugis et ineptiis, nisi et ipsae alicuius essent momenti, et quaedam secum seria ducerent. Tua ergo fretus humanitate, quam mihi tot encomiis D. Grynaeus communis amicus noster commendavit, ac cuius impulsu prius iam apud te aliquid audere coepi, accingar iis exponendis de quibus magnopere cupio tuam audire sententiam. Qualis sit rerum nostrarum conditio non putavi prolixius prosequendum, quum id abunde narraturus sit tabellarius, quem nihil latere arbitror, utpote qui non tantum mihi arctissima necessitudine coniunctus est, sed omnium etiam consiliorum et cogitationum conscius et particeps. Unum est quod inprimis tecum optarim conferre: qua de re nonnihil attigi in meis ad D. Casparem Megandrum literis. Sumus plerique, et paene quotquot penitius introspiciunt expenduntque diligentius quam arduum hoc sit munus quo vilissimi homunciones fungimur, quoe magnae ac graves curae teneant sollicitos et valde perturbent, quod tam rarus appareat evangelii fructus, tantus sit verbi et sacramentorum contemptus, tanta fidei et caritatis inopia, tanta peccandi securitas, nullus Dei metus, nulla prorsum religio, adeo ut vereamur ne paulatim labamur in atheismum quendam, semel deleta ex animis religione et omni Dei timore excusso. Nam quid nobis accesserit ex profligato papismo, non sentimus aliud quam quod vice abominandae illius sacrificulorum lanienae et sacrorum exsecrandorum sacras habemus conciones, ingentem quidem et pretiosissimum thesaurum, felicem commutationem, nisi quem ex ea decerpere fructum debueramus defloraret praeriperetque nostrorum hominum ignavia, et religionis neglectus tam impius et pertinax, ut saepe soleam cogitare hanc nobis lucem adfulsisse quo graviores irato Domino poenas nostrae impietatis et perfidiae luamus. Optamus omnes quidem profectum uberiorem, maiores pietatis auctus et incrementa: sed nihil aliud quam optamus. Deploramus istam temporum iniquitatem, at interea nemo est nostrum qui mederi tantis malis valeat. Incertus sum plane idne nostro contingat vitio, an populi, an utriusque, quod probabilius esse conficio. Meditabamur disciplinam aliquam in ecclesiam, quae sic dissoluta est, revocare, id enim necessitas nos cogit facere: qualem vero, nobis non satis constat. Cuius ecclesiae exemplum nobis proponamus imitandum, non satis novimus: tum quod quibus vivatur alibi institutis, et qua disciplina contineatur quisque in officio, haud satis liquet, tum quod rarissimae sunt eae ecclesiae in quibus non iisdem laboretur morbis et iisdem sit opus remediis. Porro veterem disciplinam restituere haud est in promptu, nec expedit, partim quod non suis careat vitiis, et plurima contineat quae, ut nonnihil discedunt ab apostolorum puritate, ita reduci citra conscientiarum periculum et papismi speciem atque suspicionem non facile possunt. Cupimus disciplinam, sed quoad eius fieri poterit simplicissimam, purissimam, et nihil ab apostolica va~ riantem e viris vere apostolicis. Qua vero via aggrediamur hoc negotium, unde incipiamus, quorum labore, industria, fide, diligentia et favore ad hanc rem utamur, quid proponamus et deliberemus, in tanto affectuum aestu, sinistris suspicionibus, religionis neglectu, haud nobis satis compertum est. Morbos sentimus et cognoscimus, sed plus valet arte malum et indies magis ac magis invalescit, dum nemo manum medicam admovet, nemo occupatur inquirendis antidotis, aut si qui id dent operam; aut cunctantur nimium aut non videntur agere ea fide et diligentia quam res ipsa postulat, atque ita semper in eodem haeremus luto et consenescimus, nihil veriti ne posteris ecclesiam relinquamus ommi solutam disciplina, mire turbatam et dissipatam, quae prius paene interit quam nata sit. Tu igitur, obsecro, aliquo consilio et admonitione hac nos leves molestia, et hanc sedes perturbationem. Minime enim dubium est quin vos quoque huiusmodi exerceant et exagitent cogitationes quo fit ut sperem me vestris consiliis et monitis non parum adiumenti percepturum. Saluta quaeso meo nomine collegas et symmystas tuos, fratres in Domino nobis omnibus observandissimos. Salutant te collegae mei et fratres qui apud nos sunt. Vale optime et meam loquacitatem boni consule. Lausannae 20. Februarii 1540. Tuus Petrus Viretus. Pietate et literis ornatissimo D. Henricho Bullingero Tigurinae ecclesiae pastori vigilantissimo. Tiguri.
Gratiam et vitae innocentiam a domino. Non est, Eberharde mi, ut doctori Sebastiano de tuo quicquam numeres; Froschouerus illi satisfaciet. Cum enim ipsi, quod scripseras, suggererem, ille dixit se homini satisfacturum. De aliis ne sis sollicitus. Interim modestia tua novit seni aliquid condonare. Frustra vero ipse metuit offendi Lutherum. Pluris enim veritas quam Lutherus habebitur a theologo. Nemini autem obscurum est, quam temere de quibusdam libris scripturae sacrae pronunciarit Lutherus. Ego non video, quid peccarit doctor Sebastianus. Quod si concordiae conditiones id possunt, ut nemo pro veritate contra Lutherum vel os aperiat, cum homo sit Lutherus, non deus, pereant concordiae conditiones. Ego agnosco Lutherum esse hominem, qui et falli possit et fallere, qui de errore admonendus sit et revocandus. Non probo illos, qui ex ipso nobis novum pectoris scrinium fabricare statuunt. An possit vulgari confessio ecclesiarum Helvetiae, ignoro. Vellem autem communi omnium consensu vulgari, et fortassis suo tempore et loco id fiet. Quid ego hac hieme scripserim, vides: duos libros De origine erroris. Non sine sudore et labore ingenti illos conscripsi. Forte non probabunt illos quidam. Sed veritatem intrepide scripsi, veritatem deo adiuvante in finem usque tuebor. Hoc autem exemplar ea lege tibi dono, ut donum commune habeas cum clarissimo viro d. Petro Gyrone, scriba inclytae urbis vestrae. Atque dominum oro, faxit, ut animos alioqui coniunctos efficiat hoc communi dono coniunctiores. Salutabis mihi virum et mea ipsi obsequia offeres. Amo enim candorem et eruditionem hominis illustrem. Expecto iuditium de libro meo. Vidisti forsan Biblia Latina e versione Munsteri ex veritate Hebraica, cui praefixi expositionem de omnibus libris sacrae scripturae eorumque dignitate et praestantia. Omni studio in ea annixus sum, ut sacrarum litterarum studium omnibus commendarem. Vale, Eberharte mi, et tibi de me quod de fratre polliceberis. 8. martii anno 1539. Salutabis mihi concionatores fratres Erasmum, Sebastianum, Conzenum etc. H. Bullingerus tuus. Et genere et eruditione claro viro Eberharto a Rümlang, scribae Bernensi, amico syncero. Dem Seckelschryber zuͦ Bernn.
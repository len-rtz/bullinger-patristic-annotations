Fuͤrgeliebter herr und hochvertrauwter bruͦder. Dieweyl von eweren l[ieben] Aidgnossen fur und fur durch die unsren, under denen sy ligend, geschriben wirt, das sy sich treffelich wol haltind, hat mein l[ieber] v[etter] Conrat Zwick ain guͦten einfal gehapt, das zuͦ erhaltung und mehrung ires erbarn wesens dienstlich sein mochte, wann in nammen ettlicher Aidgnossen, deren namen doch nitt ussgetruckt muͤssen sein, ain schreiben an sy gestellt wurde, ongefarlich uff mainung, wie ir hiemitt ain verzeichnusß uff das kurtzest empfachen. Unnd wa euch soͤlichs ouch gefellig, moͤchtend irs dann ewers gefallens enderen und besseren oder weyter aussziechen, doch das es nitt zuͦ lang wurd. Wir hetten euch damitt nitt bemuͤhet, etc., aber ir koͤnnend das schreiben vyl baß und landtlicher dann wir stellen, ouch sonst baß usstrichen, etc. Der exemplaria muͤssen viere sein: Ains uff Ravenspurg, ains uff Kempten, ains uff Memmingen, ains an die hoptleut und aidgnosischen knecht, so under dem hoptman, her Sebastian Schertlin, gelegen seind oder noch ligend. Moͤcht die uberschrifft lauten: Den hoptleuten und aidgnosischen knechten, so zuͦ Ravenspurg ligen, unsern getruwen, lieben Aidgnosen, etc. Allso ouch an die andere dreu ort. Ir werdends baß ze stellen wissen. Darnach muͤsste uber ain yeden brieff noch ain brieff oder coopert gemacht sein an yedes ort oberkait alls burgermaister und rat zuͦ Ravenspurg, Memmingen, item ouch Kempten, etc. Und muͤste in yedem coopert uff das kurtzest nitt mehr dann ongevarlich allso ston: Fursichtig, ersam weyß, etc., es langt an euch unser gantz fruntlich beger, wellt bygelegt schreiben den aidgnosischen hoptleuten, so by euch ligend, uberantwurten und sy verlesen lassen, guͦter hoffnung, so ir den inhalt des schreibens von den hoptleuten vernemmen, werdind allsdann onbeschwert sein, soͤlichs ouch den knechten verlesen ze lassen, etc. Die underschrifft diser vier schreiben muͤsste ouch nun ston wie im anderen schreiben an die knecht, namlich: Ettlich guͦthertzig Aidgnossen, etc. So dann dise brieff an die gemeldten dreu ort abgefertiget, muͤsstend ir die brieff all zuͦsamen in ain brieff schliessen. Der muͤsste an die von Ravenspurg stehn, ouch in maasß wie die anderen, und sy darinn gebetten werden, das sy die anderen dreu schreiben yedes an sin ort fertigen wellten, und allso den brieff gen Ravenspurg schiffen. Wa ir aber des nitt gelegenhait hetten, so schickends nun her an mich. Wellend wirs wol versechen by aigner bottschafft gen Ravenspurg, das sy dem burgermaister uberantwurt werden und dann wyter kommend. Wir achtend ye, es wurde nuͤtz und guͦt sein und vyl frucht daruß kommen. Es schreibend hiemitt unsre herren den eweren alles, was newer zeytung vorhanden. Derhalb on not, mitt zwifacher arbait ain werck aussrichten. Waiß wol, das euch alles nitt verhalten beleypt. Dennmarck hat die see beschlossen, das kain profand[t] noch anderß dadannen in das Niderland komen mag. Derhalb grosse theure eingebrochen, die unleydlich, allso das, was fuͤr traidt 12/14 fl. golten, yetzund 67 fl. gillt. Schreibt mir der burgermaister Herrbrot von Augsp[urg], des diener uff sontag by mir gewesen. Und mir angezoͤgt, wie er yetzund (verstond, der diene[r)] uff der hochzeyt Ferdinandi tochter, etc., gewesen mitt ettlichen klainetern. Haben im allain der koͤnig und koͤnigin fuͤr zwoͤlftausend guldin abkofft. Und hette er die rechten klainet dagehapt, er wellt hunderttausend guldin geloͤst haben. Aber man hat nitt gewisst, das die klainet des Herrbrots gewesen. Weren vylicht sust durhinder gle[gen]. O execrandum luxum impiissimorum principum, qui tantam vim auri in lapides impendunt! Yetz zuͦ 2 uren bringt mir der knaab ewer ander schreiben, daruff in yl diß antwurt: Erstens min lieber vetter sagt all ehr von euch mitt anzoͤgung ewer vyler geschefft. Ir sind im nitt minder lieb. Hett gern gsechen, das er lenger by euch hette beleyben können. So wisst, das mir ewer schreiben worden ist des datum 10. iulii. Habs ewerm botten nechermal anzoͤgt, er sollts euch muntlich sagen, dann es ward mir erst, nachdem ich in meinen brieff zuͦgestellt hatt. Hab dem Hallero seinen brieff ouch schon zuͦgeschickt. Das Welsch ist guͦt. Hertzog Ulrich hat ain post nidergeworffen. Hat man ouch nitt all sachen verstehn koͤnnen, von wegen das ettlich verborgen zaichen und charakter darinn gewesen. Doch hat man gnuͦg verstanden, das man im Niderland treffelich unwillig ist. Die Cluͦß ist wol besetzt und gnuͦgsam versechen, das die druff sy hoffend zuͦ erhalten, alls sy schribend. Sonst ist im, wie ir schreibend: Man ist vyl, vyl zuͦ langsam, und klagend sich des vyl, vyl verstendiger. Aber wir koͤnnen im nitt thain. Es thuͦt im hertzen wee, solichen unmaͤssigen costen tragen und nichts usrichten! Die unsern nemmend die cloͤster in hin und wider, wie es dann zuͦ Guntzburg in des bischoffs zuͦ Augspurg statt ergangen sey, item was zuͦ Thuͦnauwwerd gehandelt, item wie der bischoff von Wirtzburg die thurn abgebrochen und sich zur wehr geschickt, item wie die künigin mitt all iren kinden sampt ettlichen bischoffen dem kaiser zuͦ fuͦssen gefallen seyen und inn gebetten, die kriegsrüstung abzeschaffen, etc., wie der kaiser die konigin wol empfangen, aber mitt den bischoffen etwas ernstlich gereddt und gesagt, sy seyen im doch um soͤlich sach lang angelegen, warum sy inn dann yetz darfuͤr bittind, etc. Diß alles und anders wirt ewern herren zuͦgeschriben. Ach bittend gott getrulich fuͤr uns und die unseren. Es darff sin wol, ut omnia melius cadant quam vel pro nostris meritis vel ratione nostrorum consiliorum. 27. iulii 1546. Lieber herr und bruͦder, ewer schreiben sampt des landtgrauffen brieff ist mir wol zuͦkommen. Hab soͤlichs meinem lieben bruͦder und vetter anzoͤgt. Werden soͤlichs wol weyter anzoͤgen on meldung des secretarii. Die carmina gefallend unns treffelich wol! Wills dem Lęto furderlich zuͦschaffen. Der wirts ja gwisslich dem landtgrauffen nitt verhalten. Gott geb im hertz und dapferkait mitt vyl syg. Des brieffs von Mayland doͤrffen wir nicht. Gloubend euch um diß und noch vyl grossers. Sagend euch ewer fleyssigen treu[w] und des truwen fleysß möglichen dan[ck]. Wissend wol, das irs alles guͦt und uffs aller truͤlichest mainend. So gefellt unß ewer antwurt an den landtgrauffen sehr wol. Gott well, das man der tag ains zuͦ ainigkait des gaists kommen und dieselbigen erhalten moͤge im band des fridens. Amen, amen. Die uberschrifft an die aidgnosischen knecht under dem hoptman Schertlin muͤste allso stehn ungevarlich: Den aidgnosischen knechten, so under herr Sebastian Schaͤrtlin von Burtenbach zuͦ Burtenbach (ist ein Rytter) gelegen sind oder noch lygend. Hab diß hie oben vergessen. Die von Frankfurt habend dem kaiser niderglegt etlich und tausend haken, ouch harnasch für tausend mann, und etlich hundert tonnen pulver. Datum ut in literis.
S. et gratiam a domino. Quod literis prioribus pollicitus es, nimirum pignus initę inter nos amicitię, proximis tam abunde prestitisti, ut ignorem plane, quomodo vicem rependam. Dono dedisti mihi libellum omnibus mundi thesauris pretiosiorem: primum vetustatem christianę religionis nostrę, secundo emigrantium iamiam pręparatoria, tertio spem crędentium complectentem, eundemque non ex philozophorum scitis, sed ex divinarum literarum oraculis congestum, non ab ethnico quopiam prudente, non a peregrino aliquo, sed coniunctissimo adeoque mihi notissimo iugique amico Henricho Bullingero pie, fideliter et docte conscriptum; quem etsi nondum per temporis brevitatem legere licuit, tamen obiter hinc inde oculos in ipsum spargendo multa mihi antea incognita scituque necessaria tum et saluberrima reperii. Erit igitur mihi perpetuum mnemosinon et arrabo amicitię erga te, quam nulla ręrum oblivio, iuro, nec mors ipsa, deletura est. Nam eam etiam usque ad cęlestem patriam et sine fine duraturam firmiter crędo. Dabo etiam operam, ut ille tuus libellus non tam mihi quam meę uxori meisque liberis, quorum 7 habeo, tritus fiat et bene imprimatur, eoque duce in deum crędam, illi vivam atque moriar. Quem fructum ut inde capiam, tu apud parentem ręrum pro me diligenter interpellato. Sciscitaturus sum, an libellus ille hic apud nos venundetur, ut eius copiam nonnullis ex meis faciam. Si hic non venit, vix continebo te pro uno atque altero adhuc appellare. Confessio vestra plęnis navigat vęlis et amplissimos protrudit fructus relatrante etiam Luthero et toto eius farinę cuneo. Scis, mi dilectissime Henriche, quantum turbę res sacramentaria hactenus ecclesiis dederit. Scis etiam papatum unice crudo isto et literali verborum Christi intellectu fulciri. Inde mihi a viginti annis hactenus nunquam cum Luthero convenit. Ubi ubi degi, semper istiusmodi hominibus invisus fui. Propterea etiam Norinbergam et splendidam istic ad decennium actam functionem deserui me Augustam solum ob sinceriorem religionem conferens; et profecto falsus non sum. Habemus hic m. Michaelem Cellarium, virum optimum adeoque primum instrumentum, per quod dominus evangelium suum Augustę voluit innotescere. Is tanquam fortis et exercitatus athleta hactenus puritatem cęnę strenue tutatus est et adhuc viriliter tutatur et defendit quibusdam fere ad papismum in hoc negotio relabentibus. Hinc est, quod tibi inter cętera prioribus scripsi literis, etc. En tibi mordax, attamen valde verum carmen ab authore eam ob causam ęditum, quod Osiander in suis coniecturis de extremo iudicio somniatis divos Zvinglium et Oecolampadium inter pseudoprophetas connumerarit. Tu boni consule nec offendaris, oro. Poteris quoque id tibi per me transmissum esse obticere. Iam paro honestam vocationem domino Mathię Erbio, quam tibi, postquam effectum sortita fuerit, significabo. Oro autem, ut quam primum mihi rescribas, ubi vir ille invenietur. Vale cum pientissimis adeoque optimis fratribus tuis, quibus me commendatum esse cupio. Date festinanter, 11. iulii 1545. Tuus ex animo Georgius Lętus, archigrammateus Augustę Vindelicorum. Ornatissimo viro domino Henricho Bullingero, Tigurinę ecclesię pastori optimo merito, domino amico et fratri.
Das nüw geboren kindli Christus Jesus verlych uns ein fridsam, fruchtbar und seligs jar, in welchem wir from, gerecht und gleubig erfunden werdind etc. Lieber her und bruder. Uff jüngste abred by m[ynen] h[eren]gehept, her Conrad Lutharten betreffende, ist syn wyb und kind bevogtet mit zeugern diß brieffs, den ir wol heimlich umm alle gelegenheit des klosters Rütti und ouch her Conrads halb befragen mögend. Er ist ein gut from man, Thomas Buͦcher genampt, und myner g[nedigen] h[eren] v[on] Z[ürich] weybel in den kleynen gerichten dem huß Rum zugehörig etc. Demnach so das folckli uß armuͦt und mangel nit wol lang uffzehalten noch in grosßen kosten zu tryben, ist an uch myn gantz früntlich bitt, (uwers vermögens und sover uch zimbt) inen ze radten, das inen fürderlich tag werde. Gebharten K. hab ich bestelt, dem fölckli zu reden, ouch hiemit ein instruction myns vermögens, doch uff syn verbesßerung, zugeschickt, darin ir ouch radten und helffen mögend. Der tagsatzung halb, darvon ir inn mym abscheid veranlasßet, mir zu schryben, were myn radt umb meres ansehens willen, das ir nit nur mich, sonder alle die, so zu meyen des verschinen 1534. jars by uch gewesen sind, hiemit wider zu beschryben zinstags post festum innocentum; werdend wir unß gemeinlich in colloquio aller dingen halb bereden, woby wir blyben, ouch wie hoch wir unß gegen unsern g[nedigen] herrn embieten wöllind des innemmens der kuntschafft halb etc. Lasßend uns ettwas nüws wüsßen, und sind gott befolhen, der uch syner kilchen und unß allen zu trost gnediglich nach synem willen langwirig enthalten wolle. Datum Bubicken, in yl, mendags, den 28. decembris anno etc. 1534. Uwer bruͦder H. Stumpff. Domino Heinrico Bullingero, Tigurine urbis episcopo, patri suo in Christo dilectissimo.
Furgeliepter herr und bruͦder, hiemitt hapt ir den frommen, christelichen, theuren gottesmann, meinen allerliebsten vetter, der von meinen herren an die eweren abgefertiget ist uß ursachen, wie ir vernemmen werdt. Den bevilch ich euch zum besten, das ir ime fruntlich und christelich zuͦsprecht,  nitt von seiner person, aber gmainer sachen wegen, die er als gantz getrulich und hertzlich guͦt maint. Augspurg hat sich auch dem kaiser undergeben; mitt was conditionen, mag ich noch nitt wissen. Lętus hat mir auff gestert dise schriben zuͦgeschickt, welch ouch an euch stond. Wie ain grosse strauff ists doch und wie grosser zorn ist es, das yederman alls verzagtlich jemerlich handelt. Diewyl nun alle stett hindurch und nieman mehr dann Strasburg und Costentz uberig sind, sorg ich billich, das wir, nach unser statt gelegenhait und nachdem ich die leut laider zum mehrtail, wie sy gesynnet, erkenn, werdend ouch hinunder und dem hufen nachfaren, nammlich, diewyl wir aller menschlicher mittel, durch die unß verhoffelich möcht geholffen werden, gantz und gar entsetzt, und aber die leut (ich red von dem groͤssern hauffen) nitt dermassen gesynnet und auff gott gelassen sind, das sy alles on mittel uff inn wagen wellen und seiner wunderwerck erwarten. Derhalb wellt den sachen zum besten nachgedencken und thain, wie ir moͤgt, damitt ir und wir lenger möchten im fryden bliben und guͦt nachpaurn sein, wie ich euch dann on allen zwyfel genaigt waiß. Conferieren mitt meinem vetter vertrauwlich von allen sachen und bitten den herren von gantzem hertzen, das er die hertzen (so er doch in seinen henden hat) bewegen und erregen welle zuͦ soͤlichen ratschlegen und fuͤrnemender mittel, durch die unß moͤge liberung widerfaren. Ich wellte (dem herren seye ewig lob) mynen tails gern alles daran setzen und vyl lieber mitt gottes hylff und bystand tausend toͤd lyden, so es moͤglich, dann etwas wider gott und die liebe nachgeben und bewilligen; dann ye besser mitt gottes friden, in der wellt unfrid und aller anderer ding gefarlichait stehn, dann in gottes ungnad der wellt falschen, nichtigen und augenplicklichen friden haben. Aber, ach gott, ich waiß das ungloͤbig hertz der boͤsen und grosse schwachait deren, so ich danecht gloub, das sy gottes kinder seyen. Derhalben ich gern  wellt furderlich sein zuͦ allem demjhenigen, damitt wir nitt schand und spott wider gott und den nechsten inlegen muͤssen, etc. Ir habt den aid, so die gesandten der steddt dem kaiser schweren muͤssen, wol gesechen by ewern herren. Bitt ich euch um gottes willen, schreibt mir mitt drey worten ewer iudicium, ob er doch in aliqua interpretatione moͤg vertedingt und entschuldiget werden, sonderlich, das man verschweren muͦß alle erzoͤgung bruͤderlicher lieb und trüw gegen Sachsen und Hessen. Ich kans in meinem hertzen und urtail kainswegs finden, das es verantwurtlich seye. Will ettlicher anderer puncten geschwigen, die in der red der stett und dann im aid ouch begriffen sind. Allso kan ich ouch kainswegs finden, wie ir euch gegen ewern andern Aidgnossen mitt gott begeben können, das ir euch weder unser noch anderer wellind in unseren nöten annemmen, damitt wir zuͦ ungoͤttlichen dingen nitt getrungen werden. Nun wolan! Ir merckt und verstand mich wol. Der herr gott well yederman zuͦ thain geben seinen wolgefelligen willen, damitt sich nitt dermassen ainer an dem andern verschuld, das wir all den gottes zorn und sein grausam straff lyden, und mittainander (das er gnedigklich verhuͤten welle) verderben muͤssind! Bittend und bettend, so best ir moͤgend fuͤr die kirchen gottes, das sy seliklich erbauwen und nitt dermass zerstoͤrt werden. Gott mitt euch und ewerm haus. Grutzt all guͦt herren und freund, sonderlich administros tuos in domino. Myn lieber bruͦder empeut euch sein dienst und alles guͦts. Datum in grosser yl, den 29. ianuarii 1547. A. B.
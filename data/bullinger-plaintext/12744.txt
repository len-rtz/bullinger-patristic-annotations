Gratiam et pacem. Literas tuas, frater in domine colendissime, Griessenbergi datas accepi, id quod moneo, ne de fide tabellionis dubites quicquam. Ego, an meas omnes acceperis, miror. Ultimas scripsi per servulum Ioannis Albini, qui per Constantiam proficiscebatur Augustam, nec aliud erat in iis, quam ut consuleres, qua via tutissime proficisceretur. Sed eras tu tum quoque Griessenbergi, etc. Adulescentes vestri, duo certe optimi iuvenes, pro suo offitio diligentes sunt. Offeruntur eis a Frisio libri emendi pro florinis nostratibus 23. Suad eo modis omnibus, ut eos emant: quodsi alteri facultates desunt, emat alter, ab Ulmis; ac pro ista pecunia vix ita colligati sint. Maiores, in folio, pulchre colligati in asseres et toti corio obvoluti, sunt 26; medii sunt 7; et in parva forma, hoc est 8 folia de folio integro, 23. Sunt ergo in universum codices 56. Maiores dabit pro 10 batzonibus singulos; minores pro 3; medios pro 5 vel 4. In summa omnes conficiunt florinos 23. Sunt autem praecipue: Opera Pellicani in Biblia; opera Zvinglii in Novum testamentum et prophetas et alia eius; opera Hieronymi; opera Ambrosii; opera Cypriani; opera Basilii; [C]yrilli prima editio; opera Chrysostomi prima aeditio; Annotationes Erasmi in Novum testamentum; Paraphrases eiusdem aliquot; opera Bernhardi; Cornucopiae; Calepinus;  Lutheri et Melanchtonis quaedam; Bullingeri pleraque; et multa alia, quae hic commemorare longum esset. Suasi ego, ut emerent. Nolui tamen, quicquam te inconsulto agerent. Frisius sane opus habet pecunia. Quod si consulis, fac sciam, ne alii illis hunc thesaurum librorum praeripiant. Posthac a bibliopolis illos libros non minoris quam 60 florinis ement et pluris, sat scio. Dorumb, moͤchtend ir inen gaͤllt uffbringen, were guͦt. Ich kouffte sy dem von Ulm. Moͤcht sy dem andren lihen, diewyl sy by einandern. Libri fuerunt d. Wernheri Steinerii beatę memoriae, etc. Quae ad te scripsit et dedit d. Franciscus Dryander Hispanus, habes hic. Adieci exemplum literarum Tameri, concionatoris lantgravii Hassiae,  in castris ad me datarum descriptum, tum et meam responsionem. Ea ubi legeris, oro, remittas. Quid vero nunc fit in castris? Ubi agit caesar, ubi Saxo, ubi Hessus? Quid fit in Saxonia a Mauritio? Quid fit Augustae? Excessitne e vivis Danorum rex et elector Palatinus? Offero tibi materiam scribendi, ut sarcias tuum illud molestissimum mihi silentium! Vale una cum tuis omnibus. Tiguri, ipsa die Andreae anno 1546. Bullingerus tuus. Gaudeo ex animo sororium illum, tum inter nobiles solum (meo quidem iudicio) in Durgavia syncerum, concessisse fatis. Eripuit illum dominus ex infandis malis, ne oculi eius videant, quod metuo nos visuros. Dominus sit nobis propitius! D. Ambrosio Blaurero, Constantiensis ecclesiae ministro fidelissimo, domino et fratri suo semper colendo. Constantz.
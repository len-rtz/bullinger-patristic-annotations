Gotteß gnad mitt unß. Wiewol ich achten, das ir der zithung wissen tragend, thuͦn ich doch nicht dester weniger uch diß, so mir durch minen geliepthen Ulrich Hochruthiner, botten von Costentz, sampt minem hern schwager, dem Sayler, der mich ab dem pet gweckt, mittailt hat und mich lesen lassen, von wort zuͦ wort also im von Costentz zu gschickt: „Item v[il] gruͦs. Es ist unß in diser stundt uß dem leger ware und gruntliche kuntschaft zukomen, das uff jetz donstag zuͦ nacht unser kriegsfolck, so morgens fur Fuͤssen zuͦrucken furnemens gwest, haben sy zuͦvor gegen der nacht ain schrift hinin geschickt, wie inen dieselbig gfallen oder was sy darin vernemen. Sy das kayserlich kriegsfolck frü in der nacht in aller stille den weg hinab in das land Payern gnomen, und also abzogen und die statt Fuͤssen verlassen. Nachmals haben die unsern die statt ingnomen und die burger allgmainklich sy gantz willigklich mitt gebognen und ufghepten henden ghuldigt ergeben. Es sin unß och darneben schriben, das wir jetzumal mitt witer schickung aller proviant still zuͦsten, gschriben worden, welche wir u[wer] w[ysheiten] glichsfals, damit si sich deren proviant halber untz uf witern bevelch darnach haben zuͦ richten. Wellen ouch unsern lieben und guten frunden, deren zuͦ Lindow, mit aller yl zuͦ wissen ton machen. Das haben wir u.w., etc. Datum yn yl, den 10. iulii anno 1546. Burgermaister und rat der stat Kempten.“ Der bott ist gestern 10 noch zuͦ Costentz ußgangen. Achtet man, der Payer werd frid nit lang halten oder warten. Jheronimus Sayler last uch grussen, deß buchs fruntlich dancken. Pit wir, ir wellend unß uwer zitung mitailen han. Uwer w[illiger] J. Voglar. An meyster Heinrichen Bullinger zuͦ selpst handen.
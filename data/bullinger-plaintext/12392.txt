Gratiam et pacem. Gratias ago domino nostro Iesu Christo, qui totum Palatinatum lumine evangelii sui illustravit Germaniamque beneficiis obruere non cessat. Cedent haec nobis ad salutem, si beneficiis dei recte usi fuerimus; cedent rursus ad interitum idque nostra culpa, si ingrati esse perrexerimus. Utinam vero non nimium innitantur in robur foederis sui fideles iisque eveniat, quod nobis usu venit, ut unica hora a pauculis iisque pessimis nebulonibus superati prorsus dissipentur. Video ego foedera huiusmodi non fuisse fausta perpetuo. Dominus gratiam suam illis et nobis aspiret. Aiunt nonnulli Gallum et Anglum ambire fere foedus illud evangelicum aut saltem amicitiam cum confÄ™deratis exposcere. Quod an verum sit an falsum, non facile divinarim. Novi principum artes et simulationes. Scio Gallum aliquando petivisse civitatem christianam; tempore enim felici multos numeramus amicos. Ubi vero dominus igni nos probavit, declaravit Gallus interea sibi magis Cainicae urbis quam Abelicae municipium placere. Caveant ergo pii, ne onerent se sociis qualibuscunque et tandem sua mole ruant. Non stertit aut dormit caesar. Habet ille latas aures et longe videntes oculos, nam habet ubique fautores suos. Habemus item plures, quam ipsi putemus, hostes, etiam inter coniunctissimos. Rem vero longe gratissimam faceres, si in tempore moneres de bello, cuius mentionem fecisti in postremis. Maximam inde utilitatem caperem, si verum esse audirem idque in tempore, quod dicitur Gallum et Aquilam denuo aleam Martis experturos. Proinde oro, ne hic quid negligas. Gastius libenter curabit literas; denique observanti semper in tempore offerentur, qui Tigurum abeunt. Recte hic valemus omnes gratia domino. Utinam tu quoque cum tuis valeas! Vale. Salutant te Pellicanus, Bibliander, Gvaltherus, Buchterus et reliqui. Tiguri, 4. februarii anno 1546. Bullingerus tuus. Clarissimo viro d. Osvaldo Myconio, vigilantissimo Basiliensis ecclesiae pastori, domino et fratri colendo et dilecto.
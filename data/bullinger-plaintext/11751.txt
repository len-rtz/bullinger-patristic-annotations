A deo patre gratia et pax per Iesum Christum dominum nostrum optimo aeque ac doctissimo viro Enrico Buling[eri]o. Superioribus diebus, quum adhuc una cum meis Basileae agerem, dedi ad te literas, cum ne violarem fidem, quam tibi obstrinxeram adhuc Tiguri, siquidem me receperam haud commissurum, ut de meis rebus te non facerem certiorem, tum quia, ex quo te et de tuis scriptis et de facie agnovi, merito semper feci maximi. His itaque de causis veluti tunc sum impulsus, ut ad te scriberem, ita nunc et has ad te destinare statui. Quibus et hoc accedit, quod in manus tibi eas literas venisse minime arbitror; nam mihi persuadere nequeo, si redditae fuissent, quin abs te iam aliquod responsum haberemus. His itaque resarcietur earum iactura, et nos scies hic esse Argentorati, quandoquidem Basileae non licuit, cuius urbis et situs et caelum quam maxime arridebat, neque id sane dico, quod ab illius ecclesiae piis et doctis hominibus non simus perhumaniter excepti; etenim domini Bonifacii Amerbachii liberalitas in nos mihi semper erit memorabilis neque, ut tradatur oblivioni, unquam patiar. Verum illinc compulsi sumus huc concedere, cum nullae nobis apud eos offerrentur conditiones, per quas exilii nostri possemus pauperiem substentari. Habebant ipsi professorum (ut aiebant) sufficientem copiam, auditorum vero (ut res ipsa monebat) summam inopiam. Deo igitur propitio Argentoratum veni domini Buceri literis accitus. Id ei Myconius, vir officiosissimus, indicaverat, nos videlicet Basileae vacuos et feriatos subsistere. Neque porro frustra huc venimus; non enim destitit nobis laborare manibus et pedibus dominus Bucerus, priusquam utrique nostrum, Paulo scilicet ac mihi, satis honestum confecerit stipendium. Mihi plane obiectum est munus interpretandi prophetas inter illos, qui theologiam profitentur; Paulus vero provinciam suscepit enarrandi Thucydidem. Qui fit, ut iactati tot fluctibus impiorum et procellis papisticae tyrannidis arbitremur iam nobis partam quietem, quae et pietatem et studia coniuncta secum habeat. Faxit deus, ut et oblatis laboribus pares simus et illis nonnihil promoveamus evangelium, idest Christi gloriam, quando istud unum columen est omnium nostrarum actionum. Coloniam iam profectus est dominus Bucerus; illi det deus exoptatum finem. Speramus, ut per eum illic plurimi participes evangelii efficiantur, a quo non multum abhorrere modo aiunt episcopi illius urbis animum. Huius boni et humanissimi viri Angli, cuius literis mea haec adiuncta est epistola, haud mediocriter opera utor et crebris officiis adiuvor; nam pro sua fide et liberalitate mihi admodum in Christo amicus est intimus atque munificus. Quod nunc ideo commemorasse libuit, ut deo, omnium bonorum authori, non meo solum, sed et tuo etiam nomine agantur gratiae, vel quod suos nunquam destituat vel quod talem germane credentibus charitatem suggerat, ut Christi eiecta membra haud vulgari benevolentia atque officio prosequantur. Abs te demum orationis propria christianorum prÄ™sidia imploro tibique maximam salutem impartio nostri Pauli nomine, nec minus domino Pellicano, Bibliandro, Gvalterio caeterisque omnibus ecclesiae vestrae sanctis salutem dico. Argentorati, 14. kalendas ianuarias 1542. Petrus Martyr Florentinus. Doctissimo ac pientissimo theologo domino Enrico Bulingerio, Tigurinae ecclesiae concionatori primario mihique imprimis observando. Tiguri.
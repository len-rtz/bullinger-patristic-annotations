Gratiam et pacem a deo patre et domino nostro Iesu Christo. Lieber herr und bruͦder, wie ir vergangner zyt begert habend, uch die letsten dry bücher der chronicken zuüberschicken, also schick ich uch allein das aller letst, uß der ursach, die andern zwey, namlich das 7. und 8., sind noch nit gar volkommen, sonder manglet mir noch ettwas: Im 7. an Meylander schlacht, item der ufflouff der gmeinden Zurich, item des keysers zug in Meyland. Demnach im 8. manglet mir noch des bapsts zug, item Bygogger schlacht, item Yttinger rechthandel und demnach alle foedera christianae civitatis etc. Nun wolt ich gern, das ir, sovil uch jenen müglich, ouch ettwo, so ir am müesssigsten werind, by dem stattschryber wurbind umb die copyen der burgerbriefen und umm Yttinger handel (ob es echt zethun were), so wolt ich dan hinin kommen uff uwer embieten oder schryben und die ding abschryben. Item es manglet mir ouch der gantz Solothorner handel etc. Die ersten 6 büecher hab ich so trefflich gemert, das sy an vilen orten inen nit mer glych sind. Die hab ich itz, datum disser schrifft, her Mathyssen Hirssgarter uberantwort und im helffen inbinden. Ist das grösst buch, das ich kum je gesehen hab. Nun aber wolt ich disse ouch gern binden; angsehen die schweren löuff jetz vor handen, so sind sy noch nit volkommen, mogend ouch one uwer und anderer hilff nit zu binden gefurdert werden. Wo si aber zubereyt, sollend sy allzyt uch dienen vor mencklichem. Ich schick ouch hiemit Hans Fuesslin ettlich stückli. Sollend ir im uberantworten und in darby früntlich abreden, mit anzeugung, das wir die ersten bücher ingebunden und noch nüts diser zyt ordenlichs zemen gebracht habend etc. Ob sich dan begebe, das wir ein ander exemplar ussziehen wurdind in truck, alß dan wöltend wir im den inhalt der lettsten bücher, nach inhalt desßelben ußzugs, ouch mitteylen etc. Hiemit sind dem herren got bevolhen. Datum Thöß, 3. ianuarii anno etc. 1536. Tuus Io. Stumpf subscripsit. Domino Heinrico Bullingero, urbis Tigurine episcopo, fratri suo in domino.
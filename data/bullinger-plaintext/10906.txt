S. Cogor scribere, et tempus non suppetit. Brevibus igitur accipite, fratres in domino venerandissimi, quae vos scire oportet. Quae facio, per me facio nemine conscio. Articulum Witenbergensem vidistis ex scriptura, quam misit, imo quam adtulit d. Pellicanus cum declaratione. Insuper missę sunt ad nos, id est ad senatum nostrum, declarationes duę, altera Latina, altera Germanica, sensu quidem non dissimiles, sed forma. Germanica enim mendacissime habet hunc titulum: "Dise confession, zuͦ Witenberg gestelt, hatt nüt nüws in ir, sunder ist in Oecolampadii und Zvinglii schriften, ouch der 4 stetten bekantniß, zuͦ Augspurg ingelegt, begriffen, und sunst öffenlich bekant, fürnemlich aber ingelipt der Basler bekantniß, so durch die botten und predicanten der evangelischen stedt angesetzt ist im hornung dises 36. jars." Also lutet der titel. Ex articulis tamen et declaratione constat (ut dicam breviter) praesentiam Christi veram et substantialem illos agnoscere in coena ea ratione, quam Lutherus perpetuo voluit iam ab annis decem, non efficaciam corporis Christi, ut nos sensimus hactenus, quo humanitas Christi non violaretur et fidei vis maneret integra; nam hac adempta rediit papismus. Respiciunt isti ad verba "hoc est corpus meum", nos ad fidem et mentem fidelem, quid hęc sumere possit. Ad confirmandum hęc petiit Lutherus, ubi subscribentes consenserunt, revocationem. Hanc renuentes nostri ob certas causas alias accesserunt communicantes cum eis et fratres se constituentes, prorsus in verba Lutheri iurarunt. Pręterea misit huc Bucerus retractationem ad Herwagium, qui commentarium illius habet in manibus ad reformandum in evangelistas, ubi omnia fere retractat, quae scripsit hactenus de eucharistia. Venit res, imo scriptum Argentinens[ium] a senatu ad d. Grynęum et me clam, ut expenso eo responderemus, sed non nisi senatui, imo 13 viris. Sic factum; displicuit responsio, quam mitto hic, ut tamen remittatis. Concordiam enim expetunt nostri, si fieri posset sine damno veritatis. Putarunt quidam nos crassiores, quam ut Argentinensium subtilitates intelligeremus. Interea miserunt literas Capito et dux eius, ut ad se mittantur Grynęus et Carolostadius; hoc iterum petierunt a senatoribus capitibus. Hi tamen nos non negligentes ad nos retulerunt optionem dantes, fieret, quod videretur nobis. Itaque misimus. Et iam sunt Argentinae. Nos expectamus, quid referant. Comisimus, ne discedant a veritate. Referent omnia ad nos. Tum et de conventu communi erit consultatio. Bone deus, quam breviter hęc; at aliter non potui. Dum erit nuncius, omnia pluribus scribam. Bucerus longe nobis adversatur pertinacius quam Lutherus. Sit hęc conclusio. Basileę, raptim, 19. iulii anno 36. Myco. vester. Dominis Heinricho Bullingero, Theodoro, Pellicano etc., fratribus in domino suis. Z[üri]ich.
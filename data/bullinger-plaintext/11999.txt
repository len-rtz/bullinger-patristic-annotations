Gratiam et pacem a domino. Quod in literis M. Gervasio, ecclesię nostrę cum pio tum docto episcopo, michi tibi viso dormitanti aurem vellicaris, Bullingere doctissime, iucundum fuit ac gratum. Hinc enim, te non solum mei homuncionis memorem, sed et de salute, tum incolumitate mea perpetuo sollicitum esse, colligam, oportet. Quem pium, amicum planeque christianum in me ac, ut video et audio, in omnes verę pietatis studiosos adfectum deus optimus maximus remuneret nobisque conservet. Quod autem tam altum stertisse prorsusque iuxta proverbium Endymaeonis somnium dormiisse tibi visus sum vel totus e vivis sublatus, qui ne γρύ quidem iam annis aliquot vel scripserim vel dixerim, nolo credas, Bullingere humanissime, tui oblivione, ignavia aut negligentia aliove sinistro animi adfectu factum et commissum, quam quod in publica studiosorum sacrarum literarum commoda peccare noluerim, meis scilicet inamoenis naeniis musam tuam piam, castam suavissimamque interrumpere aut obturbare, laborem ac cursum tuum sanctum ac in purganda, instauranda, ornanda et sanctificanda ecclesia Christi foelicissimum vel minimo remorari. Ad quam instauratam per suos, quos misit verus Cyrus, Esdras et Nehemias, duces ac architectones prudentissimos fortissimosque, ecclesiam relicta Babilone papistici lustri me contuli gaudens, exultans sanctumque pasca cum reducibus fidelibus in renovata ecclesia celebrans, deo cunctipotenti, ductori et protectori gratias agens, qui me e densissimis tum periculosissimisque tenebris extractum manu forti dextera sua in lucem ecclesię suę instauratę adduxerit. In qua nunc sedeo ad pedes Christi evangelizantis, hoc est omnium Christi spiritu docentium ad pedes discipulus tacitus, admirabundus adeoque stupens super hoc dono spiritus, quo illustratos ac inflammatos videmus, audimus sentimusque viros apostolicos variis linguis calamo et ore magnalia dei eloqui ebuccinareque. Inter quos et te, Bullingere, vocatum spiritus sui donis prae multis aliis dotatum insignivit dominus; quae tu ut fidelis servus non humi defossa sterilescere sinis aut evanescere, sed ecclesię Christi fide summa animoque candido elargiris, ore et manu dispensas idque mira felicitate tum pia dexteritate ac ita fructu huberrimo foenoreque cumulatissimo. Faxit Christus, donorum thesaurus, ut in tam sancta salutiferaque vocatione nobis, immo ecclesię suę longaevus animo superstes corpore foelix vivas. Hec pro quinquennis silentii excusatione, intra quod dum symbola excutio Pythagore, Christi mysteria imbibo tum plenius tum clarius idque te non solum monitore et ductore, sed etiam pocillatore liberalissimo fidissimoque. Erras itaque, mi Bullingere, cum arbitraris Barptholomaeum tuum aut dormitare aut in tui amore observantiaque languescere. Esto sane, ut rusticus stridulusque hic calamus cessarit conquieveritque; animus autem meus in te fide, studio et dilectione tui ardens cessare qui potuerit, quum nullus transierit sine linea dies in tuis sanctis lucubrationibus? Quotiescunque enim locus occurrit difficilis vel ordine interturbatiore vel sensu abstrusiore aut dictionis insolentia interpretumve diversitate aut oscitantia, hic semper occurrit, quod divus Cyprianus de Tertulliano suo dixisse fertur: „Da magistrum.“ Qua enim dexteritate tum foelicitate nobis Paulinas exposueris epistolas cum canonicis, nunc evangeliographos duos, testantur pii et verę pietatis studiosi quique, qui etiam suis ad me datis ex intimis abditissimisque Alpium nostrarum recessibus literis testantur. Testatur omnis Christi ecclesia, cuius nomine tibi, longe omnium meritissime, egit gratias Philippus noster Melanchthon, id quod tu nostro scripsisti Gervasio. Id quod tanto animi gaudio accepimus, ut effari digne nequeam idque non unam ob caussam, quas conicere tibi haud difficile fuerit, Bullingere prudentissime. Lucam nunc expectamus tuum; ita enim aliquot bonis amicis et studiosis sacrarum tuarum lucubrationum, inter quos michi ante annos aliquot literis pollicitus es. Nostrę itaque expectationi responde et ea dictionis maiestate tuis illustratum commentariis, qua ille ecclesię Christi euangelion dedit, nobis redde. Scio, cogitabis nunc: „Non Barptholomaeo dormitanti aurem vellicavi, sed plane cicadam obstreperam, raucissimum inamoenumque animalculum, ala imprudens corripui vel potius crabrones suscitavi miser.“ Sed bono animo esto; nam desinam uno hoc adiecto: Ubicunque terrarum vel pelago iactetur immani Barptholomaeus, utcunque cesset, dormitet adeoque in utramvis dormiat aurem, tui memor erit, tibi omnia fausta precabitur tuamque salutem adsiduis domino commendabit precibus. Ita enim meretur tuus pius in ecclesiam Christi restituendam adfectus et ardor. Tum omnes studiosi ad unum Christum magistrum, ut audiatur solus, adducantur. In quo sincero et pio adfectu animo constanti et infracto contra minitantes procellas ille te nobis et sue ecclesię tueatur et conservet aeternum. In hoc vale et vive, mi preceptor, et me ut tuum discipulum etiam tacentem ac mutum agnosce et, ut hactenus constanter fecisti, ama. Sanctę tuę domui, immo toti ecclesię Tigurinę aeternam precor salutem in domino; cuius me commendo precibus. Ex Worringa agri Memmingensis, pridie iduum augusti anno etc. 44. Tuus fidelis discipulus Barptholomaeus Bertlin, ecclesię Christi minister in verbo ad Worringam. Parce rudi et inpolito calamo tum erroribus. Catarrum fero infestissimum per hos caniculę dies, nec dum ullum possum sperare iudice medico finem, donec illis preteritis. Purgatione, phlebothomi et nescio quibus potionibus, cataputiis tum puto morte huic medebor. Sed valeant tyranni medici, et vivat nosque pro bona sua voluntate sanet unus et verus ἀρχιάτρος καὶ σωτὴρ Christus Iesus, verus deus verusque homo. Amen. D. Heinricho Bullingero, ecclesię Tigurinę episcopo vigilantissimo, suo in domino maiori.
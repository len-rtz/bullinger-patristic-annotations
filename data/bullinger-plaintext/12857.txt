Ersamer, walgelerter, insonders günstiger, lieber her, min früntlich gruͦtz und gantz guͦtwillig dienst sygent üch allzit zuvor, lieber meister Heinrich. Uf gestert ist mir ein schriben von her Hanß Haller zuͦkommen, der mich aller sachen, wie eß umb Augspurg stat, bericht. Ich het üch den handel zuͦgeschriben, so hab ich uß dem schriben, so mir geschechen ist, verstanden, daß üch ouch geschriben ist. Ich kan wal verstan und gedencken, daß die sach gar gefarlich stat. Die ellenden verstopften lüt habent nüt anderß  wellen. Mich durent allein die frommen, redlichen lüt, die eß so gar guͦt gemeint, und etlich von dem iren, die anderen so nach beliben, ouch in grossen gefaren müssent stan. So man densälben gefolget, were eß mit der hilf gotteß ein anderen weg gangen. Ich hab alweg besorgt, die har wurd sy trennen, damit wurd eß gan, wie eß leider geschehen ist. Wir wellent eß dem heren got heimsetzen. Der wirt eß zuͦ siner zit wal nach sinem gefallen ordnen. Kostentz, besorg ich, diewil die anderen stet al abgefallen, sy werdent nit beharen. So sy die gnad und daß glück von got hettent, daß sy sich nach tapfer und trostlich darstaltend, mir zwyflet nit, man wurde inen nachwerben, dadurch sy mit der zit zuͦ eim guͦtten annemlichen friden komen möchtent, und der einer Eidgnosschaft ouch nützlich möchte sin. Ich besorg, so eß fur den gemeinen man kome (so ist der gmein man wanckelmüttig und unbeharlich!), sy werdent thuͦn wie die anderen. Got gäb inen gnad, das sy stif beharent. An her Hansen schriben verstan ich wol, das der guͦt man ein beduren ab üwerem schriben hat enpfangen, wiewol ich gedenck, ab miner heren und üwerem nachgenderen schriben wider ein trost und ein fröid enpfangen. Ir wellent im ouch trostlich zuͦschriben, daß er manlich und dapfer daß wort gottes verkünde. Er ist zam, den mit bolderen wirt an dem ordt nit vil gebuwen. Wer weist, der her got wirtz nach alles zum besten ordnen. Hanß Wilbergen halb hab ich sinem heren, her Sebastian Schertlin, geschriben, ime ze ratten, wie im ze thuͦn syge, diewil er nit heim wil und  doch sinethalb (so ein keiserischer zuͦsatz gen Augspurg solte geleit werden) gar gefarlich stan wurde. Ich hab im sälber ouch geschriben. Heren Schärtli hab ich in minem schriben klagt und ine zuͦ mir geladen in hoffnung, er werde mit der zit zuͦ mir komen. Wil ich ine in miner heren stat gen Zürich füren, guͦtter hofnung, im werde vil eren und guͦtz begegnen. Üch und üwer husgesint (in den schirm des heren gotz befollende) geben zuͦ Kiburg, den 12. tag hornung im 47. jar. Üwer guͦtwilliger diener Bernhart von Cham, vogt zuͦ Kiburg. Dem ersamen und wolgelerten meister Heirich Bullinger, pfarher zum Grossen Münster zuͦ Zürich, minem lieben heren und guͦtten fründ.
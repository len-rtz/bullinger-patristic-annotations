S. Non ita pridem, venerande pater, Hallerus noster ex literis ad se datis salutem tuis verbis precatus est, quae res, ut par erat, delectabat me plurimum. Sunt enim eiusmodi salutandi officia signa quaedam haud parum certa cuiusdam sinceri amoris. Gratulor itaque mihi de tuo amore. Quo te amore complexus sim ab eo usque tempore, quo tuum mihi innotuit nomen, qua veneratione sim prosequutus, satis est cordium cognitorem scire. Hallerus mihi noster institit, ut tibi scriberem; quod alioqui facturus eram, non ambitiose illud quidem, quanquam merae cuiusdam sit ambitionis, si minores ad superiores temere literas dare solent. Sed quia semel atque iterum me quoque literis tuis es dignatus, non abs re fore arbitratus sum, si ad te meas missitarem literulas rebus id ita postulantibus. Nam inhumanitatis cuiusdam esse videri posset, si Hallerum sine literis dimitterem, quanquam hoc officium ab aliis potius, nempe concionatoribus expectandum vobis erat quam a ludimagistris, qui nullo in numero habentur. Neque est, quod expectes me de ecclesię nostrae statu aliquid scripturum; quod Halerus ipse liquide declaraturus est. Neque necessitas aliqua postulat quicquam de Hallero scribere, qui vobis magis quam nobis spectatus atque percognitus est, sed quia iuvenis est et tam difficilibus temporibus in eam a vobis missus provintiam, quae non iuvenem aliquem propter hominum plerorumque improbitatem requirit, sed veluti bovem lassum, qui pedem fortius figere solet; sed vel huius exemplo animadvertimus Paulum suum Timotheum propter aetatem contemni noluisse. Nam sive eruditionem solidam spectes, cum quovis vetulo probe exercitato conferendus est; si morum gravitatem, si modestiam, si humanitatem, si sanctitatem spectemus, nihil illi deest, vel si plurimos numeraret annos; verecundiam censenti virgo videri posset. Admirati sunt nostri homines in homine tam iuvene tantam esse maturitatem, tantas in solidiore theologia progressiones, tantam dicendi perspicuitatem et gratiam, ita ut eo poenitere merito posset, quod iuventutem suam ita negligenter curet. Ab initio rumor increbruerat Zvinglii ipsum esse filium, forte quia de ipsius quoque adventu fama iam vulgata fuerat. Alii Blaureri filium dixere, quia pleraque cum Blaurero communia habet. Et hoc nomine plerisque fuit gratior, praesertim vere et sane de pietate sentientibus. Sed quid de hoc dicam, quod in factionibus, quibus nostra ecclesia misere lacerata est, ita se gessit, ut ne aemuli habeant, quod in ipso praeter dogmata reprehendant? Caeterum, quid aemuli adversus non tam ipsum quam adversus Tygurinam confessionem moliti sint, ipse haud dubie ita depinget, ut ne Apelles quidem possit magis graphice. Habebit, quo exerceatur et quo virtus divinitus illi indita magis elucescat. Missuri ipsum estis in eam scholam, in qua virtus ipsius atque constantia probetur. Quid multis? Ego ita nostrae ominor ecclesię, ut, licet aliquas passura sit propter ipsum concussiones, ipse tamen veluti acheneus murus nulli importunitati cessurus sit. Haec mea ludimagistri privata de Hallero censura est. Boni consule. Vale. Augusta Vindelicorum, 4. ianuarii 1546. Tuus ex animo X. Betul.
Min arm vermügen üch billichen berait etc. Min herr, geliepter bruͦder. Ich hab üch nächstmals geschriben von der Appenzeller wegen, die gefängnus aman Ysenhuͦtz und noch ains, der gegen im glegt, in gezigen, etlich gelt vor jarn vom Franzosen gnomen (wie wol aman Ysenhut vor jaren disen darum mitt recht erlangt) etc. Alsso sind sy bed in ysen glegen in ainer stuben. Alss uff yetz sontag abentz vergangen, hat man 3 frowen und ainen mann zuͦ im glassen, mit im zuͦ trincken. Nach dem trunck hat er, in den ysen, inen für thür das glait geben. Die huͤtter sind inerhalb air tür gstanden, sinen nit geacht. Alsso hat er, als er sagt, das ain ysen am bain ufgethon und das also am ainen bain ufhe zogen, und hinder dem rathus über ain brugck durch das pirg in das Rinthal gen Altstetten komen nachtz um die 10. stund, anklopfet an das thor. Der wächter hat im nitt wellen ufthon. Hat er begert, den aman zuͦ holen. Also ist er inglassen, und der schlosser im das ysen ab dem ainen schenckel och gethon. Die von Appenzell habend 12 man usgeschickt zuͦ suͦchen, 3 zuͦ S. Gallen. Do die gen Altstetten komen, ist er zuͦ inen uff der gassen gangen und mit inen gret, och den Appenzellern empotten, sy söllend niemand zychen, sonder gott hab im durch sich selpst usgholffen; und inen das ysen zuͦgeschickt etc. Ittem uff gester dato haind die Appenzeller alhie vor aim ersamen rat der statt Sant Gallen 4 botten ghept, aman Broger, Berweger und noch zwen, von wegen dess paners, der redenn, so in ir land sich erloffen, alls ir vor wissend, ettwas abzuͦlainen, nachpurschaft zuͦ milteren. Item der ander gfangen ist uff trostig och usglassen, und uff hütt dato, acht ich, werd das urthel über Ysenhuͦt gon zuͦ Appenzell etc. Uff gester hab ich gen Wyl geschickt, mir um fuͦr zuͦ dingen, minen blonder bis gen Zürych zuͦ fuͦrn. Und so das nitt ghindert, wils gott, ich entlich vor wienacht by üch zuͦ sin. Die fuͦr wirt bestelt in der wochen vor wienacht. Ich hab mitt minem vatter Vadiano das letzt mal sampt andern schon ghalten in minem hus. Darum wil ich kommen. Pitt üch mitt minen gliepten, Rordorffer und Hans Müller zuͦ manen, min mitt dem korn und haber sampt holltz nitt zuͦ fergessen. Den ich gloub, uff Sant Thomas tag ze nacht da ze sin. Was ir habend von Yenff oder sunst, berichten uns, und gruͤtzen uns baiden üwer uxor et mater. Der herr erhalte üch. Ob ir minem hern Rösten sagen Appenzeller halb, so gruͤtzen mir in. Actum Santt Gallen, uff mittwoch nach Othmary anno 35. jar. U[wer] williger Hans Vogler. Es begert an mich ain fürnämer, mitt namen Kaspar Zollikoffer, alt seckelmaister, der mitt Vadiano zuͦ Bremgarten bott gewessen und in üwerm hus gsin, sagt vyl früntschaft, üch sinen gruͦss zuͦ schribenn. Er togett ain wenig. An minen sonnders geliepttenn hernn unnd günner M. Hainrychen Bullingern, prediger zuͦ Zürych.
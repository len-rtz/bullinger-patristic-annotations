Die genad gottes durch Christum mitt üch und allem uwerm husgesint. Amen. Die ir och uns allen alle zum früntlichosten grüssen sellen, zuͦsampt unserm son etc. Ich hab, fürglieptter, mitt uch ain letsten abschaid gemacht miner lieben tochter halb, wie ir wol wist. Dem ich fast nachbedenck, und so es der will gottes und irer hayl wäre, wäre min fröd. Darzuͦ min frowen ain erlichen hirat zuͦ geben, wie ir wist, nitt beduren wurde. Hieruff, wiewol ich waiß, daß ir vlyß ankernn ob aber inn der sach witter zu, handlen, zuͦ reden, oder was üch begegenet syge, wellend ir mir sampt üwer ratt by disserm botten zuͦschriben, wie ir mich verstond; dann mich vyl ursachen tringen hierzuͦ etc. Ittem mines sons halben etc. wird ich, so erst mir müglich, zuͦ Strassburg handlen; darum liden üch wie bishar. Item, als wir hörnn, ist die sach zuͦ Bern wol usgschlagen, wie ich üch sagt und vertruwt. Darum vlys sich mengklich ainigkait. Item Capito, Butzer, och von Bern hör, ich, sygen by m[inem] g[nedigen] h[errn] zuͦ Mümpelgart, von Bernn dargeritten. Warten alsso, wann sy für uns herab komen etc. Mins wapen vergessend nit. Hiemit grüss in grüss, von omnes et omnes, uxor, mater, virgo, filius, Leoni. Actum Rychenwir, den andern thag october anno 37. Quid novi? U[wer] w[illiger] Johann Vogler, burger zuͦ Zurych, schaffner zuͦ Rychenwir. An minen gelieptten [herrn und frundtt], Maister Hainrichen [Bulligern], prediger zuͦ Züry[ch, zuͦ] h[anden].
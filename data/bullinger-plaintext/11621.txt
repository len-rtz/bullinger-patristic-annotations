Dominus tecum. Anno superiore, si meministi, Bullingere doctissime, fecisti mihi copiam, quoties occasio data fuisset, ad te scribendi. Quum vero nunc nil habeam dignum, quo de certiorem (tametsi praesens seculum indies parturiens nescio quid tandem abortus ostensurum sit; alit enim monstrum) te faciam, obsecro atque efflagito, ut cum tuis fratribus ac ecclesia numinis potentiam enixissime ores, ut nos liberet a satana. Parva nobis ac fratribus meis est ecclesiola sub monarcha nescio quali hactenus promota, sub quo nunc ferme omnia licenter et remissius administrantur. De nostro statu Voglerus. Bene valebis in domino, frater charissime ac doctissime. Richenvillae, 23. octobris. Tuissimus Erbius. Doctissimo iuxtaque vere pio d. Henricho Bullingero, antistiti Tigurino, fratri suo charissimo.
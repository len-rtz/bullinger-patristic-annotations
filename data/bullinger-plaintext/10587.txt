Ich, Heinrich Schlitler, vogtt im Ergeu, jez anheim zu Niderurna, und ein gancze gmein zu Niderurna etc., unsernn gancz fruntlich unnd willigenn dinnst zuvor, lyeber Meister Heinrich. Wir dundtt euch kundtt unnd wissenn, das wir lange zeitt sindtt mangelhafftig gesinn eines predikantenn; dan unser predikantt ist unns mitt dott abgangenn. Unnd ist unser fruntlich pitt ann euch, wollentt so woll dunn unnd unns peholffenn sinn um ein andren. Das wollenn wir um euch verdinenn. Unnd ist unser pitt und peger jez um her Augustinn, das ir unns denn wollentt zu handenn fergenn. Das ist jez zumoll unsser peger an euch, unnd wo wir das kunenn um euch verdinenn ein gancze gmein, so wollenn wir darzu gefflissen sin zu dun. Nitt mer, dan sind gott peffollenn. Gebenn zu Niderurna, im land Glaris, am zinstag nach letare, im 1535. jar. Vogtt Schlitler und ein gancze gmein zu Niderurna.
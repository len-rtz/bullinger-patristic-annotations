Dem ersamen, weysen h. Joachimen von Watt, altbürgermeister zuͦ S. Gallen, meinem günstigen herren etc. Gnad und frid von gott durch Jesum Christum. Üwer weysheit schreyben umm der red, so bey üch gadt, wie mein herren das mandat habind haruß geben, damit sy ouch den bäpstischen glouben bevest, hat mich seer befrömbdt, verwondert ouch alle die guͦthertzigen, so darvon hörrend, dan ich die meynung üwers schrybens etwelichen, und nit den kleinsten, angetragen, doch niemandtz gemeldet. Ja so gar ferr ist es, das noch jemantz bey üns dess willens sey, das mandat abzethuͦn, das ist ünsern glouben hinzegeben, daß wir ee (ob gott wil) ünß in alle gfor begeben werdend. Den schidlüten ist auch nit mer befolhen, dann ich üch zuͦletzst angezeygt und in vorigen tagen dargethon. So verr dass eß nit gsin mag und sy, die schidlüt, so sich harumb ze reyten erbotten, mit guͤte ab dem weg nit thuͦn mögend, so wirt man ein rächt lassen walten. Darzuͦ sind schon erwelt mein herr burgermeister Röyst und meister Chamly, zwen glöubig, redlich man zuͦn zuͦgesatzten, m[eister] Hans Hab zuͦm reder, m[eister] Cuͦnrad Ascher und m[eister] Ruͦdolf Stoll ze radtgeben und Burkhart Würtz zuͦm schreyber. Da wirt man ouch nit rechten umb den glouben oder umb die mess, ob die guͦt oder böß, recht oder unrächt sey, sonder von wegen dess, ob wir dess nit fuͦg oder recht habind, ouch nach vermög dess ellenden fridens und der alten pündten mandata ze machen, dieweyl wir üns doch ünsern glouben und freyheiten vorbehalten etc. In summa: Mich betriegend dann vil erlicher byderber lüt gmuͤt, so verstan ich nit, das jemantz werd ünsern glouben hingeben, dann eß möglicher, pündt und anders ze lassen, ee Jesum Christum und sein opfer ze lassen. Gott welle ünß denn umm ünser sünden willen insonders plagen und schenden. Darum sind wol getrost. Man wirdt ouch one und wider die landtschaft, die seer guͦt ist, nützid annemen. So stadt eß sunst ouch nit alß übel. Eß sind noch vil stetten und byderber lüt ouch usset Rheyns, die üns wol tröstend. Gott welle alle zeyt mit üns sin. Verstand mein schreyben im besten. Datum Zürich, 8. tag mertz im 1533. Ü. w. underthäniger Heinrich Bullinger. Der krieg und das tröuwen dess kriegs wirt nit alles ebnen mögen, dan ouch die, so bey üns die bößwilligen geschätzt, einmündig sprächend, die 5 ort wellend mit irem übermuͦt ouch noch mengen kriegsch machen, der vor lieber ruͦwb ghebt etc.
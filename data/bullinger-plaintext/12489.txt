S. in domino, reverende pater. Hallerus noster, quoties ex Tyguro literas accipit, salutem ex te officiosam mihi dicere solet. Unde colligo singularem quandam tuam erga me benevolentiam. Ago tibi gratias pro fideli ista tua cohortatione, qua firmas animum meum saepe sub molestia scholastica nutantem. Ora dominum, ut tolerandis iis vires suppeditet. Hallerus magis atque magis nobis adlubescit propter admirabiles istius dotes, quas divinitus largissimas accepit. Nomen Tygurinum propter ipsum iam melius apud nostros incipit audire, quod antehac a multis non sine animi offensione audiebatur. Quid quod aemuli quoque iam ipsius incipiunt familiarius se illi adiungere? Vale tibi, tuis et tuae ecclesię quam felicissime. Augusta Vindelicorum, 9. maii. Scholarum et ecclesię administratoribus vicissim meis verbis salutem dicito. Tuae dominationis studiosissimus X. Betul. Sanctissimo doctissimoque viro d. Heinricho Bullingero, Tygurinae ecclesiae antistiti bene merito, domino et amico suo praecipuo.
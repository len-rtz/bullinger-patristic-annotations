S. Bullingere optime ac doctissime. Libros Lutheri, quos tu volebas, apud nos non extant, sed meos tibi, si opus habes, nacto fideli tabellione mutuo dabo; nam ea omnia habeo. De chronica Alberti Crantz frustra laboras. Multa illius nondum excusa sunt nec typographi praeteritis nundinis a mercatore quodam emere voluerunt, tam sordidi sunt. Quinque aut octo, si bene memini, scripsit. Saxoniam ac Germaniam solummodo habemus aut Daniam; reliqui libri nondum sunt excusi. Fortassis brevi excudentur, et te hac de re certiorem faciam. De comitiis ad me scriptum: „Fama apud nos est et non ex omni parte (ut puto) vana caesarem iam in iis comitiis proposuisse articulos quinque, quorum primus est de restituendo a protestantibus Brunsvicensi tyranno, alter de diuturno praesidio contra Turcam praestando a toto imperio, tertius de cognoscendo Gallorum rege pro hoste totius imperii, quartus de exhibendis utrisque partibus capitibus et brevibus scriptis dissensionum, si quo pacto ipse postea posset componere ipsos inter se; quintus non potuit mihi constare. Coloniensis optimis consiliariis instructus paratus est de religione causam dicere, si rogatus fuerit; adduxit etiam secum evangelicum contionatorem quemadmodum et Saxo et lantgravius, quamvis illis caesar publica templa non concedet concionaturis. De religione quidam putant caesarem nihil serii acturum esse, tamen hęc proposuisse, ne nostris videatur nihil facere. Item fama est eum Anglo, iam hoste regi Gallo, cum 15000 peditum selectorum, item equitum 4000. Nimirum habituri sumus iis praeludiis procedentibus inquietam aestatem.“ Hęc ad me. Brevi plura. Vale et Theodorum, Pellicanum et d. Vadianum nomine meo salutabis, cui etiam ea communicare poteris. 7. martii 1544. Tuus Gastius ex animo. Brevi accipies contiones Oecolampadii in psalmos aliquot. D. Heinrycho Bullingero, ecclesiae Tigurinę pastori vigilantissimo. Zurich.
S. De damno dixi, non quod ab aliis nova requiras, sed quod a me non requiras et, quę ipse significo, non credas. Verum hac de re non est, ut quis divexetur. Ago tibi gratias, quod, ex Italia quę sunt scripta, miseris; non longe post tuas eadem et ex aliis intellexi. Hentzius Transylvanus viam indicavit mittendi, quam velim ad se; qua, si et tu volueris uti, poteris omnia tua committere mihi, et ego curabo. Per Vitenbergam certo reddentur, quęcunque voluerimus; sunt enim illic Coronenses adhuc quidam, qui iidem ad me scripserunt et de reddendis meis operam suam sunt polliciti. De Coloniensi quia libenter audis, non possum continere, quę audivi pro certo. Magnis de causis motus cum equis aliquot venit Coloniam; vocavit senatum et rogavit, num se agnoscant pro domino. Illum oblatis clavibus et aliis nescio quibus signis, ut morem habent, agnoverunt. Tum petiit hac agnitione facta, ut totam civitatem in armis sibi sistant. Et hoc quoque obtinuit. Civibus ergo congregatis et in orbem collectis in medium intrat et ex equo orationem habet, qua de religione mutata reddidit rationem hoc adpendice: Si quis velit a se stare atque adeo a domino deo et pati, quęcunque dominus propterea immittat, declinet in hoc latus; qui id non velit, in alterum latus declinet sine omni iactura. Quibus auditis omnes ad unum steterunt ab ipso. Vir gavisus est et tota civitas. Paulo post etiam misit ad canonicos, quid vel ipsis in animo. Responderunt mansuros se hoc tempore in veteri sua religione. De hoc responso quid consilii capturus sit, adhuc latet. Est mihi sententia ultima de pace religionis, contra quam agere conatur Brunsvicensis; si nossem te non vidisse vel desyderare, lubens mitterem. Talis est, qualis esse solet, ubi iudex conatur iusticia neglecta partibus diversissimis satisfacere, ut videas tamen, in quam partem ille magis inclinet. Et certa et incerta multa mihi sunt; verum ocium ea scribendi deficit. Vale cum tuis in domino Iesu. Basileę, 22. iulii anno 1544. Os. Myconius tuus. Dominum Pellicanum nomine meo salutabis. Vellem, imo vellet uxor f[ratris] Ioannis defuncti, ut ad postremas meas respondere dignaretur. Theodorus item salvus sit cum familia. D. Heinricho Bullingero, Tigurinorum antistiti dignissimo, fratri observandissimo suo.
Früntlicher, sonders vertrauwter, lieber bruͦder. Um ewer gantz getruw, fleyssig schreiben sag ich euch allen moͤglichen dank. Der herr lasß euchs zytlich und ewig geniessen. Der ewern nachpurlich empieten nympt man by unns, wie billich, mit freuntlichem danck an. So hab ich euch letstlich geschriben vom wirtempergischen vertrag; item von dem reuter, der das gelend allenthalb im Turgow besichtiget hat, etc. Achten, euch ouch zuͦkomen sin. So wisst und gloupt mir, das gar nichts an der underhandlung des comethurs, des von Rischach, und das 7 der raͤth by im gewesen seyen, wie ir davon schribt; ich wollts euch sonst gar nitt bergen, etc. Des Frantzosen halber ist die mainung gar nitt gewesen, das es ain soͤlich stattlich anbringen sein sollt, wie irs und die ewern verstanden. Vyl weniger wurde es sich schicken, das meine herren, es seyen die haimlichen oder andere, darum bitten und anhalten sollten, dann diß were inen kains wegs ze rathen. Diß ist aber unser zuͦfall gewesen: Diewyl dem Frantzosen und Aidgnossen an dem, das diß baid stett nitt zuͦ vyl kaiserisch werden, nitt wenig gelegen, das er dann des etwa durch ain person erinnert, und dann von ime etwarn bevolchen wurde zuͦ erfaren, ob ain soͤliche mainung by disen stetten erlangt werden moͤchte; befunde man guͦten bschaid, so keme die sach zum fuͤrgang. Wa nitt, so were doch danecht diß erkundigung und erfarung dem Frantzosen onnachtailig. Sollten aber dise stett darum by dem Frantzosen ansuͦchen und nichts ussrichten und erlangen, das moͤchte inen usß ettlichen ursachen, wie ir selbs ermessen koͤndt, mercklichen schaden bringen. Wolt ich euch guͦter mainung erinneren. Ir moͤgt ye selbs ermessen, das diß sach vyl ain geschickter besser ansechen hette (auch bey dem konig), so er gar nitt durch dise stett selbs, sonder durch ander, sonderlich etwarn ausß der Aidgnoschafft des wol erinnert wurde. Es bedunckt uns ye, es were im gar wol zuͦ thain und diß costens wol werdt. Aber ir wisst ime wol recht ze thain. Schribt mir, ob dem Frantzosen von den eweren so vyl knecht erloubt und bewilligt seyen, wie er begert. Was mir Lętus fuͤr ain trostzedel der seinen halber zuͦgeschriben, schick ich euch hiemitt. Es ist in summa yederman das hertz empfallen! Gott well unß wider uffrichten und stercken, das wir doch nitt dermassen gantz und gar zuͦ spott und schanden werdind! Man wyll noch bestendig sagen, der kaiser seye tod. Die gesandten von den oberlendschen stetten, so den fuͦßfal thain sollend, habend noch bysanher nitt koͤnnen fuͤrkommen. Zucht man sy uff. Gibt fuͤr, kaiser seye etwas schwach; könne sy nitt fuͤrlassen. Necht ist ain schriben von aim herkommen, wie Maximilianus, des koͤnigs sun, gen Ulm kommen seye und begert, das im die von Ulm an statt kai[serlicher] m[ajesta]t schweren wellen, des sy sich aber gewidert und gesagt habind: Wann kai. mt. aigner person komme, wellen sy es thain. Obs war seye, wellend mine herren durch aignen botten, den sy desshalb abfertigen, erfaren. So sind schriben von Mailand herkommen, das Genoa nitt erobert worden. Seye wol understan[den], aber nitt mogen in das werck kommen. Daneben sagt man, das die 6000 Italianer, so von dem kaiser geurlobt  worden, ylends uff Maylan[d] ziechen, dann die von Mailand sich ubel besorgind. Vom churfursten und seinem syg wirt bestendig ouch dermassen, wie ir schribt, von Augspurg und Nuremberg her geschriben. Truwen dem li[eben] gott, er werde unß etwa das liecht widerum uffgon und die Philisteer anderschwa dem Saul in das land fallen lassen, das wir diß trangsals erledigt werdind. Verum sic fuerit voluntas in celo, ita fiat! Wir habends alles wol beschuldt. Drum wellt ich hertzlich gern, das wir die stirnen dapfer darbutten, das wir doch ains ehrlic[hen], christlichen tods sturbind, die wir wol bschuldt habend, das wir aines schentlichen tods verdurb[ind]. Ach bittend gott hertzlich mitt ewer gantzen kirchen fuͤr uns, das er unß hertz und fraidigkait gebe, alles mit fruͦtigem hertzen dran zuͦsetzen und umb seines namens willen alles ze tragen. Man hat ungefar uff 4000 Spanyer zuͦ Ulm gefuriert. Sind noch wenig da. Die tribend grossen pracht. Man hat in alle heuser gelosiert. Ettlich habend inen ire heuser gar ingerumpt. Wellends inen lieber gar lassen, dann das sys by inen habind, und ir wyb und kind in schand und schmach gebind. Dann sy lassen ir art nitt und tribend ir unrains leben one ainche scham. Wir wartend noch allso, wie weyter mitt unß gehandel[t] oder was fuͤrgenommen werde. Unsere pfaffen und ir anhang tribend grossen poch und stoltz. Hoff, der lieb, truw gott lasß unnß doch nitt in diß schand gerathen, das wir disen grüwel widerum einlassen muͤssind; dann diß ain gewiss anzoͤgen were seins grymmen zorns und gewissen, ylenden verderbends. Es were noch ain handvol dapferer, frommer leut by unß, daneben vyl schwacher, und die inconstantia vulgarium ingeniorum macht mich forchtsam. Hoff aber und trauw dem barmhertzigen vatter im himel, komme es zuͦ fellen, er werde sin gaist starck und krefftig in allen machen, das wirs alles dranbyndind. Ach, wie konds unß baß gon und wie selig leut werind wir,  das unser bluͦt unser bekantnusß besiglete! Wie offt denk ich an die statt apud Eusebium lib. 8. cap. 10, da sich yederman verbrennen ließ. O, das wir auch ain solichen muͦt und yfer hetten! Wolan, ich versich mich alles guͦts zu gott. Wirt die not grosß, so wirt sin hilff und bystand noch groͤsser. Ich muͦsß abbrechen. Hab gen Augspurg und Strasburg auch ze schriben, dann mine herren an baide ort botten abfertigend. Gruͤtzt all guͦt herren und frund. Gott seye mitt allem guͦtem by euch und ewerm gesind zytlich und ewigklich. Min lieber bruͦder und vetter empieten sich alles liebs und guͦts gegen euch mitt wunschung des segen gottes. Lasst mich wissen, ob euch der nechst brieff von mir zuͦkomen seye, wie obgemeldt. Datum 26. ianuarii 1547. Hoptman Dietrich Marcell, so die Cluß ingenomen hat, ist hie mitt wyb und kind; ain waidlich mann. Mag nitt mehr zuͦ Ulm sein. Will nitt truwen. Die regierung zuͦ Ynspruck hat zuͦ Zell den Felcher von Knoͤringen fachen lassen. Hat den hoptman Eckle ouch fachen wellen. Ist nitt da. Haben im alles inventiert und verhefft. Uff den hoptman Mundi hat man ouch gestraifft. Ist yetz hie. Sy wellends alls fressen. Seinem fuͤrgeliepten herren und bruͦder, maister Hainrich Bulling zuͦ Zuͤrich ze handenn, etc.
S. Ad postremas taces; quod non miror propter comitia, ut quę videntur in causa esse, cur tabellarii isthinc ad nos nulli. Quęsieram de Nurenbergensibus; verum de eis novi, quę nolui. Sunt isti sui similes. Nunquam mihi placuerunt. Praeter enim loquacitatem nescio, si quid aliud habeant, unde queant esse vel in speciem aliquid. Quęsieram et de duce Mauricio, sed interea sic accipio: Quatuor tantum equis e Ratisbona clam elapsum et nunc domi sęvire contra cęsaris perfidiam et esse totum in armis; quod illi felix faustumque sit ut reliquis etiam principibus, qui ab evangelica stant iustitia, exopto. Sed audi, quid narret civis Basiliensis, eques auratus, e Ratisbona recta veniens. Cęsar, inquit, cum fratre lętus vivit. Nuptias celebrant pro more. Iunxit enim Bavarus filium suum filię regis. De bello nihil, nisi quod cęsar dicit: „Quid agunt illi? Quis excitat, cum nec lędam ego, nec lędere tentem?“ Equidem his auditis prae iracundia loqui non valui, donec tandem nonnihil restituto verba huiusmodi exciderent: „Wenn ich were, der ich nit bin, es muͤste mich der Carli nit also verachten. Ich wett imm uff d’hochzytt kon, es warte mirs dann gott. Sol man Tuͤtschland also äffen?“ Utitur vulpes suis artibus. Nam tędium incutere tentat nostris, si sic tandem inopinantes queat obprimere. Sed spero dominum daturum consilium, quo tandem versipellis eiiciatur. Auriga vehens sarracenos rogatus, quid rerum geratur in Germania Inferiore respondit: „Nihil, nisi quod equites nigri, qui hactenus militarunt Anglo missi a Carolo, transfretant in Hispaniam, ubi cęsare opera eorum opus habet. Iter fuit alioqui nobis tutum.“ Hęc ille, cum constet Argentinenses subinde milites ad Hessum mittere, non certe sine causa. Heri relatum oppidum Fiessen occupatum a duce cum tribus arcibus. Et exercitum cęsaris ibi collectum evasisse profectumque in Bavariam, ducem autem subsequi. Nescio, verum sit annon. De Quinquepagicis divinant quidam non bene. Certi nihil audio tamen. Expecto comitiorum finem. Nisi rem praesentem recte consideraverint, fieri poterit, ut in malum id cessurum sit totius patrię. Utinam intelligerent Carolum nihil aliud literis suis ad nostros voluisse quam fovere dissidium inter nos! Abeat, quo dignus est! Tu vale in Christo cum tuis et fratribus omnibus. Basileę raptim, 15. iulii anno 1546. Pasquillus ad Carolum Gandavum Quando Germanam statuisti perdere gentem Et vis tutoris proditor esse loco, Vaticinor tibi te pro tam crudelibus ausis Materni proavi fata manere tui. Os. Myconius tuus. D. Heinricho Bullingero doctissimo, fratri ac domino in Christo suo. Z[uric]h.
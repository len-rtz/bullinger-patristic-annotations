Gratiam et pacem a domino. Literas tuas humanissimas Frankfordiae accepi, pater colendissime, quae mihi gratissimę fuerunt, quia animum tuum non mediocriter ut et antehac erga me affectum cognovi. Pecunias a Froschouero et ego et sodales, qui modo inexpectati a Tubinga huc pervenere, accipiemus. Intelliges nimirum iam me non omnium, qui hactenus ablegati sunt, profusorem fuisse maximum, si horum impensas cognoveris. Ego quia incertus sum, quando aut bella aut pestis nos eiiciant, cum Egenolpho ex Christophori consilio agere constitui, ut is, si opus sit, pecunias suppeditet. Pestis fere per totam Hassiam grassari incepit; quotidie Marpurgi expectatur. Bellorum rumores sparguntur undique, et aliquot in locis militum concursus fiunt. Dominus deus faxit, ut omnia in sui nominis gloriam finiantur. Quod nos attinet, sedulo curabo, ut quam minimis possimus impensis hic victitemus, denique ne temporis iactura fiat. Hac hyeme omnes epistolas summa diligentia perlegere institui et in eius rei gratiam opus tuum a Froschouero accepi. Argumentum carminis nostri propositum, si modo deus faverit, ad proximas nundinas absolvam. Heroinas epistolas ad Ovidii imitationem conscriptas componere quoque induxi, quarum argumenta ex bibliis desumentur. Videtur ea res et rhetorices et dialectices praecepta exercere; inventionis certe iuditium mire acuit. Mitto primum mei huius exercitii specimen hanc, quam vides, Sarae epistolam, quae si placuerit, alias fortasse adiungam. Pollii poema Froschouerus accepit; tu si hoc perlegeris, non opinor te quicquam in eo desyderaturum. Hoc autem et author ipse et sui petunt, ut carmine aliquo Gręco τετραστοίχω scilicet in fronte praefixo commendetur. Possit hoc praestare Collinus. Quod si noluerit, Latinum praefigatur; modo non Bindericum, ne talia sint, qualia in Aphorismos Vadiani conscripserat. Si hanc provinciam nemo subire voluerit, non incommodum foret nec gratię et concordię novę non inutile, si ipse parvo epistolio praemisso commendares. Si ex usu videbitur, trium monstrorum descriptionem posset coniungere. Ipse carmen huic praefixissem, sed autor nondum per se commendatus aliena commendare non poterit. D[ominus] Eobanus, cuius hic tibi mitto imaginem, gravissimo morbo decumbit. Metuo, ne convalescat; premitur enim et annis et morbo. Opus Fastorum inceperat, cuius mihi exhibuit initium. Deus certe orandus, ne morte sua laudatissimum opus impediat. Mitto praeterea carmen eiusdem de casu Moguntiaco, quod mihi soli, ut transcriberem, tradidit. Ego bona fide promisi me nulli traditurum typographo; quare cura, quaeso, ne in alicuius manum perveniat. Aedetur ab ipso authore, cum omnia opera sua simul excudentur. Nundinę sunt satis tenues, nec vix quicquam librorum spectatu dignum hic video. Physices epitome nullum invenire potui, nec astronomica ulla. Impresserat Crato Cellarii opus in sphęram conscriptum in octava, sed omnia exemplaria vendidit. Volebam tibi spherae libellum et planetarum theoricas misisse, sed nec has repperire potui. Mitto tamen Philippum De anima, Aenigmatum libellum a iuvene forte novemdecim annos nato descriptum. Nihil hic aliud quam nonnullorum libri, qui, opinor, in hoc nati sunt, ut nuges suas communibus omnium oculis obtrudant. Sarcerius semper novi aliquid consarcit. Nescio quid „ex magnifica Helvetiorum urbe Berna“ prodierit; miror me hercle, si deus tantum fastum diutius toleraturus est. Landgrafius, ut audio, adhuc in suo instituto persistit. Dionysii literas Froschouerus curavit. Legit eas, ut Froschouerus dicebat, non sine moerore. Sed utut neget, ego certo novi eum huius et authorem esse et defensorem. Habet sodalem alium, quendam concionatorem von Melsingen. Sed quid non auderet in matrimonii conturbatione Dionysius, cum iam tres uxores viventes habeat, quarum duę primae ab eo relictę et nullo iure repudiatae sunt? Martinus Beyer Schafhusianus modo a Vitenberga reversus Lutherum contra πολυγαµίαν scripturum narrat hoc principis exemplo compulsum. Philippus huius rei gratia gravi morbo decubuit. Dux Lunenburgensis summo fletu et planctu hoc conquestus est. Fama Marpurgam pervenerat eam vi e palatio suo abductam, sed ab aulico quodam mihi relatum est eam adhuc in pristino honore manere, nam intra triduum eam visam a se affirmabat. Accersitus est a landgrafio theologus quidam, ut huic connubio subscriberet, quod cum recusavit, vix manus ab eo princeps tenere potuit ira et furore libidinoso commotus, his verbis theologum increpans: „Daß dich boz marter schend; es hand lüt underschriben, die mer vergessen hand, dann du din leben lang lernen werdist.“ Respondit theologus: „Fateor, domine, meam inscitiam; conscientiam tamen meam nec in tui nec in illorum gratiam hoc consensu aggravare velim.“ Certum quoque est bis iam aut ter per nobiles insidias uxori huic secundę structas fuisse, ut eam a principe redeuntem interciperent. Illa vero cristas satis superbe attollit, verę uxori nonnunquam minitans. Vix tamen credere possum illam diutius sic permansuram. Hęc sunt principum christianorum exercitia! Dux Heinrychus Brunsvicensis quottidianis cum urbe Brunsvicensi velitationibus exercetur. Adiungent se Brunsvicensibus urbes maritimę, Lubeka scilicet cum suis confoederatis. Nobilis quidam Baltazar e Frisia pyraticam exercens una praeda abstulit maritimis urbibus plus quam tonellas auri quatuor. Obsidentur nunc ab urbibus illis nobilis illius castra Witmund et Oeselz. De Dannię[!] rege nihil certi habeo, quod scribam. Cęsar adhuc Gandavi est; foelicem tum demum Germaniam duxero, cum imperatoris huius praesentia liberata erit. Gallus nescio quid molitur. Turcarum imperator quid faciat, incertum est. In Anglia tanta rerum confusione, tantis infortunii procellis omnia sursum et deorsum agitantur, ut regem hunc omnino in ipsissimas libidinis, crudelitatis, inconstantiae et impietatis leges iurasse credas. Reginam modo nuptam, Clevensis sororem, repudiavit, aliam Anglam ante a se impregnatam duxit. D[ominum] Thomam Crunvallum, Angliae primatem, virum pietati et literis bonis deditissimum, amicum et tutorem suum promptissimum, indicta causa capitali supplicio intra mensis spatium affecit. Doctorem Barnns cum duobus primariis evangelii ministris uno rogo et uni columnae alligatos combussit. Tres deinde alios papisticę relligionis assertores capite mulctavit. Quis itaque tali fideret Protheo, de quo utrum statuas, incertum est. Libri omnes aut comburuntur aut eferuntur e regno. Nemo ex Anglia mercatorum venit praeter Richardum Hilz, qui mihi hęc omnia pro certis et indubitatis narravit. Nicolaus noster venire in animo habuit; quid nam iter impediverit, incertum est. Metum mihi alterius cuiusdam Angli exemplum incutit, qui e regno elapsus, Antverpiae deprehensus in Angliam ad capitis supplicium retractus est. Interdictum denique est, ne quis ex Anglia literarum causa in Germaniam exeat. Exiturus regis testimonio indiget, nec tamen alio iter patet quam Lovanium et Lutetiam. Hęc sunt nova sane inauspicata. Multa conqueri possemus, nisi domini iuditium iustum esse sciremus. Ingratitudinis nostrę poenam esse hoc autumo. Salutabis verbis meis matrem et uxorem cum omni familia. Vale, pater humanissime. Frankofurti, 15. septembris 1540. Tui observantissimus Rod. Gvaltherus.
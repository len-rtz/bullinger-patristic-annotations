S. a domino. Quamvis non dubitem mearum literarum frequentiam tandem tibi molestam futuram, vir clarissime, tamen, quia te ex animo tanquam patrem diligo, non possum non subinde aliquid tecum per literas colloqui. Ne tamen fastidium tibi pariam meis ineptiis, posthac singula breviter scribam. Scio enim, quantis occupatus sis totius ecclesiae negotiis. Imperator 6. aprilis venit Werdam, quo etiam missi sunt consules nostri Welserus et Herbrot cum aliis senatoribus invitaturi eum, ut Augustam veniret. Quos ille honorifice tractavit et post comitia finita se venturum promisit. Aiunt eum valde debilem et morbo infectum Gallico. Secuti sunt eum episcopi et cardinales tot, ut non imperatorem, sed papam quis dicere potuisset. Crastina, 7. aprilis, sacramentum Werdensibus imposuit, sic tamen, ut diceret „als uns gott helff undt das heilig evangelium“. Qua forma ipsi contenti fidem dederunt. De conventu protestantium Wormatiae varia dicuntur. Audivi ab archigrammatęo Argentinenses et Ulmenses nolle interesse amplius, quae res magnum nostris et langrafio parit dolorem. Dissipato enim hoc foedere nihil possunt sibi promittere quam persecutionem et bellum gravissimum. Langrafius aegre omnino eorum fert detrectationem. Convenit is una cum comite Palatino caesarem Spirae, et magna cum eo collocuti sunt constantia. A Spira profectus est Stutgardiam ad ducem Wirtenbergensem, a quo tantis honoribus et lachrimis etiam ut antehac nunquam acceptus est. Egit apud ipsum aliquid nomine filii sui, ducis Christophori. Herbrotus ad te scripsit, ut ipse mihi retulit, cupiens conciliare nos cum Philippo; sed nugae sunt. Videmus, quid Bucerus sua effecerit concordantia: Nihil nisi turbas et dissidia. Simus ergo fortes. Constantia plus efficiemus quam ulla concordia. Conatur ille Vertumnus etiam aliquam cum pontificiis facere concordiam. Sed illorum pertinax obstinatia nobis est saluberrima et utilissima. Facile enim, si vel in uno cederent articulo, in vetus relaberemur fermentum. Ego profecto nihil tam metuo quam illas concordias. Video a nostris tot tantaque concedi, ut me tantae pudeat inconstantiae. Sentiunt papistae nos coeptae poenitere religionis ideoque tam pertinaciter resistunt. Dominus det nobis animos, ut potius moriendo vincamus quam cedendo partam amittamus salutem et veritatis cognitionem. Ego fratribus meis invisus sum valde. Invident concessam mihi a domino gratiam, tanta est inter ipsos simultas ut nihil supra; quae res mihi valde molesta, cum recordor, quanta apud vos sit concordia, quantus candor, quam unanimes sententiae. Sed est haec militia, in qua me vult exercere dominus. Ipsi honor. Librum tuum de sacramentis tot cupiunt boni amici vulgari, ut videatur iniquum esse, si non illorum satisfiat votis. Rescribe ergo, quid facere velis; nisi enim aedas, plurima de meo describentur exemplaria. Ego etiam a quibusdam impellor, ut in vulgarem transferam linguam propter imperitos Latinae linguae. Nihil tamen citra tuum faciam consilium. Domini Laetus, Cellarius et ego sumus trias ita unita, ut non facile in nos quicquam possint adversarii. De parricida Diacęo nihildum audivimus, nisi quod regimentum, ut vocant, tradidit illos dem landtgricht. Sed haec omnia raptim. Boni consulas, oro. Ita te amo, ut finem scribendi vix possim invenire. Saluta dilectos patres et dominos Pellicanum, Bibliandrum, Gvaltherum et familiam tuam inprimis. Si quid mittere velis, sicut in prioribus rogavi literis, per hunc nuncium facile poteris. Augustae Vindelicorum, 14. aprilis anno 1546. Tuus ex animo Io. Hallerus. Clarissimo doctissimoque viro d. Heinrycho Bullingero, domino ac patri plurimum observando. Tiguri.
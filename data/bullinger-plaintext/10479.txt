S. Graciam tibi, prudentissime Bullingere, habeo. Nam munera gratissima, quae misisti, cepi. Caeterum fama est te id, quod infirmitatis caussa fecit d. Plaurerus, immo quod fecit, ut sibi Christum infirmis adnunciare liceret, sic approbare, quod plerique verentur istic te similia per publicas conciones evulgaturum. Quod ego minime credo. Novi enim tuam et eruditionem et constanciam. Quare e re tua feceris, si mihi de re ea vel schedam mittes, ut ora quorundam obstruam suspicantium te robustis iam et ędificatis in domino infirmitatis lac inserturum. Sic talique lenitate, quod illi paulo durius garriunt, narrare iam libitum fuit. Si pro vulnere ducis quod dico, scias e charitate profectum nec aliud me quęrere, nisi ut honorem de me bene meriti ratione certa defendam. Idcirco remittes quam primum Assertionem, quoniam honorem et famam tuam omniumque Tigurinorum conservare pro mea semper virili adnitor. Vale fęliciter. Saluta dominos et fautores amanter. Basileę, die septembris 27. anno 1534. Tuus Carolostadius. Doctissimo viro d. Heinricho Bullingero, Tigurino antistiti, patrono et fratri colendissimo.
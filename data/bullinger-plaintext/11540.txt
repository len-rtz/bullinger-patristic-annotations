Gratiam et pacem a domino. Scripsi ad te, pater humanissime, a Marpurgo, quam ob causam Ratisbonam profectus sim, quod consilium meum nequaquam tibi nec aliis doctis displicere puto. Hic enim cum illis viris versor, quorum comercio et doctior et melior reddi possum. Sunt enim d. Ioannes Draconites, d. Antonius Corvinus, Pistorius et Dionysius Melander, quorum eruditionem cum tibi placere sciam, non dubito, quin et meum cum iis comercium tibi arrideat. Quare de consilio meo plane scribere nolo. Is enim sum, qui patriae semper prodesse et verbis et re ipsa cupiam. Nova tu magis, quae hic habeantur, expectas. Quę certe plura ad te scriberem, si tam certa essent omnia, quam sunt multa. Scias autem nos una cum illustrissimo Hessorum principe decima quinta Marpurgum egressos 27. eiusdem mensis Ratisbonam pervenisse. Quo in itinere etiamsi quaedam acciderint, tamen non omnia scriptu digna sunt. Proficiscebatur princeps noster equitibus 300 bene et instructis et armatis. Cum Herbipolim perveniret, humanissime ab episcopo exceptus et per integrum biduum episcopi sumptu detentus est. Norinbergae eandem humanitatem, honorem vero et pompam splendidiorem vidit. Omnia vero vicit dux Friderichus, Bavariae princeps, qui absens etiam eam vicariis suis potestatem permiserat, ut haud aliter quam ipsemet in sua arce tractaretur, quo etiam omnes ii, qui cum principe proficiscebamur, vocati sumus. Eadem fere humanitas crastino die videbatur apud Philippum, Bavariae ducem, qui in Wirtenbergensi bello a nostro principe vulneratus est. Omnia denique successerunt foelicissime. Cum vero Ratisbonam veniremus, obviam equitabant principi nostro Christophorus, dux Virtenbergensis, et comes ab Anhalt. Quamprimum vero princeps diversorium ingressus erat, aderat caesaris orator, qui adventui illius gratulabatur et liberum ad imperatorem accessum nuntiabat. Princeps vero Hessiacus crastino die imperatorem adiit et longa oratione obedientiam suam, suum erga christianam ecclesiam animum recensuit, postremo in ducem Henricum Brunsvicensem invectus est, quem convicturum se promisit, quod princeps mendax, perfidus et impius hactenus fuerit et omnium denique incendiorum per Germaniam author. Atque ea omnia tali vultus et verborum constantia egit, ut omnes imperatoriae aulae proceres in admirationem sui pertraxerit. Hic certe ab omnibus summus illi honor exhibetur; mirantur et amant illum omnes. Concionem in diversorio sacram audit quotidie, ad quam cives quam plurimi confluunt. Sępe quidem in publico templo concionem haberi voluit princeps; sed metuit, ne fortassis importunitate hac imperatoris animus, quem nunc sibi devinctum habere videtur, alienetur. Quinta aprilis primus fuit imperatoris in curiam ingressus, et tunc comitiorum propositio exhibita est, cuius summa hęc est, 1. ut religionis negotium in veram concordiam redigatur, 2. ut Turcae resistere possint; 3. ubique fere clam immixtum est, ut Sabaudię dux restituatur. Cave tibi, Helvetia, et vide, ut domini auxilio protecta sis. Hęc omnia non a vulgo audita, sed ex ipso autographo lecta scribo. Quare fides mihi hac in re deesse non debet. Christiani principes responsionem hisce diebus instituerunt, quam nondum videre potui, quoniam imperatori nondum oblata est. Papistarum concilium Vilhelmus, Bavariae dux, ingredi noluit, quod nimirum titubantes vidit; is enim eo est animo, ut caesare et omnibus cedentibus cedere tamen ipse nolit. Novi praeterea non multum, nisi quod Turca in armis est magna militum vi. Obsidet Bessam, urbem e regione Budę sitam; sed maior exercitus in armis sequitur. Imploratur auxilium anxie Ferdinandus, et ob hoc vix spero diu duratura comitia. Fortassis Turca id impetrabit christianis principibus, quod ne angelus e coelis impetraret. Quamvis magna sit in caesare spes, scis tamen, quo ille satellitio sit stipatus, sacrifecum scilicet, qui auribus illius semper alia papistarum argumenta obiiciunt. Deus solus orandus erit, ut animum illius illuminet, ne huiusmodi seductorum verbis aures praebeat. Est hic Vintoniensis episcopus, Anglorum regis legatus, homo fraudulentus et tali rege dignus. Legationes exterarum gentium adsunt multae. Contarenus cardinalis pro pontifice adest, cui Ratisbonam ingredienti obviam processerunt, quicquid hic monachorum et sacrificulorum habetur. Ipse vero Contarenus tot cruces aspersit, ut biduo illi brachium ex defatigatione laborasse arbitrer. Fertur de eodem, quod sine sanguine nos subvertere cuperet, et in hoc negotio est consultator strenuus. Mutinensis episcopus vero totus sanguineus flammas et gladios spirat. Veneti legatum suum habent, hominem splendidum et egregium. A Gallorum rege adest d. Vely. Sabaudiae dux hic praesens ceu imperii Romani membrum, ut ditiones suas recuperet, orat, cum tamen imperium Romanum, cum ditiones suas obtineret, agnoscere nunquam voluerit. Caesar nihil moliturus videtur, quia res suas intricatas videt; apud Gallum enim pax dubia aut nulla, in Hispania seditiones, Turca etiam irruit. Cupit igitur a suis partibus Germaniam esse. Christiani principes causam suam audiri optant et contendunt. Adversarii sunt triplici animo dediti: Sunt, qui bellum spirent; sunt, qui pacem qualencunque velint, modo nihil in religione mutetur; sunt etiam, qui aliquam ecclesiae transformationem ferre possint. Quid multis? Nisi Turca instaret, non multum bonae spei affulgeret; quia vero hic instat et imperator landgravium (quamvis non repugnantem) eo pertrahere conatur, ut imperii nomine expeditionem Turcicam suscipiat, coguntur aliquid condonare papistae. Ultimo Hispanorum plena hic omnia, minuuntur tamen, quia nonnumquam de ponte in Danubium praecipitari solent, quorum iam 18 deiecti alios secuturos expectant. Hac septimana sacrifex quidam Italus, qui cum mula sua rem habuerat, iubente imperatore noctu de ponte deiectus est. Nihil hic praeterea, nisi quod omnes nos plurimum occupati sumus in sceleratissimi nebulonis Henrici Brunsvicensis ducis negotio. Si otium esset maius, mitterem ad te carmina plura, quae in illum scripsi. Dignus enim omnino est, qui cum infamia immortalis fiat. Plura nunc non possum, licet plura haberem, quia in ipso demum puncto de nuntio hoc certior factus sum. Tu meam, quam in his literis vides, indiligentiam aequi bonique consules, pater charissime; malui enim indisposita multa quam nihil scribere. Salutant te quam officiosissime d. Draconites, Corvinus, Pistorius et Melander. Pręterea orat te d. Draconites, patronus et Moecenas meus humanissimus, ut literis tuis eum compellare non dedigneris; respondebit ille a te scriptis epistolis. Vale, pater mi, et me, ut soles, fovere pergito. Ratisbonae, 3. idus aprilis 1541. Tui observantissimus Rod. Gvaltherus. Clarissimo viro d. Henricho Bullingero, Tigurinae ecclesiae antistiti vigilantissimo, patri suo imprimis colendo. An M. Heinrich Bullinger. [Zür]ich.
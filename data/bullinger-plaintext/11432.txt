S. Scribere non desino, quamdiu et quoties fuerit argumentum. Comitia Smalcaldina finem habent. Quid actum sit, expectamus. Credo legationem Argentinensem iam esse domi. Interim tamen hęc comperimus: Cęsar nec pacem certam concedit nec bellum illaturus videtur. Contando omnia differt. Timor est bonis, ne redditurus sit ecclesiam peiorem. Cum Dano fecit inducias; quam longas, nescio. De Geldrio quid acturus sit, in dubio est. Putant et cum hoc pacem futuram et nescio quae connubia. Gallus alienor est factus a cęsare propter negatum Mediolanum. Hispani praepedierunt, ne daretur. Duo praecipue cęsar conquestus est de protestantibus, quod videlicet bona ecclesiastica sibi vendicent et quod hostibus ipsius se iunxerint. Videtur mihi valde ineptus cęsar, dum posterius praesertim obiicit, postquam se tam hostiliter exhibuit hactenus. Non debuerunt consulere sibi ordines, quia cęsar ille. Arbitror autem hostes ipsum vocare Anglum, Danum et Wirtenbergensem. Hęc de cęsare. Cum anabaptistis sic egerunt Argentinenses: Proscripserunt praeter decem vel circiter, qui vel duces sunt vel ante fuerunt proscripti. Biduum disputatum est cum eis, at frustra. Cęterum, quam horrenda, bone deus, narrat ille ex Italia! Si vera sunt, quis feret? Mirum vero, quod fames ita grassatur pręcipue, ubi religionis capita principantur, nempe in Italia et in Hispania. Interea vero, dum mala nos circundant, digladiamur de dogmatis, et nos hic quęrimus, u[niversitatis] titulus doctoratus theologici pius sit annon et u[niversitatis] flagitia sint corripienda pro suggestu. Atque dum hęc versantur, Arcesilas noster emit duas vineas, de quibus vindemiavit (emit enim simul vineas cum uvis) plus, quam ego tribus annis ex beneficio meo colligam. Similiter ante mensem pratum comparavit, quanti venditor ęstimavit, ne obolo quidem dempto. Dolet rustico ut nihil magis, quod non pluris indicavit. Quid deus ad hęc scelera dicturus sit facturusve, sentiemus aliquando. Vale cum domo tua. Basileę, raptim, 29. aprilis anno 40. Tuus Myconius. Domino Heinricho Bullingero, in domino suo.
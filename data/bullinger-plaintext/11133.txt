Fil guter jar mit richem sägen Christi, unsers lieben herren, in allen dingen. Wolgelerter, ersamer, lieber herr und bruͦder, uff unser beider schriben, so wir einander gethon, die zweyung der brüder zuͦ Bern betreffen, bin ich des sins gewesen und noch, wo mich die unrübigen geschefft, so wir haben, nit gehindert hetten, doch mit eüwerem rot, etlichen besondren personen des raths zuͦ Straßburg zeschriben, durch was zimliche weg und mittel doctor Sebastian berüfft werden möchte, diewil man doch meint, das durch sein abscheid die kilch zuͦ Bern in ruͦw und einigkeit kommen möchte, zuͦ welchem ich, weiß gott, mit allem ernst und trüwen helffen wolte. Wo ir mir hierinn eüweren willen, wie im zethuͦnd wäre, zeerkennen geben, wolte ich kein arbeit sparen etc. Ir haben mir im letsten brieff geschriben uff die empfangne schmoch, so minen herren an den fromen Frantzosen begegnet ist, wie der böß mordrisch handel eüweren herren trüwlich leid sye, und wir sollen nit meer dann dapffer und manlich sein etc., welches doch yetz uff nechst vergangnem tag Baden durch eüwere botten anders sich erzoigt hatt; dann kein ort sich so forchtsam entschlossen als eüwere botten. Des sich vyl fromer hoch verwunderen, was hertzes doch eüwere herren gegen unß gefaßt, angesähen, was wir von iren wegen erlitten haben. Vyl mer aber gloub ich, das die botten zuͦvil doran gethon haben. Mich bedunckt, ein lobliche statt Zurich werde mit disen botten nit vyl er inlegen, und kan man doch kein andre dann dise schicken. Zuͦ dem ist unß der tag zuͦ Baden in disem handel nit wol gelegen, angesähen, das der landvogt Wilhelm Arsents swoger, welchem alle rotschleg offenbar werden; deßhalb kein wunder ist, das die sach nit der meß von statt godt, wie sy billich solte. Dises schrib ich eüch in hohem geheim; nit das ich beger, das einiche verunglimpffung uff die botten wachsen mochte, sonder das die langhergeprochte liebe, so zwüschen unß und üweren herren, erloschen mochte, welches mir doch von hertzen leid were, dann wir sonst vigend gnuͦg haben. Was die ursachen weren, wolt ich gern wüssen, doch nit mer dann euch zethuͦnd ist. Euch hiemit der gnod gottes bevelhende. Gruͤssen mir den herrn Laventher, Pellican und Meister Löwen; wünsch inen im herren vyl guter jar. Datum Basel, den 10. jenner anno 38. U[wer] Jacob Meyger. Dem wirdigen und wolgelerten Meister Heinrich Bullinger zuͦ Zurich, minem lieben herren und freund.
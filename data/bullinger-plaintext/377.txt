Eernnwürdiger, hochgelerter, sonnders günstiger, lieber herr, euch sigint bevor mein früntlich gruͦß sampt yeder zytt willigenn diensten etc. Ewers früntlichen mittlydens unnd enbietens williger diensten sag ich euch hochenn danck mitt erbietung, umb sömlichs euch allzyt lieb unnd dienst zuͦ bewysenn. Waß ich uff myner herren jüngst schryben zuͦ Basel ußgericht, werden ir durch mynenn herren burgermeyster wol verstendiget werden sampt nüwer zytung uß Franckrych, so ich gesagten herren zuͦgeschickt. Ich hatt mir fürgenommen, hüttigs samstags zuͦ Basel ußzeryten; so hat mir doch das podagra die hend dermaassen angegriffen, daß sömlich abscheiden mir nitt müglich; bin doch guͦter hoffnung, so wyters nitt zuͦfalt, angentz nach Wyhenacht uffzuͦbrechen; dan mir die zyt unnd wyl vast langwirig unnd verdrützig ist etc. Hiemitt euch dem allmechtigen inn langwirigen schirm befolhende etc. Basel samstags 22. Decembris 1548. E[wer] guͦttwilliger fründt unnd gönner etc. Johann Hab, bürgermeister. Dem eernnwürdigen, hochgeleerten M. heinrichenn Bullinger, obersten pfarrherr der statt Zürich, meinem sonders gönstigenn herren und fründe. Zürich.
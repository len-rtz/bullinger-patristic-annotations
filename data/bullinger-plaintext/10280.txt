S. Periculosiora semper sunt nostra tempora, charissime Heinrice, quam credere potuissem unquam. Hypocrisis multa inter eos, qui se evangelicos iactitant. Aures arrigunt ad bellorum rumores. Patulas ferme manus habere videntur ad aurum Gallicum, tametsi nemo illorum palam ausit animum suum prodere. Vereor nihilominus, dum in aliis Helvetiorum partibus suos Gallus milites colligat, nostros nullis posse cohiberi interdictis. Monui pro contionibus, damna hactenus a pensionariis et bellis Gallicis perpessa, quoad potui, ob oculos posui, sed vereor, ne maiorem et magistratus et plebis partem vincat avaricia. Quid igitur mihi hac re faciundum sit, per Christum nobis communem consulas. Non enim dubito, quin et apud Tigurinam plebem iidem [!] attentetur. Male audiebant legati vestri, quod coronatos aliquot Badenis comitiis receperant. Sed resarcta est omnis offensa, cum audierimus illos restitutos. Quid Gallus et Verulanus Lucernę attentarint, nihil nec verbum rescire possum, et nostri quoque id apprime curant, ne nos, verbi ministri, quippiam externarum rerum aut consiliorum resciamus. Sciunt enim, dum pro contione, quae tentant, tractantur, facile inverti posse. Si quid igitur habueris, mecum tuto communicare poteris. Cęterum dulcissimo labore scholia tua in evangelistas non solum pellegi, sed et excripsi, quicquid necessarium videbatur. Nunc labor est, ut librum restituam integrum et illesum. Quodsi ad nundinas Zurzachianas non invenero, qui referat, proprio curabo nuncio tibi reddi. Scio enim te nolle diutius nec forte posse carere et pro summo maximoque tui in me amoris sigillo duco, quod tantum thesaurum mihi, qui tam longe a te absum, credideris. Citas non nunquam libellum de propheta, de praedestinatione, quos collegeris. Utinam et illos videre possem. Expecto te anxie, mi Heinrice, et ut tuo adventu nihil mihi gratius contingere potest hoc tempore, ita hunc ipsum maturare non desinas. Valemus alioqui omnes. Interim et te valere desideramus. Literas his alligatas vellem, quam primum posses, Ambrosio Blaurero Constantiam mitteres. Is curabit Esslingiacum ad Otherum nostrum deferri. Nec Othero nec Blaurero scribere potui. Satis erit, ut tu unico verbo Blaurero negocium commendes. Was uff unserm schiesset sich verliffen habe, weiß ich nitt; Zeiger diss brieffs, so du wilt, kan dirs sagen. Wo er sin büchsen und schiesßzüg nitt hetti muͤsse fuͤrren, hette ich imm das buͦch befolhen. Iterum vale, et semper scribe. Expectamus Acta, tametsi videam multos dolere, quod tam grata tua omnia sunt lectoribus. 9. augusti anno 1533. Tuus semper B. Hall. An Meister Heinrich Bullinger, predicanten ze Zürich, sinem geliepten bruͦder.
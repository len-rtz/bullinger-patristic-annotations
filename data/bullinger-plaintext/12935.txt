Es wirt bestendigklich hergeschriben, daß hertzog Morytz mitt dem churfursten vertragen seye und er inn ganz freuntlich gehalten, seine räth aber, als die das jung bluͦt verfuͤrt haben, nitt begnaden wellen. Es habind sich ouch die zwo landtschafften, Sachsen und des hertzog Mauritzen, zuͦsamen verpflicht, das sy lyb und guͦt zusamen setzen und nieman frömbdern in ir land lassen wellen. Diß wirt auch fuͤr und fuͤr von Nuͤrnberg geschriben. Letstlich und allererst vorm vertrag habend der könig und hertzog Mauritz dem kaiser 15 fendlin knecht zuͦgeschickt. Sind auff ain nacht funff myl wegs von den sachsischen gelegen. Habend sich nichten args versechen. Seind aber die sechsischen die ganzen nacht gezogen. Habend sy  unversechendes morgens uberfallen und 12 fendlin erlegt. Die raisigen aber baiderseyts habend da gehalten unnd zuͦgesechen, ainander nitt angreyffen wellen, diewyl sy durch ainander befründt seind gewesen. Dem kaiser soll kain profiandt sollen mögen zuͦgohn, das man besorgt, er werd widerum hinder sich zuͦruck und an die Thainow zyechen. Die Behem sollend noch ganz handtlich seyn und mitt macht zuͦsamen gezogen (wiewol ain gassengschray entstanden, der behemsch adel seye gleych zuͦ dem kaiser gefallen), und lasß der kunig yetzund die fuͤrnemsten in Behem rychten; hab an dem Schlicken angefangen. Aber nach den gloubwirdigen schreiben ze rechnen kan es nitt war sein, ouch ausß andern gloubwirdigen ursachen. Das gschray ist gar nitt laut um unsere pfaffen und ire verwandten. Nitt waiß ich, wes die schuld ist. Die knecht in den besatzungen der stett werdend ubel bezalt. Derhalb ettlich hinwegziechend und ubel zuͦ friden in Augspurg und Ulm. So soll der kaiser an lyb, guͦt und volck ganz schwach sein, aber frisch volck gewertig. Des gelts halb, maint man, werde es im hart lygen, dann wann im vormals ettlich reych kouffleut nitt thunnen gold fuͤrgestreckt, hetten er und die seinen den krieg so lang kinswegs beharren mögen. Die acta sind mir noch vom d. Vadiano nitt zuͦkommen, welchs mir doch ganz laid, das er als farlesig ist. Dann diß baid tag leut von S. Gallen hie  gewesen und ich ausß ursachen die gar gern haben wellt. Gott verlich, das zuͦ Solenthurn alles wol gehandelt. Um unß steht es noch aller ding, wie euch vormals anzögt worden. Gott well unß im frid gnedigklich erhalten und doch vor aller böser sicherhait bewaren, etc. Hiemitt schick ich euch ain schrifft ains guͦten frommen mans. Ist mir nun ain halben tag zuͦ hand gewesen. Hab sy glych hinweg schicken  muͤssen und derhalb in der yl abgeschriben und euch allso in höchstem vertrauwen ouch wellen lesen lassen. Doch per amicicię nostrę fidem te obtestor, ne cuiquam quicquam de hoc indices, nisi forte, qui tecum nunc est, Pellicano, quem scio prudentem et tacendi gnarum virum. Scribes vero tuam sententiam, quidve tibi in hocce iudicio videatur. Es ist mir in hochstem vertrauwen zuͦgeschickt von ainem layen, der willens, die summ diß arguments in ain dialogum ze stellen und weytlöfiger ausszeziech[en]. Aber by allernechster bottschafft sollt ir mirs widerschicken und nitt underlassen, dann ich sonst kain exemplum hab. Pientissimo viro d. Pellicano dices meis verbis plurimam cumulatissimamque in domino salutem. Is faxit, ut feliciter lavetis, quo deinde afflictę suę ecclesię diu etiamnum commodare possitis. Cuperem totis animis me contubernio vestro, si ullo honesto praetextu liceret, adiungere. Verum interim gratię mihi agendę sunt servatori Christo, quod sano meo corpori hoc quidem tempore istoc remedio nihil est opus. Commendate nos et ecclesiam nostram domino valde diligenter! Der landtgrauff soll in etwas ansechlicher rustung sin. Die hoptleut Schertlin und Marcell sind noch hie. Hoff zuͦ gott, welle euch bald abenturig zytung schreiben. Gott wells alles mitt gnaden fuͤgen! Bedanck mich ewers fleyssigen schribens mitt pitt, mich furderlich zuͦ berichten, was ir ab dem tag zuͦ Solenthurn vernemmen werdtt. Vadianus hat mir auff sontag nechst ain gruͦtz by unserm Engellender zuͦ empotten (Buttlerus ist zu S. Gallen gewesen). Befrömbdt mich, das er mir die acta nitt geschickt hat. Den Schönerum hapt fuͤr bevolchen. Gott lasß euch und den fromen Pellicanum wol und glucklich baden, wunsch ich von hertzen. Datum den 20. Aprilis.
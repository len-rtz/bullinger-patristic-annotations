S. Illud praeterea certissimum esse debet, audivi a cive quodam nostro, qui in comitiis Spirensibus fuit, caesarem catholicos, hoc est papales, omnes convocasse illosque admonuisse, ut hos articulos, de quibus Ratisbonę satis disputatum sit, permittant libere ministros verbi divulgare, quo tandem Germania in concordiam veniat, hoc est, ut contionatoribus iniungatur, ut iustificationis articulum solide proponant populo, ut communicent populum sub utraque specie, ut coniugium sacerdotum sit liberum. Consultarunt ad tres dies. Bavarus cum episcopo Salisburgensi dixerunt se iam aliter institutos, prius seductos per doctos, iam melius scire ac instructos esse, quale venenum in iis articulis lateat; ideo se omnino non admissuros hos articulos. Episcopus Moguntinus nullum responsum dedit, sed abitu suo declaravit, cuius sententię sit. Reliqui episcopi et civitates nesciunt, quo se vertant. Quibus caesaris animus non satis perspectus est, timent fallacias eis structas. Fortassis caesar mandato aliquo permittet liberum unicuique, quicquid volet, ut credat. Non longe ab Ensesheim capti sunt decem milites; ad Gallum proficisci per Lotharingiam volentes suspensi sunt ab equitibus, qui passim oberrant propter Gallicos milites. Argentinę omnia gliscunt seditionem. Factiones habent in civitate; hic caesaris nomen extollit, alter Gallo adhęret, multi capti sunt. Timoris omnia sunt plena. Cometa hiis diebus in cęlo apparuit. Hoc habeo a viris fide dignis, qui eum suis oculis viderunt. Caudam ad meridiem extendit ac hora 2. noctis visus est. Quid ille portendat, dominus novit. Caeterum, quod literę meę Leodegario aliquid commodarunt, ago et meo et illius nomine tibi gratias ingentes. Certe dignus iuvenis scolastica functione ob placidum ingenium et alia dona, quibus praeditus est. Oporinus iam olim voluit mittere Compostelli[!] librum De orbis concordia, si tabellio se obtulisset; quem per Leodegarium mittit ac orat te, ut doniolum hoc eo, quo mittit, animo accipias. Librum Lutheri cum catechismo mitto et adhuc dubito, an librum illum volebas; si erravi, remitte. Vale iterum atque iterum. Basileę, 6. iunii 1544. Tuus Gastius in domino. Dem eerwurdigen und wolgelerten hernn, hernn Heynrichen Bullinger, pfarhernn der statt Zurich, mynem lieben hernn und brudernn.
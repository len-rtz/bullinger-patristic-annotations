Henricus Bullingerus Caelio S[ecundo] C[urioni] suo S. D. Legi tuas magna cum voluptate, colendissime mi Caeli. Nam omnia tua me oblectant et chara sunt. Quod iam mensibus aliquot nullas ad te scripsi, non ideo factum est, quod tui sim oblitus aut tui memoria apud me viluerit, sed quod plus satis oppressus publicis et privatis negociis (quod iam saepe apud te questus sum) non semper possum, quod volo. Oro itaque, ut bene interpreteris meum silentium, et si non toties scripsero, quoties tu pro tuo in me amore cupis, non ita interpreteris, quasi minus diligam. Gratissimus mihi praeterea fuit tabellio humanissimus et mihi charissimus Petrus, amicus communis, cui si aliquid gratum facere possem, lubenti animo facerem. Recte vero tu iudicas tempora nostra esse calamitosissima. Sunt etenim, quod dicuntur! Sed ita sunt propter peccata nostra. Multis iam ab annis strenue praedicatum est evangelium Christi, sed spretum est constantissime, imo pertinacissime! Adest ergo deus iustus et visitat peccata populi sui. Quod si hic clamarit ad dominum  et poenitentiam egerit vitae prioris, dubium non est, quin liberaturus sit nos ex manibus impii militis, qui ita impie, impure, inhumaniter, atrociter vel impune furit et libidinatur, ut iusticia divina non sit ferendo. Videbis brevi, tametsi poenitentia iusta non  fuerimus conversi ad dominum, impios istos milites poenam daturos iusto iudici, deo, qui vel Turcum vel alium saevum excitabit hostem, quo scelera haec excindat e terris. Misera haec est consolatio, sed ne consolatio quidem. Pii norunt patrem illum coelestem omnia facere in emolumentum sanctorum. Omnes ergo casus boni consulunt, in vera fiducia et spe in deo optimo et clementissimo conquiescunt. Satis felices fuerimus, satis consolationis habuerimus, si pectora nostra consecraverimus deo. Hic erit cum tutissima, tum optima in adversis et tempestatum procellis ancora. Oremus interim dominum, ut nos tales faciat, quales sunt, qui ipsi probantur. Pro libro eleganti et utili misso filio meo Heinrycho gratias ago maximas! Et oro, ut Iohanni Rodolpho meo simile exemplum mittas, sed tua manu subscriptum, ut testimonium hoc sit etiam apud liberos suos, si quos dederit dominus et vixerit, quod Caelium habuerit praeceptorem et fautorem. Vide autem quam sim impudens, qui ausim et alium librum postulare! Sed inde volo te colligere me uti te tanquam intimo meo. Perge ita studiis et studiosis prodesse! Praemium condignum adnumerabit dominus. Orationem tuam, qua Florebelli calumniis respondes et veram defendis ecclesiae autoritatem, quo plus lego, hoc plus amare et laudare cogor. Utinam et alia quoque huiusmodi plura scribere tibi libeat! Sperarem fore, ut Italia vestra paulatim mitesceret erroresque cognosceret. Itaque perge in confessione veritatis ac vive et vale cum chara coniuge et liberis charissimis. Salutat te et totam domum uxor mea et tota familia mea. Tiguri, 30. augusti.
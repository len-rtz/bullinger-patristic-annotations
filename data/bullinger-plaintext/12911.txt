Alles guͦtz mir moͤglich. Ich bin zwen tag inngelegen und ain harten bauchflusß gehapt, derhalb ich nitt wol auff. Wellt mein ylend schreiben zuͦ guͦt haben, etc. Die sachen haltend sich mitt den stetten, wie ir davon schreibend. Gott well sich iren erbarmen und, was gefallen, widerum auffrichten, was noch auffrecht steht, mitt seiner hand vaͤtterlich erhalten, damitt es nitt ouch falle! Bittend mitt ernst und glouben fuͤr unß, das wir nitt ouch in anfechtung gangind. Straussburg halber achten wir nach dem letsten schreiben, so meinen herren, ouch mir von dem Bucer kommen, es werde nunmehr mitt inen hinüber sein. Der Bucer gehept sich sehr ubel. Hat mitt andern, sovyl moͤglich, das best thon, aber nitt erhalten mögen, wiewol die conditiones lydlicher und mylter sein sollen dann aller andrer usgesoͤnten. Wolf Rechlinger hat sehr practiciert, sich auch unserthalb vor ettlichen wochen selbst angeworffen gegen ainem zuͦ Ulm, aber meine herren habend sich gar nichts angenommen. Umb ewern beschaid im ehhandel sag ich euch fleyssigen danck. Gefalt mir ewer urtail sehr wol, dann es ouch y[e] vorhein mein urtail gewesen, aber von andern anderst geben ist worden. Ich waiß im ye nitt anderst ze thain. Des Widenhuͦbers halber hat es nitt not. Bin wol zuͦ friden. Von dem landtgrauffen kan ich euch stracks gar nichts gewisses schreiben, sonderlich diewyl ich nitt gloub, das er ubel an den unsern faren und handlen sollt. Es wirt wol von newem geschriben, er seye sicher und ruͤbig, jage teglich zuͦ Cassel mitt dem jungen von Braunschwig. Er lasse auch den Marte von Rosshaim und den grauffen von Rytberg, die dann yetz nitt weyt von Prem durch die Seestett geschlagen sein sollend, das land Braunschwyg und Westval in des kaisers nammen innemen. Das schreibt man mehr dann von ainem ort. Und ist erst uff dunstag nechst her ouch von Augspurg dermassen geschriben worden. Wann es ain sach werd, die ich gern gloubte, so wurd ichs gantz fuͤr war halten, aber ich kans nitt glouben, byß ich es muͦsß thain. Dann ists war, wirts im wirß dann all andern ergohn! Die zway paccetle brieff sind mir zuͦkommen. Hoff, seyen schon underwegen auff Augspurg durch den herrn Schaͤrtlin. Der ist noch ymmerdaren hie by unß. Item so schick ich euch abermals ain brieff an den frommen Bernhardinum. Wellt ime uff Basel zuͦschaffen. Was ewere herren den unsern zuͦschreibend zeytung halb, hab ich noch nitt vernomen. Man verlisst vyllicht erst yetzund im rat. Aber von den zway schlachten ist vor ettlichen tagen zeytung herkommen, und das hertzog Ma[u]ritz kommerlich entritten, der koͤnig selbs ouch in das stettlin habe sollen kommen. Der were inen ouch worden, hetten sy die sach nitt zuͦ fruͤ angefangen. So ist Julius Pfluͦg, der erbar bischoff, ouch mitt marggrauff Albr[echt] und dem landtgrauffen von Lüchtenberg gefangen, sampt dem grauffen von Helffenstain und ettlich andern. Der churfurst soll noch 30000 zuͦ fuͦß und 5000 pferdt bey ainander haben. Gott verlich im krafft und stercke, vyl guͦtz auszerichten, wie es im noch gantz gleich sicht. Der herr welle, das man das gluck nitt widerum verschertz[e]! Der fromm churfurst hat gesagt, er welle all sein leyb und guͦt dem lieben evangelio Christi schencken! Da well inn der herr bestaͤtigen und allweg erhalten! Es ist im nieman namhaffter umkommen dann herr Wolff Dietrich von Pfhiert: Ist ain ellender man gewes[en]. Die schlacht soll byß in acht stund geweret haben. Aber vy[l]licht wisst ir diß alles vorhin, und steht vyllicht in ewer herren schreiben an die unsern auch. Hab mitt dem schreiben nitt verziechen koͤnnen, byß es mir ze lesen wurde. Besorgt, ich versumpte mich des botten. Es hat hertzog Ulrich ain aignen botten abermal durch seinen hoffrath, doctor Knoder, der im staͤts allenthalb beysein muͦß, heruff geschickt. Der hat von mir ze wissen begert, wie es hie stande der auss[ö]nung halber. Dann der hertzog hab vernommen, das wir mitt gar guͦten conditionen angenommen worden. Item begert abermal, bericht ze werden, wie es in den Aidgnossen und auff yetzigem tag stande; darinn aber ain irrung, dann er gemaint, der tag seye angang[en]. Hab ich uff dunstag nechst daruff geantwort, so vyl ich g[e]wisst. Kan nitt gedencken, warum soͤlichs alles geschicht. Es sind die sachen allenthalb schwyrig. Habend ain sandigen, ruttschenden boden, daruff sy nett lang bestehn moͤgen. Das volck ist an allen orten ubel zuͦ friden, und zuͦ vermuͦten, es werde gar bald ruch zuͦgohn, wann das frombd volck allenthalb hinweg kompt, wie es dann hefftig heimzeucht und dem kaiser not ist. Dann wa er u[mb]schlecht, kan er doch nienen knecht [an]k[o]men, die [zuͤ]chen  wellind. Ouch schreibt mir min schwager Peter Scher ausß Wirtemperg, es seye durch das frembd volck, das im land gelegen, ain grosser sterbet in das land komen. Um den Asperg und wa sy gelegen seyen, sterbe es gantz hefftig an ainer pestilentzischen hauptsucht. Allso, was dem schwert überblipt, muͦß der schelm schlachen. Herr gott vom himel, lasß unß alles zur besserung graten! Das ir mir schreiben in vertrauwen, das ewere gehaimen etwas bedaurens empfangen, nachdem m. Jörg Myller widerum anhaim kommen, etc., ist mir laid. Waiß aber weder trumm noch end daran. Frag disen dingen wenig nach. Were mir aber ain getruwes laid, wa durch meine herren was guͦts soͤllte verhyndert werden, das es nitt zuͦ fuͤrgang geriethe. Köndt ich etwas daran verbesseren, wellt ichs mitt hoͤchsten truwen thain. Will mitt meinen l[ieben] br[uͦder] und v[etter], so ich zuͦ inen komm, etwas darausß reden, ob sy mir vyllicht etwas, so vyl inen gepurt, davon sagtend. Ich bitt gott von hertzen, er welle sy und alle oberkaiten gwaltiklich in der krafft seines gaists laiten zuͦ allem guͦten, und das sy ausß seinen wegen in  disen schweren anfechtungen und bitteren gegenfellen nienen schreytind, sonder seinen wolgefelligen, besten willen allweg treffind und darinn wider alle hellenporten bestandind und erhalten werdind. Des bschaids der zwayer halber, davon ir wisst, sag ich euch fleyssigen danck. Der herr gott welle die kirchen von soͤlichen wölffen gnedigklich und bald erledigen und sy durch treuw gottselig diener zum besten erbauwen! Damitt dem herren gott zytlich und ewig bevolchen. Den bittend sampt den ewern on uffhoͤren fuͤr unß. Gruͤtzt ewer lieb hausgesind mitt allen guͦten herren und frunden. Mein liebe h[ausfraw] wunscht euch und der ewern alles liebs und guͦts. Byn noch nitt gewesen by meinem lieben bruͦder und vetter. Datum in yl, den 26. mertzens 1547, sampstag. Praestantissimo viro d. Heinricho Bullingero, fratri et amico suo venerando atque charissimo. Tiguri.
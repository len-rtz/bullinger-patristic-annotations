Es hat sich ain wirtempergischer hoptman hie vernemmen lassen, das etwa die hoptleut bey ainander gewesen und allerlay ze red worden seyen. Hab er nitt anderst vermuͦten moͤgen, dann das die anschleg seyen, die Aidgnossen ouch in gehorsam ze bringen. So ist ain vechtriber dis wochen von Ulm hie gewesen und gesagt, alls man inn gefragt, was das geschrey seye: Man welle die von Costentz gehorsam machen und den Aidgnossen ouch ains uff den schwantz geben, das sy sich ergebind. Es ist gewiß und von unsern kornköffern (alls sy yetz von Zell kommen und zuͦ Alenspach gesessen sind) anzoͤgt worden, das sy ainen von Mailand zuͦ Alenspach funden und inn gefragt habend, was dinnen das geschray seye. Habe er geantwurt: Nichts sonders, dann das er gehoͤrt, wie man Italianer den Fünff Orten annemme, etc. Hab ich euch nitt verhalten wellen, dann unser frommer zunfftmaister Peter Labhart des guͦt wissen tragt (der hats auch anzoͤgt), und das man sy unainig machen und den 5 Orten welsch volck zuͦschicken oder sy durch die Etsch oder uff Basel angryffen welle. Clarissimo viro domino Heinricho Bullingero, amico et fratri suo incomp[arabili]. Tiguri.
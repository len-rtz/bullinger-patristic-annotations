Fromm, vest, ersamm, fürsichtig und wyse herr burgermeister und gnädig lieb herren. Ich bitten u[wer] w[yßheit], sy wölle diß min schryben willig verhören, gnädicklich uffnemmen und wol bedäncken, dann ich es gar guͦter christenlicher meynung zuͦr letze geschriben hab. [1.] Und für das erst dancken ich üch minen gnädigen herren umm alles das guͦt, das ir mir und den minem ye bewisen habend. Der allmächtig Gott wölle üch das alles vergällten und üch, ouch üwer statt und land, sinen sägen verlyhen. [2.] Demnach, alls ich die pfarr zuͦ dem Grossen münster alls ein pfarrer und diener nun me in dem 43. jar versähen (dann ich den 9. decembris imm 1531. iar von üch, minen gnädigen herren den rädten und burgeren erwöllt ward), hab ich Christo, unserm herren, vorab, demnach üch, minen gnedigen herren, und ouch der gantzen christenlichen gemeind mitt allen trüwen, so vil mir Gott gnad verlihen, gedienet. Wo ich anders und besser gemögen, hätte ichs gar gern und willig gethan. Bitten aber underthänig, man wölle an minem dienst für guͦt haben. Und bezügen hiemitt vor Gott und üch, sinen dienern und von imm geordneter oberkeit, das die leer, die ich alle zyt mines diensts, der kylchen fürgetragen hab, die war rächt christenlich leer ist, genommen uß nüwem und alltem testament, an die ich von hertzen gloub, und ungezwyfflet hoff, das ich und alle, die iren gloubend, eewige selikeit erlangen werdent. Dagegen bekenn ich heyter und klar, daß des babsts leer, die der unseren zuͦ wider ist, die falsch, verfuͤrisch leer ist, die von heyligen apostlen verworffen und under des Antichristen namen verdampt ist. Wie das alles in unser confession, ouch in minem predigen und geschribnen, ußgangnen buͤcheren gruntlich erklärt und bewisen worden ist. Unnd in disem waren christenlichen glouben scheyden ich ab, zuͦ unserem herren Christo, welchen ich für minen einigen heyland, läben, erlöser und trost erckennen; welchen ich pryß und loben in eewikeit. [3.] Zum dritten, sol u[wer] w[yßheit] eigentlich wüssen, und üch anders nun nitt ynbilden lassen, dann daß das Trientisch concilium und alle andere bäpstische concilia, die ye angerichtet sind, und noch in künfftigem möchtend angericht werden, alein dahin dienend, das der war gloub verdüncklet und undertruckt werde, und ir all widerum in die pfäffisch dienstbarkeit kummind. Dorumm willigend in deren keines. Blibend by erkanter warheit, und verlassend üch allwäg und alein uff die biblische geschrifft. Muͤssend ir dann glich wol dorum lyden, so gedänckend, was ir an seel, eer, lib und guͦt lyden muͤssend, wenn ir der muͦtwilligen, stoltzen pfaffen und gytigen, unreynen münchen fuͦßlumpen gar werdint, und die war selikeit verlierend. [4.] Zum fierten bitten ich trüwlich, das ir, min g[nädige] h[erren], unverzogenlich ein anderen pfarrer und diener an min statt erwöllen und setzen wöllind, und das uffrächt und redlich, mitt gotzforcht, und one alles practizieren. Dann by dem practizieren ist und was nie wëder gnad noch glück. Lassend es aber nach der verschribnen göttlichen ordnung gan, das[dass] wenn üch ettliche rächtgeschaffne personen fürgeschlagen werdint, ir einen uß der selben zaal nämind, der gotzförchtig, fromm, trüw, gelert, und demuͤtig, dappffer und fridlich sye, nitt ungelert, stoltz, hochtragen, fräch, fräffen, anhärig und häderig. Es muͦß der pfarrer vernünfftig, arbeitsam und gedultig, guͤtig, doch redlich, ernsthafft sin, der der statt und dem land trüw und hold sye, der gägen rychen und armen früntlichs bescheyds sye; insonderheit aber andere sine mittdiener nitt nun wol dulden, sunder ouch lieben möge, der sich nitt herrschalecht überhebe, pracht trybe und parthen an ich häncke und mache. Dann wenn die predicanten nitt wol zamen ziehend und heymlichen, nydigen willen gägen andern tragend, bricht sömliche uß in zwytracht, der sich in die rädt und gantze burgerschafft erstreckt; daruß ein grewenlich unchristlich wäsen wirt. Und ich hab die zyt mines diensts offt erfaren, was ruͦwen und unruͦwen, üch, minen g[nädigen] h[erren], an disem ampt und stand gelägen ist. Gott hatt uns in einikeit behallten. Den bittend ouch ietzund ernstlich und lassend fürpitt in kylchen hallten, das er üch einen pfarrer gäbe, denselben ouch mitt sinen gnaden leyte und beware, das[s] ir by der warheit und in rächter einikeit in friden und rächtem wolstand blyben mögind. Amen. Und gib ich hie imm namen Gottes min stimm h[erren] Rodolffen Waltharten, alls dem ich vertruw, er werde sich halten, wie uch geschriben. Das gäbe Gott. [5.] Zum fünfften weist mencklichen, durch die erfarung, das Gott der allmächtig durch den Truck, dem Bapstthumm den halß abtruckt hat, und der warheit widerumm herfür geholffen. Dorumm ouch vil böser lüthen dem Truck gar uffsetzig und find sind, woltend inn gern verstricken und gar abthuͦn. Und wirt aber wol so vil guͦts geschafft mitt dem trucken, alls mitt dem muntlichen predigen, welchs nitt an alle ort, wie der truck, kummen mag. Dorum lasse sich üwer wyßheit nimmer mer dahin bringen, das ir ein sömlich Gottes herrlichs kleinot wöllind verhinderen und vernüten. Dann hiemitt wurde ouch die unruͤwig sündig wällt, deren man es zuͦ lieb thäte, weder gestillet noch gebesseret, und aber grosse ungnad Gottes uffgeladen. Herwiderum versorge man den Truck dermassen ouch, das nüt args noch unredlichs und uffruͤrigs getruckt werde. [6.] Zum sächsten bitten ich üch, min gnedig herren, umm Gottes und üwers heyls willen, das ir fürohin geflissner gangind zum wort Gottes, und zum gmeinen gebätt in die kylch, dann es bißhar von uwer meerteyl beschähen ist. Ruͤffend Gott ernstlich an, das er üch gnad und krafft verlihe, wol und nach sinem willen zuͦ regieren. Lassend üch ein fromme gemeind, alls vättern des volcks, trüwlich befolhen sin. Halltend yederman guͦt gricht und rächt. Hälffend den armen, dem frömbdling, den wyttwen und weysen. Straffend die übelthäter, wie sich gebürt. Schirmend das guͦt, und fromm, biderb lüth. Sähend kein person an. Nämend keine gaaben, das rächt zuͦ verkeren. Handlend nüt uß gunst und ungunst usw. Lassend üch ouch gnädicklich alle trüwe predicanten befolhen sin. Dann söltend ir die schmächlich und untrüwlich hallten, wurdent ir Gottes zorn wider üch reitzen. Herwiderum straafend die, one alles schonen, die untrüw, gytig, versoffen, uppig, schantlich und gottloß sind. Dann ir wuͦst befleckt und ergeret vil in der gmeind. Die rächt armen lassend lassend üch ouch befolhen sin. Und was guͦter ordnungen mitt den armen und dem allmuͦsen gemacht sind, die lassend nitt zuͦ grund gan. Insonderheit stellend ab und werend, das der bättel nitt zum gwerb werde. Den spittal und siechenhüser versähend trüwlich und übersetzend sy nitt. Dann wer sich der armen erbarmbt, deß erbarmpt sich Gott. Und wer sin angesicht von rächt armen wendt, den erhört Gott ouch nitt. Ir, min gnädig herren, habend ein zimlich guͦt, das nitt statt- [Stadt-], sunder kylchen-guͦt rächt genempt wirt. Wenn ir das nitt rächt bruchend, fuͤrrend ir den zorn Gottes über üch und über alles volck. Dorumm ist sömlich guͦt gestifft oder von biderben luthen gestürt, das Gott darmitt geeret, und die rächten armen versorget, ouch die leer [Lehre], die schuͦlen und was da dienet zum dienst der kilchen, nach notturfft versähen werde. So das alles versorget und danachin noch ettwas überig wëre, sol man dasselb nitt vergüden und liederlich zerströwen, sunder sparen oder zuͦ gemeiner ynfallender nodt bewaren. Und dorum, was guͦter ordnungen sind amm gestifft zum Grossen und zuͦ dem Frowenmünster, und in beiden schuͦlen daselbs, da sind umm Gotts willen vermanet, die selben nitt nun nitt zuͦ zerstören, sunder zuͦ schirmen und zu erhalten. Sömlichs dienet zuͦ gmeinem guͦt der statt und dem land, insonders so man alle zyt gottsförchtige gelerte personen hat, die alle kylchen versorgen, biderbe lüth leeren [lehren] und rächt trösten könnend. Söllte da neißwas abgan, wurde es dienen zuͦ verderbung der statt und landts. Da so wirt gar notwendig sin, das ir alle zyt ordnind amptlüth und schaffner, die nitt das iren, sunder den nutz der kylchen und ämpteren schaffind. Nitt sömliche, die vorhin verthan und unhußlich, ietzund aber gytig und untrüw in 6 iaren wöllind rych werden, sunder die hußlich und trüw, uch, unsern herren, wol husind und yederman nach gebür halltind, yerderman früntlich, was sy schuldig, gäbind, nitt die lüth anschnertzind und balgend. Dann somlichs der statt grossen unwillen gebirt, by frömbdem und heymschem. [7.] Zum sibenden bitten ich üch, min gnedig herren, das ir all wol wöllind mitteinandren eins sin, und von einandren für guͦt haben, einandern lieben, und eer und guͦts gonnen, und nitt einandern von wägen der eeren und emptern willen nyden, verbünstig und uffsetzig sin. Ir, min herren die rädt und zunfftmeister von der Constaffel und von den zünfften sampt den burgern sind ein einigs houpt, des einigen libs der gmeind. Dorumm söllend ir all zamen ziehen und eins sin, einandern lieb und wärd haben. Alle üwere lobliche satzungen wider die laster gemachet, insonders wider die bluͦtigen pensionen und wider das verderplich kriegen, handthabend und erhalltend in disen gefarlichen zyten. Huͤtend üch vor frömbden fürsten- und herren-püntnussen, und das bluͦt üwer biderben lüthen verkouffend nitt. Stellend uff friden und ruͦw daheym und dauß, wo ir under den Eydgnossen und anderen potentaten sind. Dann fliehend ir unnötige und muͦtwillige krieg, suͦchend ir frid und ruͦw von gantzem hertzen, so wirt üch gott friden und ruͦw verlyhen. Wo nitt, wirt üch gott so gnuͦg zuͦ kriegen gäben, dass ir nitt wüssind wo das end. [8.] Und zum beschluß, alls ich hinder mir verlaßen, ettliche mine liebe kind und kindts kind, befilch ich sy vorab in Gottes, demnach in uwer, miner gnädigen herren und trüwen, lieben vättern schutz und schirm. Bitten üch zum trüwlichisten, ir wöllind irer aller trüwe vätter in allem dem sin, da sy uwers radts, uwer hilff und tröstens bedörfftend. Und wöllind hierinn ansähen mine trüwe und langwirige dienst, dann ich üch, minen gnädigen herren, an einanderen ietzund in dem 52. iar dienen. Dann ich imm anfang des 1523. iars, uff Anthony, schuͦlmeister zuͦ Cappell und bald darnach [1528] ouch predicant zuͦ Husen worden bin. Und da hab ich gedient in das 7. iar, das mir nie kein bestimpter lhon oder sold, wie hernach andern, mir nachvolgenden dienern, worden ist; alein verhieß man mir an min arbeit, ich söllte alls einer des convents angenommen sin und söllte mir werden in lybding oder in anderen gefell, was einem anderen Cappeler conventherren gesprochen und gegäben wurde. Hab aber bißhar nie nüt begärt noch gehöuschen, ist mir ouch für dise ansprach nie hallers wärt worden. In dem 1529. iar, im Meyen, thatend ir, min herren, mich von Cappel in min heymadt, gen Bremgarten, zum predicanten in fast grosse gfaar, müy und arbeit. Dannen ward ich imm krieg den 20. novembris des 1531. iars, vertriben mitt minem mercklichen schaden. Daruff grad ir min gnedig herren mich annemnd an M[eister] Uͦlrichen Zwinglis seligen stadt, alls ouch obgemelt, das ich üch also hie an der pfarr dienen imm 43. iar, hievor üch gedienet hab 9 iar, überal imm 52. iar. Darzwüschen hätte ich andere und richere ständ überkummen mögen, hab aber von minen vordern, den Bullingeren ein besonder hertz zuͦ üch, minen gnädigen herren, und der statt Zürych gehept, deren ich mitt guͦten willen und gern, ouch wol vernuͤgt an dem, das mir zur besoldung worden ist, vor aller wällt, und so trüwlich, alls ich immer gemögen, gedienet hab. Gott wöllte, ich hätte noch baaß dienen mögen. Wiewol. Wiewol ich in minem Testament den minen verlassen, bericht gäben, dass ich mich nitt alle zyt der besoldung und pfrund behälffen mögen, denn dass ich ouch min eigen guͦt ettwan ynbüchsen muͤssen. Bitten aber, wie ouch von anfang, ir, min gnedig herren, wöllind an minen willigen diensten für guͦt haben. Und ob ich yemandts under üch, minen gnädigen herren, ye erzürnt hätte, bitten ich umm Gotts willen, das er mir verzyhe, wie ich dann ouch gäntzlich und yederman verzigen hab. Und scheyden ab mitt friden und rächten fröuden. Hoff zuͦ Gott, durch unsern herren Jesum Christum, das wir mitt den grösten fröuden, gwüßlich, in hymlen, widerumm einanderen sähen und Gott in eewikeit loben und prysen werdint. Und hiemitt gnade üch Gott der allmächtig. Die gnad Gott des vatters, und der sägen Iesu Christi, sampt dem trost und sterckung des heyligen geistes, sye über üch. Der einig Gott wölle üch, uwer statt und land, üwer aller eer, lib und guͦt, in sinem göttlichen schutz und schirm gnädiklichen bewaren und vor allem bösen trüwlich behuͤten. Amen. Amen. Imm 2. augusti anno 1575. Heinrich Bullinger der ellter [subscripsit]. Den frommen, eerenvesten, fürsichtigen, ersammen und wysen herren Burgermeisteren, rädten und burgern der statt Zürych, minen gnedigen, lieben herren M[eister] Heinrich Bullingers, pfarrer zum Großen münster seligen, abscheid, so er mynen herren glych uff syn tödlichs hinscheiden ze überantworten bevolchen; weliches vor reth und burgern, als man herr Ruͦdolf Walthern an syn statt gewelt, verläsen worden, sambstags, den 1. octobris anno 1575.
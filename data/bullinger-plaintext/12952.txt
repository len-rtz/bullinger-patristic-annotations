S. D. Quamquam nihil modo, quod scribam, habeo, vir colendissime, volui tamen diuturnum illud silentium meum excusare. Lavimus una Pellicanus et ego cum aliquot bonis civibus Urdorffii, quo post Pascha abivimus; redivimus superioribus diebus. Plures literas amicorum, etiam tuas 23. aprilis datas, accepi. Caeterum illis, quas ex Suevia scribunt amici, credere non possum. Non enim congruit et constat sibi narratio. Expectamus ergo in diem certiora et planiora. De electoris captivitate et rursus de strage caesaris facta a Saxonibus et Bohemis loquor. Sunt enim, qui dicant electore semel captum, mox red-emptum esse! Certum tamen est caesareanos Augustae et Ulmae calendis maii et pridie calendarum triumphasse: Die Augspurger habend fröud geschossen, das der wal by dem roten thoor inen yngefallen ist! Haec est videlicet Mercurialium hominum fides! Tonare bombardis et epulari et iubilare, cum capiuntur et caeduntur sotii ac optimi quique viri. Senatus noster unanimi consensu revocat ab Augusta Hallerum et Romanum in patriam. Nemo est, qui perfidis illis urbibus faveat. Audio et Bucerum deditioni Argentinensium val[de] patrocinari et caesarisare fortiter. Quo[d] si verum est, eveniet illi, quod diu ia[m] ipsi eventurum timui. Dominus liberet n[os] a malo! D. Gastio fasciculum hunc t[ra]di mox curato. Valeto. Scribunt ex Ma[r]purgo Thamerus et Happelius 27. Aprilis datis literis Hessum esse in armis ac propediem moturum in papistas. Dominus servet illum! Tiguri, 18. aprilis 1547. Tuas expecto avide! Bullingerus tuus. Clarissimo viro d. Osvaldo Myconio, fidelissimo Basiliensis ecclesię ministro, domino et fratri suo colendissimo. Basel.
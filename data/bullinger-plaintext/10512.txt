Gratiam et vitę innocentiam a deo patre nostro. Confessionem vestram una cum explicatione satis erudita pro iudicii nostri tenuitate perpendimus una cum fratribus nostris ex agro Bernatium. Urget nos magis, quam facile scripserim, concordię desyderium, cui tantopere frater noster Bucerus perficiendę labore et impensis studuit, ex una, ex altera vero veritas ipsa tam clara et aperta, tam fęliciter a vobis omnibus, maxime vero antesignanis universo orbi invulgata et confessa. Quod veritatem obscurius confiteri possimus, nemo, nisi qui nec ecclesiarum nec posteritatis ullam habet rationem, suadere conabitur. Quod confundamus internam corporis et sanguinis manducationem cum symbolorum esu externo atque ita nunc externo tribuamus esui verborum involucris, quod est interni, et e contra, quot erroribus involvimus plebeculam simplicem, quot ansas et papistis et Lutheranis, malevolis inquam, qui nihil nisi «sacramentarios» et «svermerios» in ore habent, debachandi, dilacerandi et traducendi administrabimus! Non ubique pia est simplicitas. Quam ut summam in Buceri instituto deprehendunt, ita facilius et illi et nobis imponent. Id quod non frustra suspicor, maxime cum nullius unquam Lutherani literas hactenus nos viderimus, quibus se vel unus talem erga nos fore declararet, quales omnes esse sibi persuadet Bucerus. Quapropter non video, qua ratione ad confessiones urgeamur. Habet nimirum scriptura sacramentariam allęosim in plerisque locis. Apud patres ferme nihil frequentius. Sed dum nostra secula, nostra item pericula perpendimus, ut et vos nobis longe oculatiores in multis hactenus perpendistis, ea circumspectione opus est, ut omnia loquamur et dicamus ac confiteamur, non quidem quae etiam salva veritate possemus apud pios interpretes, sed quę ad ędificationem ecclesiarum serviant. Scribitis - id quod apud te maneat sepultum, quandoquidem nihil sit, quod tibi non tutissime hactenus crediderim - vos hunc modum loquendi et docendi hactenus in ecclesiis vestris servasse. Quod tamen Zvinglii temporibus vix factum putarim, qui nihil plus abhorruerit quam verborum amphibologias, id quod omnes illius libelli testantur et Leo noster non ignorat. Quin pro eadem concordia sarcienda comitiis Augustanis cum Philippo Bucerus laborabat, et Capito, Oecolampadius, Zvinglius ac Megander ea de causa Tiguri convenerant. Deinde, dum eadem occasione Basileę Bucerus, Oecolampadius, Megander et, ni fallar, Leo ipse convenerant atque confessionem Saxonicam, item et 4 civitatum, Argentorati, Constantię etc., perpendebant, non latet vos, quae illuc senatus vester per Zvinglium scripserit. Quorum omnium copia apud nos est. Ad te redeo, charissime Heinrice. Quam pie, docte, clare et fęliciter rem omnem in 11. Corinth. explicasti. Cur ab iis omnibus disceditis? Certe maior mihi unquam [!] ab amicis contigit tentatio quam a Bucero et te. Si in ullius unquam mortalium gratiam quid facturus essem, vos hi estis, pro quibus etiam animum impenderem. Anno superiori Bucerus multa nobiscum disseruit in synodo de hac re una cum Bartholomęo Veneto, at tamen ita omnia distinxit et tam simbolis quam rebus sua tribuit, ut cum magno applausu a plerisque reciperentur. Quae vero nunc ad vos scripserit nescio. Hac hora a Capitone accipio Bucerum Caselii Hessorum Philippum conventurum. Si se sic res habet, video nos futuros omnium postremos et solos, qui tametsi indocte, vera tamen et solida cum nominis nostri anathemate confiteri oporteat, quandoquidem vobis et Basiliensibus cum reliquis omnibus convenit. Tu, ergo, charissime Heinrice, sic consilia cogites, ne discedamus a veritate aperta et publica disputatione nostra confessa, ne inter nos ipsos quoque verborum contentio oriatur et oborta maius ecclesię scandalum sit allatura quam Lutherana, ne item extremo totius orbis ludibrio et veritas et posteritas exponatur, taceo calumnias et iniurias, quas in nos papistę cum Lutheranis effusuri essent, et rem omnem sic tibi commendatam habe, ut verus Zvinglii successor habearis. Praeterea, quod ad vos scripsimus, apud vos maneat sepultum ea quidem fide, qua vobis hęc ad expostulationem vestram misimus. Nam quicquid hactenus egimus, inscio senatu nostro ęgimus, quandoquidem non videbatur opere precium, cum vobis per omnia non subscripserimus. Ne igitur hac in re nos negligatis. Intelligi autem velim, ne vel Lutheranis vel typographis credatur. Quodsi vos ipsos aliter declarare volueritis aut confessionem vestram clariorem reddere, quandoquidem explicatio tam cum confessione quam secum ipsa pugnare videtur, facite hoc libere et in tempore, ne clam vel senatu vel symmistis quippiam agere cogamur. Id quod tamen minime facturi sumus. Habes omnia, quae nunc scribenda occurrerunt. Vale. Boni consule omnia. Illibata, constans et perpetua semper inter nos maneat amicicia. Salvos cupio symmistas omnes, praecipue Pellicanum et Leonem mihi cęteris fotos magis. 17. novembris anno 34. Tuus, quantulus est, Berchtoldus Hallerus. Heinrico Bullingero, ecclesiastę Tigurino, fratri suo semper charissimo.
Gratia et pax a deo patre et servatore nostro Iesu Christo unico multiplicetur tibi, mi reverende d. Bullingere. D. Gerardus Westerburgus, meus conterraneus, vir admodum pius, cum quo constantem et inveteratam amiciciam habeo, tuas literas abhinc septem mensibus, cum a vobis ad nos descendisset, reddidit et etiam oratione tuam erga me benevolentiam exposuit, quam postea clarissime tua in pia et eleganti epistola perspexi; qua nescio si quid per plusculum temporis vel gratius vel iucundius acceperim. Nam cum antea ex tuis scriptis, quorum nonnulla non indiligenter legi, plurimum te et amare et admirari coeperim, vir integerrime, vehementer gavisus fui eam optatam occasionem mihi adeo humaniter abs te oblatam, qua conceptam meam ac certam observantiam, quam tuae doctrinae admiratione incensus erga te conservaro semper, scripto declarare potuerim. Te vero, vir optime, praecibus omnibus oro et obtestor, ut me, ita ut coepisti, inter tuos porro habere pergas. Ego vicissim me deo aspirante sic exhibuero, ut in tuorum numero aliquem locum facile sis mihi concessurus. Quae de me Westerburgus apud te commemoravit et apud alios tribuere solet, ea certe ex amoris, quo me aliquot in annos prosequitur, abundantia proficiscuntur. Etenim, quod ad me attinet, satis intelligo, quam leviter literarum studia attigerim; sed interim tamen lubenter fateri soleo nihil mihi augustius studiis esse, et imprimis sacris, si modo tantum ocii, quantum ego requiro et meis studiis opus esse sentio, concederetur, tametsi non verser in publico docendi munere. Cum autem intelligam hoc ipsum, quod per me reverendissimus Coloniensis elector quandoque exequitur, et ecclesiae hic nascenti et reipublicae prodesse, aequius fero me certis in negociis exercer[i] (etiamsi cum meorum studiorum iactura fiat), et ecclesiarum reformationem his in locis coeptam promovere perrexero semper omnipotente benigne, ut quidem confido, me regente. Et in ditione hac nostra melius et inst[i]tuta fuisset et maius incrementum ecclesiarum resta[u]ratio accepisset, si non Carolus imperator, mihi h[oc] credas, mi Bullingere, singularem contra nostrum elect[orem] aversionem, ne quid durius dixero, propter constitutam ecclesiarum emendationem declarasset, cuius publice certa testimonia circumferuntur, fortassis et suo temp[o]re alia proferuntur, quae et tu et alii pietate conspicui non sine magna admiratione, quod sat scio, legeritis. Tantum hoc tempore ad tuam epistolam, vir clarissime. Alias, ubi plus ocii nactus ero, copiosius de Caroli caesaris in nos affectu deque meorum Coloniensium, ut vocantur, ecclesiasticorum moliminibus scripsero, et si quid his in locis acciderit, quod te a me cognoscere velim vel scire retulerit. Quicquid miseris Argentinam vel ad d. B[u]cerum vel ad d. Hedionem vel ad alios, id cert[e] mihi redditur; quod adiicere volui, si forte quandoque respondere volueris. Tuos in ecclesiastica functione collegas a me officiosissime resalutare dignaberis. Bene ac foeliciter vale, mi ornatissime d. Bullingere. Ex sylva Buschovia, 10 aprilis 1546. Tuus Petrus Medmannus Coloniensis. Clarissimo viro pietate et eruditione excellenti ornatissimo d. Henrico Bullingero, in ecclesia Tigurina sacrarum literarum doctori diligentissimo, suo observando S. Tiguri.
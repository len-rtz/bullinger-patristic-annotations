Precamur scientie dei accessionem. Üwer schriben uns am 25. julii gethan, erwirdigen herren und in Christo geliebten brueder, haben wir sines inhalts vernomen. Nimbt uns aber frembd, das uns erst yetz, so nache uff die quattemer als am 20. augusti, die antwort worden ist, der wir uns doch keins wägs hätten versehen, der hoffnung, ir unsere lieben herren und brueder hättind angsehen die groß gfar unser kirchen, die, wie wir im nägsten schriben ouch zum teyl angezeigt, mit lutherischen loüffen und händlen, nit allein in den alten, sunder in der jugend sich hat schwärlich anklebt, das uns warlich groß von nöten ist, der jugend einen fürzeställen, der glichformig mit uns singe, darzue wir disen Benedictum, ders etwa selbs an mich trägen, ee und ich gen Kemptten khomen, tougenlich erkhenntt. Und nachdem er sich selbs persönlich alher verfüegt, vor unseren herren erschinen, sich eben wit gegen inen inglan, wie er selbs bekhennen mueß, das wir ouch sorg trägend, unsere herren, ob wir schon still schwigend, werden in sines zuesägens nit erlassen, ist deshalb, erwirdigen lieben herren, an üch unser unterthänig hochflißig bitt und vermanen: Wellend noch umb der eeren gottes willen, die ir warlich in dem wag gröslich verhindrend, ermässen, waß schadens und nachteils erstlich uns predicanten, die wir den unseren herren haben zuegestält, ouch der kirchen und jugend daruß erwachßen wurde. Wir müeßen lügner von unseren herren und gantzer gmeind gescholten werden. So müeßen wir liden, das nun die pöswilligen im radt uns nun einen lutherischen schulmeister anhenckhen, der uff jener siten zerzörret, waß wir uff diser haben ufferbuen. So mügen wir nun keinen mer des gferts erlangen; wir haben wunderbarlich mit ime das meer erhalten. Witer, wo ir den und er sich selbs uns wurdind uffhalten, erlägend ir unser, die wir ouch noch geren in linguis witer gfaren wärind, der jugend fürnamlich und der gantzen stat gmeinen nutz. Dennach ist noch an üch unser hochvlißig bitt und begeren: Wöllend obgenanten unseren lieben brueder Benedictum nit uffhalten, sunder gegen ime, den ir gloubbrüchig wurdind machen, und gegen uns, die wir müsten letz stan vor unser oberkeit und gantzer gmeind, liebe bruchen, diewil ir doch wol ander habend an d stat z stöllen. Gedenkhend, waß nachteil es dem wort des herren prächte, so wir der gmeind und oberkeyt entfallen. Er weiß woll, waß er im pfarhoff versprochen und gerädt hat zue Kemptten. Summa, wir haben nit mer gwalt, in ledig ze sägen. Er hat nit uns, sunder unseren herren zuegesagt; wir haben in nit, sunder unsere herren, angenomen. Darume, geliebten herren, sehend baß inß spill; uns, im und üch ist mer daran gelägen, dan also plözlich d sach hinwerfen. Hett er sich erstlich nit by uns inglan, so hett es wenig müe. Wir hetten etwa sunst mugen etwas vinden. Nun aber ist d sach z tüf inhin gsunkhen. Thüend gegen uns wie guet herren und fründ. Mügen wir indert, wöllen wirs warlich in ander wäg erkhennen. Wir versehen uns üwer trüwe und siner zuekhunfft. Hätten wir vor mügen verstan, das üch, unseren lieben herren, und der jugend zue Zürch ein nachteil daruß erwachßen wäre, und das ir nit hättind den wechßel ghebt, wölten wir warlich in allen trüwen üwer verschonet han. Nun yetz stats da. Thuend zue bschehnen dingen das beste, furdrend unser kirchen. Ir sind ouch truw schuldig; wir sind uwere brueder und schwöster wie die von Zürch. Sind dem herren empfolhen. Geben Kemptten, 20. augusti im 33. Jacob Haystung, Vitus Kappeller, Paulus Rasdorffer. Dem wirdigen herren M. Heinrichen Bullinger und denen vom collegio allen zue Zürch, iren geliebtten und besunderen brüederen ze handen etc.
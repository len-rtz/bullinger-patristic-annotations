Die gnad des starcken, ewigen, ainigen gottes sei mit unns. Allergelibtister herre unnd bruder, inn eyl fueg ich euch zu vernemen, das meine herrn, die gehaimen räte, eim ersamen rat der stat Zurch hie mit diesem botten schreiben, das sich emporung unnd kriegsßrüsstung umb unns erheben unnd wir unns von den pfaffen unnd irem anhanng uberfals besorgen mussen. Darumb bitten meine herrn, ob sie not anstossen wurd, das ine eure herren mit zusenndung ettlichs kriegßvolks furderlich zu hilff unnd rettung kumen wollten, etc. Darzu werdt ir, so viel eurs thuns unnd gelegenhait ist, treulich furdern. Den pfaffen stoltzt der mut. Sie geben kein gut wort, unnd sind schon viel reutter unnd knecht verhannden. Uber wene es angesehen, des konnen wir nit wissen. Mussen uns aber nichts guts versehen. Zum wenigsten werden sie unns wollen schrecken unnd zu ainem unchristlichen reichsabschied dringen; davor unns der almechtig beware. Heut haben ich unnd Hallerus inn meinem hauß sampt dem Zollero geessen, unnd sind guts müts gewesen. Grüsst mir die herrn burgermaister, statschryber, Gvalterum, Gessnerum, etc. Ich hab euch neulich uff eur vorlangs gethon schryben geantwurt. Verhoffe, es sei euch worden. Gott unnserm vatter mit dem ganntzen eurm huß befolhen. Datum 13. iunii 1546. Eur trwer bruder Georg Froelich, etc., zw Augspurg. Herrn Hennrichen Bullinger, vorgeern der christlichen kilchn Zurch, zu eigen hannden. Zurch.
S. Quas 13. decembris quasi monitoriales ad me dedisti literas, probe recepi. Froschouerus, vir integerrimus, apud me fuit, cui nihil officii ostendere potui. Vidit ipse partim, in quas angustias ego coactus sim. Duo exemplaria Cronicorum ab eo emi iustissimo, si non nimis levi aere, 4 fl. nempe. Nondum mecum constitui opus istud insigne illi, quem mihi nominasti, offerre. Non enim fieret sine suspitione. Propterea d. Nicolaum Maierum altero exemplari donavi. Oro te valde, ut quinque vel 6 alia eiusmodi exempla ad me in vase firmato mittas. Pręcium dabitur vectori vel cuique mandatum habenti. Froschouerus 17. hinc abiit Ulmam measque ad te destinatas literas cum libello cuiusdam Ioannis Pedionei De bello Germanico turpiter scripto secum tulit. Obsecro, si iste liber ad te venerit, ut operam responsioni per Gvaltherum per vel alium eruditum naves. De evangelii publica posthac apud nos prędicatione retinenda valde dubito, nam lupi iamiam irruerunt in ovile nostrum, et quanquam de cesaris fide pauci disputent, tamen aulicorum tyrannis modum tenet nullum. Comicia nostra plus in nomine quam in re consistunt. Ordinum imperii est consultare, cęsaris autem imperare, quemadmodum omnia hactenus invitis ordinibus acta esse dicuntur, nihilominus tamen illis consensum accessisse. Sed bene est, etc. Tu vale cum tota doctorum corona. Cetera ex Froschouero et ex literis, quas gerit, intelliges. 19. decembris 1547. Tuus G. L. Herrn Henrichen Bullingern zu Zurch, etc., ze hannden.
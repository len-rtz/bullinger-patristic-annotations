S. in domino. Probe facis et christiane, quod Cochleo, seni et non malo homini, quem a multis annis novi, respondes. Quis novit, an tua modestia ac lenis spiritus plus effecturus sit quam omnes Lutherani suis amaris pharmacis? De illis nostris pfaffis nihil habeo, quod nunc scribam. Caesari adhęrent, auxilia implorant ab illo. Deputatus ad colloquium abbas Murbacensis, non malus homo, quem et ferre possunt, qui et mihi cognitissimus a multis annis. Quid velint agere, ignoro. Senio Myconii multum tribuo, qui parum a quodam exacerbatus ob eucharistię negotium, et ita, ut publice excandescenti animo locum illum tractarit volens ita bono zelo Lutherum et Oecolampadium - Zvinglii nulla habita mentio - conciliare. Particulam ex epistolis Oecolampadii rapiens publice indeque in rostro praelegebat dicens: „Videte, an non idem dicat Oecolampadius, quod et Lutherus scripsit.“ Locum ex epistola - non occurrit iam, quę nam epistola fuerit - adduxerat, sed sequentia verba, quę praecedentia declarabant, omiserat. Absoluta contione illum accessi; quid sibi hęc contio velit, percontabar. „Volui“, inquit, „quorundam stultitiam reprehendere, quibus non possum satisfacere.“ Dixi: „Cur ex praefatione Theodori nostri non adduxisti verba, quibus et ipse conciliare studet omnium fere scripta de hoc negotio, aut Vadiani nostri?“ Mox cępit mecum expostulare, quasi perpetuo ego improbarem illius de hac re contiones. Nolui contendere cum illo verbis; nam saepissime optime hac de re loquitur idque publice. Senectuti tribuo multum; nam labilem memoriam habet et facile irritatur. Qui enim adulatoribus aures praebet, non mirum saepe quędam dicere, de quibus postea poenitentiam ducit. Mitto praeterea tibi Anabaptistas meos, partim ex tuis libris et aliorum desumptos, partem ipse vidi et adfui in omnibus illis colloquiis. Latine ea reddidi utcunque sic stilum volens exercere. Iam sub prelo habeo in psalmos aliquot contiones d. Oecolampadii, quas ab ore illius excepi. Si tibi et aliis non displicebunt, etiam in alios psalmos idem moliar. Brevi et illum libellum mittam. Primasium in Apocalypsim habebit brevi Theodorus noster; nam sub pręlo est. Libellos Lutheri, quos tu volebas, reor non extare. Si non invenero, si eis uti velles, meos mitterem, si tibi usui esse possent; nam fere omnia Lutheri habeo, quę hactenus edidit. Qui sub prelo sint et qui divulgentur libri, brevi habebis, quum absoluti sint. Vale in domino. 15. februarii 1544. Tuus Gastius. D. Theodorum cum Pellicano meis verbis salutabis. Caesar Spirę est. 150 equites secum adduxit. Adequitant abbates, episcopi; princ[ipes] nulli adhuc adsunt. Quid putas tu Bucerum iis diebus Colmariis fecisse? Vari[as] instituit practicas, sed fere nihil absolvit et frustra laborat. Uxor mea tibi gratias ingentes habet; brevi aliquid et tuę uxori missura est, ne ingrata sit tot beneficiis provocata. Vale iterum cum uxore tu[a] et liberis, quam et mea resalutat. Bullingero suo.
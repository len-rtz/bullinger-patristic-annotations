Gratiam et vitę innocentiam a domino. Quod Udalricus Eckstein ad vos redit, charissime Heinrice, non sua culpa fit, sed Sebastiano valetudinario aliquot nunc mensibus et certe tam pecuniis quam viribus exhausto cum fratres, quos vocant capitulares, qui diaconum habent, gratis succurrere velint et Megander a Moretano senatu impetraverit, non amplius ullius eget opera in verbi ministerio. Praeterea ratio victus Sebastiano non est tanta, ut vel Udalricum vel alium quemcunque sufferre posset. Quare vobis eum alioqui commendatum rursum commendamus, ne apud vos illi unquam obfuturum sit, quod a nobis hoc tempore amandatur. Cęterum expectans expecto ad literas meas postremas responsionem. Nihil enim iucundius mihi unquam hac vita contingere potest, quam dum literis et libris te praesentem conspicio. Quam vellem mihi communicares, quae in aliquot Pauli epistolas congessisti, orationis Paulinę scilicet dispositionem! Libellum tuum de ratione studii transcribit nunc nominis tui et reipublicae christianę studiosissimus Cristannus Danmatter, parochus in Gerzensee, qui vir sane et pius et doctus non alium in te habet animum quam et ego. Urgeo sępe hominem, ut ad te scribat, sed prae verecundia non audet. Hoc age, ut nunquam me vacuum sinas et literis et libris tuis. Sentio certe profectum, dum iam senesco, quem tibi totum debeo. Petiere urbem vestram quidam ex sagittariis me nesciente. Sunt nimirum inter eos, qui non recusabunt aliquid ad me deferre. Veniet item ad nundinas Martinianas Burckart, der tuͤchlitrager, quem et ego tibi indico. Apud hunc enim remittam libellum. Cęterum, so ist der brieff von der straff dess eebruchs gschriben nitt von fier, sunder von dryen tagen allein. Ich han kein zwifel, wenn er gschriben wäri, wie mir anzeiget heist, es hette kein not gehept. Das schrib ich von unsert wägen, dann unglyche diser zweyen stetten thuͦt unß wee. Vale, mi Heinrice, ea valetudine et mentis et corporis, quam quottidie tibi a patre per Christum precor. Salutabis Pellicanum, Leonem et symmistas omnes. Bernę, 18. octobris anno 33. Tuus ut suus B. H. Heinrico Bullingero, Tigurinorum ecclesiastę, fratri suo charissimo.
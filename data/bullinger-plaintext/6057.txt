So dan der Eidgnossen capitulation antrifft, wärdend ir wol ettwas wurmstichigs finden; dan es nit wol syn khan, das die alle uß einem lären hafen redind oder schrybind. Nun hatt mir doch Baltaßar Heer allen handel muntlich erzelt. So dan der üwer hätte gesagt: [Waar ist]s; man hatt darin gehandlet; ich aber bin nit darby gesyn[, gienge es hin; nun aber nütt von denen dingen wüssen wöllen, ist ze vyl. Daarumb, wie wir]s machend, so ist's an allen orten. Was die unseren dem hertzogen für artickel fürgeschlagen, wirt d. Garnerius in einer sum sagen Anfangs was nütt darzuͦ ze reden, das man der Eidtgnossen radt sölle han, ursach, die unseren warend desse gantz beredt, man hätte zuͦ Baden darin gehandlet (wie dan darin gehandlet ist). Geschäche mit gefärden, das man sy weder lützel noch vyl deren dingen verständiget. Wäre vormalen von den Eidgnoßen inen ouch mißraaten, sich in ettwas handlung mit Philippo ynzelaßen, daa aber nach gegäbnem raadt sy, die Eidgnoßen, in die püntnuß gangen; hättind die unseren da ußen gelaßen. Sömlichs hätte Hercules a Salicibus uff ein zyt darnach dem herren von Com sälbs verwißen, daa aber er, der her von Com, alle schuld uff die 5 Ort geleyt. Derhalben man yetz ylen müste, den 5 Orten ze tratz, die schon yetz an den gubernator gaan Meyland geschriben und in vermanet, der unseren müßig ze gaan. Und das ir den handel wüßind, so hat des Philippi bott uff syn erst ansuͦchen von unseren herren, den 3 Pündten, ein abscheyd erlanget (hoc ego nescivi): so veer er mit zimlichen articklen käme, sye man willens, in nammen gottes ein versuͦch mit im ze thuͦn und im by den gemeinden umb ein pündtnuß ze hälffen; daruff er angends mit capittlen wider kommen. Hoc nostri faciunt, die sächend, das in Franckrych khein krieg etc. Und so wir den punckten glych usßtätind, so wurdind die hoptlüt und ir part den darin wöllen han. Ich förcht unruͦw; dan des herren von Rozins bruͦder ist uß dem Veltlin, daa er yetz houptman, gaan Venedig geritten. Was er da practiciere, ist wol abzenemmen. Si Gallus etiam venit und der syn mütery schon gemacht und man sol im's abschlahen, cogita tu, quid turbarum. Quid quieti esse potest in talibus negotiis? Ich wölte es wol erweeren; sed timeo peiora et seditiones, intestina et extera mala. - sich der gestelten mittlen nit laßen benügen, so käme man mit guͦten fuͦgen daruß. Des paß halb ußharwärts ist der legat abgestanden, und die unseren hand's im einmütig abgeschlagen. Curiae, 5. martii, anno 1564.
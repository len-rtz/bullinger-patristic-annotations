Gratia Christi tecum. Tantum vero, mi venerande Bullingere frater, abest, ut quicquam molestię sentiam ex illis tuis vere officiosis commendationibus, ut in summis deliciis numerem, si quando mihi liceat etiam tua caussa humanum aut beneficum esse erga eos, quos alioqui toto pectore demereri cupio. Sic enim conduplicato perfundor gaudio, quum bonis et doctis, deinde vero etiam a te mihi commendatis viris adesse recula quapiam possum. Transylvanus ille Martinus uno solum die hic hęsit nec diutius retineri se quantumvis invitatus substinuit, quod Witembergam recta festinaret et reditum maturaret ad suos. Plane talis mihi visus est, qualem tu mihi depinxisti. Michaelem Adamum vestrum deamare in domino unice cępi, quod tu pariter et Fagius noster syncęritati ipsius tam plenum feratis testimonium. Alioqui valde semper suspecti sunt recutiti isti quantumvis tincti, quandoquidem res ipsa docuit hoc hominum genus pilos non raro, ingenium vero nunquam mutare. Sed profecto in moribus, oris habitu et colloquiis boni huius Michaelis Christi gratię elucere mihi nonnihil videtur, ut sese ipse mihi valde commendet et ita profecto, ut, si qua forte commodare illi possem, haud quaquam ullam occasionem negligerem. Hospite utitur optimo et doctissimo Fagio nostro, qui opera ipsius aliquamdiu usurus est, quanquam adeo non ferendis capitis doloribus diebus nunc aliquot excruciatur, ut nec prodire nec domi agere aliquid potuerit. Bene tamen sperare iubet medicus, et repurgato iam nonnihil a molestissimis humoribus capite meliuscule habere incipit. Tu quoque, mi Bullingere, cum tuis istic huius tam sancti viri valetudinem medicę Christi manui diligenter commendate, ut ecclesię dei diutissime, ut optime certe potest, commodare queat. Quirini vicem valde doleo; dominus illius misereatur. Ego iam domini beneficio satis confirmato sum brachio, quod utinam cum toto corpore et spiritu meo consecrare domino et filiis ipsius perpetuo liceat! Buceri nostri diaconus, Conradus Hubertus, ad me scripsit, quę hic mitto. Praeterea nihil audimus, quod latere te putem. Comes Gulielmus a Furstenberg iam nescio quo consilio adductus a Gallo ad caesarem defecit, quin etiam Catorum principem a caesare nunc stare affirmant. Dominus nostri adeoque totius ecclesię suę quamprimum misereatur! Afflictior profecto est, quam quisquam facile secum reputare queat, sive ad dextram sive ad sinistram rationes ipsius ad calculos revoces. C[aspar] Schwenckfeld libellum iam rursus ędidit De adoratione Christi, ubi in Helvetios quoque virulentior est libellum illum e d[omini] d[octoris] Vadiani libris sublectum „das Greckelbuͤchlin“ appellans, quem ad me missum ab insigni quodam authoris patrono mox nondum lectum d. Vadiano nostro mittendum curavi. Vehementer dolet, quod homo iste tot bonis et ad longe meliora natis viris tantum negocium facessit. Dominus data solida ecclesię suę pace a malis istis tempestiviter nos liberet! Cui nos tuis tuorumque omnium precibus sedulis precationibus officiose commenda. Saluta totam tuam domum cum Theodoro, Gvalthero, Pellicano, Megandro, Erasmo cęterisque omnibus, qui nomen domini nostri Iesu Christi diligunt nosque in illo amant. Salutant te seque tibi commendant nostri omnes, in primis germanus meus frater et Zviccius cum Paulo Fagio. Bene vale, mi venerande et charissime frater. 24. maii 1543. Tuus Ambr. Blaurerus. Bullingero suo.
S. P. D. Inveni de improviso apud nos (vir doctissime) domini Martini refutationem articulorum nostro dogmati plane contrariorum, quos Lovanienses nuper impie satis aedere ausi fuerunt. Volui ergo tibi describere ac mittere, quia unicum tantum apud nos inveniebatur exemplar. Sed quia chalcographus noster impressurum se promittebat, distuli in praesens, ac iam tibi apud praesentem nuntium, nostrum conterraneum, mitto, maxime hac ex causa, quia te priores Lovaniensium articulos habere scivi, utpote qui mihi, domi cum essem, eos describendos dederis, tum etiam quia plane persuasum habebam hanc articulorum ἀντιλογίαν ad vos non pervenisse, quia iam demum aedita. Tu (ut soles) pro tua humanitate hos articulos domini Martini, si prius habes, a me candide suspicias ac aequi bonique consulas; sufficere enim me voluisse haec ad te mittere puto. Novi praeterea nihil est, nisi quod dicitur caesarem maximum conscribere exercitum contra evangelicos. Id verum sit nec ne, non pronuntio. Deinde m. Wigandus nuptias splendidissimas celebravit 18. ianuarii cum domini Ferrarii filia, quibus nos etiam interesse dignatus est. Dii boni, quantum vidisses apparatum per 3 dies, quantam virorum doctorum coronam! Tertium est, quod te scire volo: Princeps 13. ianuarii misit filiam suam matre comitante et gynaecio aliquotque comitibus et nobilibus genero suo, duci Wolfgango Bipontano. 6. februarii mater reversa Marpurgum ibique per aliquot dies mansit. Deinde princeps ipse 26. ianuarii Marpurgum venit petiturus Francfordiam, ubi comitia. 9. februarii reversus ad nos Marpurgum. Ibi per aliquot dies mansit cum tota aula sua causasque, quae circa Lani tractum diu suspensae fuerunt, exaudivit, item studiosorum quorundam, qui a civibus maximis affecti iniuriis, vulnerati et lacerati miris modis. Id etiam te scire volo, quod dominus Theobaldus iam Apocalypsin orsus est, breviter perstringens omnia finiturus 3 aut 4 septimanis. Novi praeterea apud nos nihil est, nisi quod idem apud nos (proh dolor!) omnium rerum penuria et caritas maxima. Mittuntur ab acadaemia quotidie litterę supplices ad principem pro frumento, qui aliquo modo, quantum potest, iuvat. Wittenbergae et Lypsiae omnia minori comparantur pretio. Multi apud nos 30 fl. pro mensa numerare tenentur; quod tamen nos (deo laus!) facere nondum cogimur. Sed miraris forsan, quod tanta in frumenti regione caritas maxima sit; ipsi miramur, aliique omnes. Nuntius autem praesens poterit tibi rem omnem narrare. Is vidit, quantus nuper ad curiam pro frumento concursus fuerit. Haec tibi (pater clementissime) volui significare, ut statum nostrum omnium scires. Tu, ut hactenus semper ecclesiae inprimis et nostrum commodum spectasti, id porro facere non cesses. Nos, quod aequum et iustum est, faciemus. Boni meas literas incultas consule ac omnes moecenates nostro nomine plurimum salutes. Vale. Salutato nomine omnium totam tuam familiam, dominum Theodorum, cognatum meum observandissimum, aliosque, d. Pellicanum, etc. Heinrycus Opisander Tigurinus, tui observantissimus. Marpurgi, 1546, 10. februarii. Doctissimo ac fidelissimo Tigurinae ecclesiae ministro domino m. Heinryco Bullingero, moecenati suo observandissimo. Tiguri.
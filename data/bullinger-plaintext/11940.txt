Gratiam et pacem a domino [per Iesum] Christum. Accepi libellum contra Cocleum, sathane mancipium, a te scriptum; alterum Musculo misi. De eo, quem michi misisti, ingentes gratias ago; nam illum gratissimo animo accepi, quem etiam avidissime legam; nam hactenus multis ecclesie negotiis occupatus (ut temporis ratio exigebat) non potui. Musculus mox accepto libello tuo hisce, quas mitto, literis tibi respondet. Nunctius festinat abitum. Ego enim illum abiturum Tigurum ignoravi; sed meorum negligentia, non nunctii factum est. Scripsissem plura; nam proximis ad me literis nondum, ut statueram, respondi, maxime quod fidem meam attinet de negotio eucharistię. Vereor enim te sinistram de me suspitionem concepisse. Sed de his proxime uberius. Frechtus meus te multis nominibus salutat. Comitia Spirensia nondum finita sunt. Imperii status consenserunt in petitionem cęsaris de administrando milite contra Gallum; sed de pace in Lutheranos nichil dum audio. Brunzwintzensem[!] aiunt clam abiisse, ubi audivit causam suam coram omnibus inperii[!] statibus agitari. De Helvetiis tuis varii varia dicunt. Pontificii, sathane mancipia, mirum in modum insaniunt; fortasse regnum suum brevi interitum olfaciunt. Ego cum uxore et liberis valeo. Uxor mea te cumprimis cum coniuge tua simul ac pignoribus sanctis salutat. Dominus noster Iesus Christus te diu nobis et ecclesie sue conservet incolumem. Vale et Christo vive. Datae Memminge, 16. aprilis anno 1544. Gervasius tuus Schuler. Ornatissimo viro Heynricho Bullingero, Tigurinę ecclesię antistiti vigilantissimo, domino et fratri in Christo charissimo.
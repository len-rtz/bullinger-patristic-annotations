S. in Christo pl. Mi pater Pelicane, mi pater vosque caeteri patres et fratres in Christo colendissimi. Cum interrogaret Raphael noster in reditu ad vos suo, ecquid ad vos vellem, etsi in singulos dies horasque adeo Wittenbergensem illum internuncium expectabam et vestras doctissimas nostroque animo longe gratissimas literas ad nos potius quam hinc ego aliquid ad vos, tamen facere non potui, etsi intempestivum et incommodum erat admodum, quin ad te caeterosque illos communeis nunc amicos et fratres in Christo τοθσ γνησιοθσ και ανθποκριτοθσ ημετεροθσ subito exararem hoc nihili et inconditum, tantum ut animum erga vos omneis meum in amicicia mutua significarem esse foreque aeternum illum ac talem, qualem esse debeat et vos esse velitis. Ecclesiae nostrę scholaeque in magno metu sunt et periculo cum propter bellum Saxonicum, quod a Brunsvicensi duce et urbe et Parthenopoli imminet. 16. iunii urbs Brunsvicensis cum duce congressa est cominus conflictu acri ad Monasterium, Wicershausen et decem ex suis perdiderunt; sed dux desertis militibus suis et pedestribus copiis cum equitatu sese subduxit militum magno numero occiso. Hęc fuerunt veluti praeludia belli; sed peiora a comitiis et concilio timentur a bonis. Episcopatus Hallensis adhuc vacat; sed intrudetur sine dubio ut etiam Merßburgi pessimus Ioach... aliquis papista. Rumor est de episcopo ab Arryß illo, quamvis electoris margrafii filius iam antea consensu capituli in coadiutorem fuerit ascitus. Sed voluntas Cęsaris sine dubio fiet ut et Merßburgi et alibi. Unde quid ecclesiis nostris quod ad istos attinet, sperandum sit, facile est coniectare. Sed peior etiam seritur quidem et gliscit inter fratres discordia περι τςν αδιαξορςν ετψ etc. Nostis, opinor, quae sint et qualia. Si scirem vos desiderare, libenter equidem transmitterem quaedam saepe. In Anglia disputatio aedita est Petri Martyris nomine, ut audio, potissimum θμπε ριτ ησεθψαριστιασ, quę huc nuper allata, sed a me tamen nondum visa neque perlecta. Magni istic etiam sunt motus; sed disputando etiamnum sine vi agitur; hic autem spernitur theologus bonus, horridus miles amatur etc. Desidero vehementer d. Ioachimi Vadiani, consulis amplissimi, vestrasque literas, ut de vestrarum ecclesiarum pace et spe certiores fiamus, quantumque nobis dolemus, tantum vobis vestrisque gratulari possimus. Plura non possum iam; alioqui nihil dulcius quam vobiscum confabulari veluti; nos enim quid sumus aut quamdiu hęc curaturi sumus. Unumque adeo et hic, quantum potero, et isthic penitus quam plenissime, quemadmodum pater noster et filius dominus noster Iesus Christus unum sunt etc. Valete et nos redamate. Datis ocyssime ad lucernam 6. iulii 1550 Lipsiae etc. Aeternum et ex animo tuus tuorumque ac vestrorum, imo nostrorum omnium Valentinus Paceus etc. Pervelim, ut et tu obiter et d. Bullingerus ac Bibliander vestram ad me sententiam και την κρισιν copiose et quam plenissime perscriberetis de tota hac controversia, quam nunc sic vocant ανταδιαξοριστικην και αδιαξοριστικην, dici enim non potest, quantum turbarum haec nobis det et datura sit fortasse, ni deus avertat. Sed sunt alia tamen quędam peiora τςν  και τςν υεθδαδελξςν υεθδοτε ψριστιανςν etc. Amplissimis, doctissimis, humanissimis integerrimis viris domino C[onrado] Pelicano, H[enrico] Bullingero, Th[eodoro] Bibliandro et C[onrado] Gessnero caeterisque ecclesiae Iesu Christi administris Tiguri, dominis et amicis in Christo aeterna veneratione colendissimis.
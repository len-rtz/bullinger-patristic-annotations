Die gnaud gottes syg mitt unns allen. Amen. Yn yl, geliepter herr und bruͦder. Nüwe zittung nicht sonders, dann die tag schript mir Thoman, der prediger von Lindow, die mainung etc., wie irm stattschriber zuͦ Lindow uff der herren fasnacht der letst abschaid dess puntztag zuͦ Ougspurg geschickt, den er gelesen hab. Der pundt ist us von gottes gnauden, und hat inan bischoff von Ougspurg, baider küngklicher und k[aiserlicher] m[ajestet] comissarius, treffenlich angehalten, nur noch ain zitt lang in den pundt zuͦ verwilgen, so welle er diewil alle ir beschwärden und ausredt für den kayser bringen. Aber es ist im abgeschlagen. So hat er die stend erpetten, nach lut ains artickels der vorigen püntnus, daß sy wider uff 25. may gen Ougspurg khomen sollen, mit in zuͦ handlen. Haben ouch gar wenig verwilgett. Do hat er sich in namen küngklicher r[ömischer] m[aiestet] hoch protestiert, daß sin k. m. kain schuld hab, weder an der handlung mit hertzog Christoff von Wirtemberg, daß es zerschlagen syg etc., dann er mer hab wellen thuͦn, dann er schuldig syg. Ittern ouch an dess pundtz volstreckung nicht underlassen, das zum friden dienen hette mögen. Darin er verantwurtt und on schuld sin welle, wachse darus unfrid unrat im römischen rych etc. Nun von stund an nach usgang pundtz ist hertzog Oth Hainrich, pfaltzgraff, in das rych closter, haist Kayshaim, by Werd an der Thonow, gefallen, das ingenomen und geplündertt. Der aptt ist im kum gen Werd entrunnen. Die verständigen vermainen, es werde noch vyl chlöster mer also gan. Gruͦtzend mir üwer gantzes hus. Der herr tröste üch etc., Leon, Karolstad und all prediger sampt gliepten bruͤder. Actum S. Gallen, --- [tag na]ch der herren (und puren) fasnacht anno 34 jar. [Maister] Nasal, verston ich, lyg etwas kranck. [Bitt dic]h mir in zuͦ, klagen, als min trüwen. U[wer] w[iliger] Hans Vogler, jetz zuͦ Sant Gallen. An minen sonders gelieptten hernn und fründt, M. Hainrichenn Bulliger, prediger der stattgmain zuͦ Zürych, zuͦ handen.
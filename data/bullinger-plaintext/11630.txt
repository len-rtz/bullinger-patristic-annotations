Argentorati, 23 Novembris 1541. Consolationem Sancti Spiritus in tua scientia, quae interdum multum habet conjunctum dolorem. Tuas literas mihi gratissimas vicesimo Novembris accepi, vir doctissime. Quod ex animo me ames ut fratrem (id quod antea saepius ex scriptis tuis intellexi), ingentes habeo tibi gratias. De missis ad Falcknerum pannis jam me poenitet, quod ille me sibi tot pannos misisse multum dolet. Pannum nigrum intonsum, de quo conqueritur, non misissem Falcknero (ut ex meis proximis literis arbitror te satis intellexisse), nisi quod tam sero Francofordiae traditae fuerant mihi ejus literae. Nihilominus pro 18 florenis non possum eum pannum illi dare, cum mihimet ultra 20 florenos in Anglia constiterit. Attamen quum jam isthic sit (maxime cum fila habeat tam crassa et lanam duram), pro viginti florenis si eundem retinere velit, ego ero contentus. Sin minus hoc lubens faciet, recipias iterum ab ipso illum pannum, te precor, atque eundem servato apud te, usquedum ipse rescribam ad te a proximis nundinis, vel antea. Volo namque fortassis eum in alium finem (si illum Falcknerus recusaverit) destinare. Pannum tonsum non majoris pretii aestimavi quam 28 florenos. Pro eodem etiam pretio ipso Falcknero dedi talem pannum in nundinis Argentinensibus elapsis. Atqui de illo panno (quia vestris mercatoribus tam caro esse videtur) quid scriberem ignoro, nisi ut D. Falcknerum consulas eundem mihi remittere in quadragesima, per aurigam aliquem sibi notum, qui Francofordiam per hanc urbem petit. Haud dubito enim me illum pannum hic venditurum ejusdem pretii aut pluris fortasse. Si hunc remittat pannum Falcknerus, gratificabit mihi valde, si simul transmittat tres sarcinas optimi papyri, quem conficit D. Froschoverus. (Sarcina continet 20 libellos: Germanice ein Riecks vocatur.) Namque talem papyrum cujus est illius maxime desidero. Has literas uno folio scripsi ejusdem, quem cupio, papyri: at si meliorem habeat, velim adhuc unam aut alteram sarcinam pro Milone Coverdalo atque aliis hic agentibus Anglis. Pro papyro isto in venientibus nundinis Froschovero aut D. Falcknero, volente Deo, satisfaciam. Cupio praeterea, ut D. Froschoverus tibi pro me isthic opponat quindecim florenos et 12 batziones, propter dimidiatum pannum integri nigri tonsi, in usus quos novit tua pietas destinati, si forte eundem mihi remittat Falcknerus; ac ego Froschovero vicissim Francofordiae eosdem florenos fideliter reddam. De ceteris pannis dimidiatis quae scripsisti, mihi bene placent: ea lege videlicet Falcknerum eosdem servaturum, ut si illos vendere poterit, ad proximas nundinas mihi pecuniam solvat; sin secus, ut illi eos tradat cui tradendos illi postea Francofordiae indicabo. Axiomata non ideo ad tuam eruditionem misi, ut super eisdem sententiam tuam rescriberes; tantum enim ut tua studia mea causa impedivisses non cupivi: ago tamen magnas gratias, quod, cum venero, super illis tuum judicium mihi proferre non dedignaberis. D. Falcknerum, fratrem mihi carum, salutes obsecro, atque meo nomine propter butyrum illi gratias ingentes age; mihi enim hac hieme erit pro familia mea bono usui. Rogo ipsum praeterea, ut papyri, de quo supra mentionem feci, memor sit. Petit idem a me, ut certiorem illum facerem, an adhuc tuas literas a Gallo von Homberg acceperim: quas accepisse me (si memineris) proximis meis literis humanitati tuae indicavi. Quartale foenum Graecum per hunc tabellionem mittere in animo habeo, si ille non recusaverit idem secum ferre. Uxor mea salutem precatur tuae; eandem meo quoque nomine salutabis. Deus omnis potentiae servet te a peste noxia, atque sub ala sua protegat te, ut adhuc regnum ejus latius per te propagetur in terra, atque tua merces sit tanto major in coelis. Amen. Tuus in Domino, R. HILLES. Ego misi foenum Graecum Basileam usque Joanni Bourchero Anglo, in aedibus D. Miconii aut Isengrinii agenti. Doctissimo viro D. Henrico Bullingero amico suo carissimo. Tiguri.
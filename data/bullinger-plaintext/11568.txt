Gratia vobis et pax a Deo patre nostro et Domino Iesu Christo. Clarissimi viri et fratres inprimis observandi. Literae vestrae duplici nomine gratissimae mihi fuerunt: tum quod fideliter ac prudenter me de officio meo, pro ea quam Dominus inter nos esse voluit coniunctione, admonetis, tum quod de ecclesia Genevensi, cuius salus commendata mihi esse debet, video vos serio esse sollicitos. Itaque non meo tantum sed ipsius quoque ecclesiae nomine singulares gratias et habeo et ago: quod et illam vestro patrocinio et me consilio adiuvandum censuistis. Quanquam autem anxia illa exhortatione qua usi estis non adeo indigebam, qui iam sponte satis propensus eram ad agendam quod suadetis, mihi tamen id quoque iucundum fuit, in difficili perplexaque deliberatione vestro iudicio confirmari. Sed quia animadverto, vos de meo animo nonnihil dubitare, primum breviter vobis exponam quid obstiterit, quominus eo celerius venerim: deinde quid tandem facere de fratrum meorum sententia constituerim. Quum primae literae venerunt quibus voluntatem meam Senatus tentabat, fateor me non leviter perculsum fuisse, quod viderem me in eas angustias retrahi, unde semper iudicavi me singulari Dei beneficio fuisse liberatum. Ego, quamdiu ecclesiae illius gubernationem cum optimo et fidelissimo collega meo Farello sustinui, vias omnes bona fide tentavi quibus illa conservari posset. Ac tametsi molestissima mihi provincia erat, nunquam tamen de loco deserendo cogitavi. Arbitrabar enim me velut in statione a Deo collocatum, e qua pedem movere nefae esset. Et tamen incredibile vobis futurum scio, si minimam partem vobis referam molestiarum, vel potius miseriarum, quae toto anno devorandae nobis fuerunt. Hoc vere possum testari, nullum praeteriisse diem, quo non decies mortem optarem, relicta autem ecclesia alio migrare ne semel quidem mihi in mentem venisse. Itaque quum ad extrema ventum esset, quia videbamus, salutem illius in hoc esse positam si gubernacula nobis non excuterentur, pro retinendo nostro ministerio non minus laboravimus, quam si de capitibus nostris certamen fuisset. Ac si mihi, homini non acutissimo, esset obtemperatum, multo facilius tunc fuisset vel labanti ecclesiae subvenire, vel ex parte collapsam sublevare, quam nunc sit penitus perditam restituere. Optimum erat remedium quo periculo obviaretur, si ad vestram synodum fuissemus vocati. Impetrari non potuit. Alterum vero, si causam nostram in commune serio ecclesiae suscepissent. Visus sum omnibus insanire quum praedicerem quod postea sequutum est. Quum porro mihi viderer ad ultimum defunctus, contuli me quieta conscientia in secessum cum Farello. Ille statim avocatus est alio. Ego ab omni in posterum publica functione abstinere statueram. Et fecissem, nisi me certae causae hanc in qua nunc sum vocationem suscipere coegissent. Ergo mihi, ut verum fatear, minime iucundus fuit ille nuncius, quum revocari me illuc audirem. Neque tamen illa omnia moror quae mihi impedimento esse creditis: irrogatam mihi ignominiam, inhumanam tractationem et similia. An iniurias meas ulcisci soleam, Deo et hominibus qui experti sunt relinquo iudicandum. Verum etiamsi vindictae essem alioqui cupidissimus, cur tamen de Genevensibus vindictam aliquam expetere debeam nulla est causa. Quaecunque contigerunt, sic acta sunt urbis nomine, ut in paucis autoribus culpa haereret. Atque illi ipsi per seditionem conductis operis totam rem egerunt. Ac ne Argentinenses quidem, tametsi pro paterna qua me complectuntur benevolentia retinere me apud se cupiunt, impediunt tamen quominus vocationem hanc suscipiam, si modo Genevensibus utilem esse ac salutarem compertum fuerit. Quam fideliter illius ecclesiae salutem semper curaverint, ego optimus sum testis. Quam singulari vero omnium ecclesiarum sollicitudine tangantur, in dies magis experior. Quid igitur remorae est? dicetis. Quum literae illae venissent, iam decretum erat a senatu nostro ut ad Wormatiensem conventum proficiscerer. Hanc excusationem habui cur nihil certo illis constituerem. Literas tamen scripsi amicissimas quibus, ut me venturum minime recipiebam, omnia tamen officia pollicebar quae ab homine sibi devinctissimo possent flagitare. Illi vero non exspectato responso legatos submiserunt qui adventum meum urgerent. Iam eramus Wormatiae. Eo usque prosequuti sunt. Ego, re cum iis deliberata quibus me regendum dederam, cum hac promissione eos dimisi, nos simul ac domum rediissemus facturos ex animo quod ex ipsorum utilitate esset. Exposui etiam consilium nostrum: videri nobis, non melius consuli ipsorum ecclesiae posse, quam si ad inspiciendum eius statum aliquot ex vicinis ecclesiis venirent, qui ex re praesenti caperent ac darent consilium. Bucerum igitur mecum venturum, nisi aliqua maior necessitas interveniret, bonam quoque nobis spem esse, a reliquis ecclesiis impetratum iri ut suos mitterent. At antequam Wormatia discederemus, iam de altera hac profectione timor iniectus fuit. Paucis vero post reditum diebus mihi denunciatum fuit ut me ad iter compararem. Ita spe illuc veniendi abscissa moram iterum excusavi. At videbor fortassis aut captasse, aut certe libenter arripuisse hos praetextus, quibus me ab illa vocatione extricarem, a qua animus alioqui abhorrebat. Ut me ab hac suspicione liberem, totum animi mei sensum vobis breviter aperiam. Quia illis contentionibus, quibus olim tantum non confectus fui, longe me imparem sentio, fateor me onus hoc vehementer reformidare. Imo quoties memoria repeto illa certamina, quibus nos exercuerunt quos minime id decebat, totus fere exanimor. Proinde si animo meo acquiescerem, trans mare potius quam illuc. Verum quum ea causa suspectus mihi sum, me ipsum non adhibeo in consilium: eos consultare iubeo qui et sano iudioio sunt et integro animo. Ac ne id astute facere videar, obtestor per Christi nomen ne quem mei respectum habeant. Quod si nulla hic difficultate impedior, scitis tamen nihil mihi in tanto negotio movendum esse sine eius ecclesiae autoritate cui sum obstrictus. Porro una omnium sententia est ut, quum primum ah istis comitiis erimus liberati, eo nos conferamus. Censent enim expedire ut eo me Bucerus deducat, quo simul consulamus quid factu sit optimum. Atque utinam a vobis quoque obtineri posset, ut ex vestro collegio unum daretis qui nobis adesset. Quidquid erit, non est metuendum ne ecclesia Argentinensis, quo prospiciat sibi, alteram negligat. Neque sane causam habet etiamsi velit. Quamdiu illic fui, ne nihil agerem, adhibuerunt me ad lectionem theologicam, Caeterum non tantum est operae meae pretium, ut multum incommodi passura sit schola ex meo discessu. Una res duntaxat Capitonem et Bucerum reliquosque anxios habet: quod parum aedificationis ex meo ministerio exspectant, nisi se mihi bona fide adiungant Bernates, et quasi anxiliarem manum porrigant. Neque dissimulo, in eo me praecipuam spem habere si sua consensione adiuvare nos velint. Eo ut adducerentur, libuit ante cum illis communicare quam aliquid aggrederemur. Illi non alieno animo se esse ostendunt, si modo constiterit illam ecclesiam meo ministerio et instaurari posse et conservari. Quo igitur in statu sit res videtis. Ego provinciam hanc, utcunque mihi sit ingratissima, non modo nunquam recusavi, sed ne subterfugi quidem. Pridem, etiam victus vel potius fractus multorum piorum fratrum flagitatione, concedere saltem illuc decrevi, ut ex praesenti aspectu deliberem quid mihi agendum sit. Mihi tamen, ut initio coepi dicere, magnae voluptati est vestrum quoque calculum huc accessisse: nam quum vos semper merito coluerim plurimum, nihil optatius accidere mihi potest quam me, quidquid ago, ex vestra et similium autoritate agere. Itaque illud in postrema epistolae vestrae parte mihi gratissimum fuit, quum dicitis non esse vobis dubium quin pondus habitura sit apud me vestra hortatio. Nam quum istam ecclesiam singulari reverentia semper sim prosequutus, vosque semper plurimi fecerim, gaudeo hanc de me persuasionem vos induisse, ut de mea in vos observantia nihil non vobis polliceri audeatis. Potestis certe id tuto. Non enim fallam exspectationem vestram. Quo hic in statu sint res non audeo scribere. Sic enim omnia sunt adhuc partim suspensa, partim involuta, ut divinatione sit opus, si quis velit certum aliquid habere. Deinde, quidquid est, non dubito, quin vobis Constantienses fideliter perscribant. Proinde finem faciam. Valete, fratres mihi in Domino dilectissimi et suspiciendi. Salutant vos omnes qui hic sunt, Philippus, Bucerus et reliqui. Dominus Iesus vos spiritu suo ad ecclesiae suae aedificationem confirmet. Ratisponae pridie Cal. Iunias. Ioannes Calvinus vestri amantissimus et studiosissimus. Clarissimis et egregia eruditione praeditis viris pastoribus ac doctoribus ecclesiae Tigurinae, fratribus ac dominis mihi plurimum observandis.
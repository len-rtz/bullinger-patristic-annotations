Unnser fründtlichenn gruͦß unnd was wir eerenn und guͦts vermögend zuͦvor. Erwirdig, wollgelert, ersamm, wyß, innsonders lieb und gilt fründ, wir haben die antwurt, so durch die verordnetenn in der statt Basell jetz letst gehaltner der sacramenten halb tagleystung dem Luther zuͦzesenndenn innamen gemeiner unser eydgnoschafft kilchenn gestellt worden, mit unsern predicanten erduret und die alls unnser loblichenn disputation, ouch vorberedtenn handlungen, under unns diser sachenn halb erloffenn, gantz glichförmig und gemäß etc. unns gevallenn lassenn, doch mit gedingen, das solliche antwurt von unns, den stettenn, nit dem Luther (der nützit bißhar mit unns noch wir mit im gehandlett), sonnders dem doctor Capito unnd Bucero übersenndt unnd zuͦgeschickt werde, sölliche dem Luther (ob es inenn gevellig) ze behanndenn unnd sines entlichenn bescheids darüber zuͦerwartenn, unnd daß man bißdar alle ding berüwenn lasse, untzit erstgemelte antwurt unnd entschluß von doctor Luther durch Capitone und Bucero erlanngt wirt, den wir dann vernemmenn. Unnd soverr derselbig sich mit unser confession, die götlich, woll gegrundt, häll unnd heitter ist, nit möchte verglichenn, wurdend wir verursachet, unsern verstandt, leer unnd halltung der sacramenten halb in lathinischer und tütscher zungenn der wällt fürstenn unnd herrenn anzezöugenn unnd unns damit der warheytt unnd unschuld wider alle gedichter clegtenn, argwon unnd verdächt vor aller mencklichenn. Das habenn wir üch unanzöugt nit wellen lassen, den allmechtigen pittende, unns allen waren verstand sines willenns und halltung desselbigenn gnädigklich ze verlichenn. Datum penultima novembris anno etc. 36. Schulthes unnd rhät und burger zuͦ Bernn. Den erwürdigenn, wollgelertenn, ersam[enn], wysenn, unnsernn geliebten unn[d] guͦten fründenn, gmeinen vorstän[dernn] der kilchenn Zürich.
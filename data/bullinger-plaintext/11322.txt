Gratiam et vitae innocentiam a domino. Video, Vadiane mi, et experior subinde maioribus accedentibus argumentis, quanti me facias et quantum ames; nullis enim laboribus, etsi occupatissimus sis, parcis. Legi copiosam illam et doctam epistolam, superioribus diebus ad me datam de conventu Nerobergensi, et ago gratias tibi ingentes. Interim vero de priore sententia (ne quid dissimulem) nihil mutavi. Quodsi melius cesserit res, quam ipse vaticinatus sum, gratias agam tecum domino. De his tamen alias plura. - Nunc vero, ne tibi molestus esse desinam, epistolam tuam, immo nostram, tibi mitto, quam statui addere libris Vigilii et vulgare. Mitto autem, ut videas, quomodo vulgandam commode credamus. Quod si displicuerit, nil sine tuo consensu tentabo. Reddes ergo epistolam Lavatero nostro. Nihil mutatum in priore folio, sed rescriptum propter cohaerentiam posterioris, in quo multa, ut vides, intermissa sunt. Oro autem per dominum et humanitatem tuam praeclaram, ne aegre feras meam impudentiam. Valebis. 14. Iunii, anno 1539. H(einricus) Bullingerus tuus. D. Ioachimo Vadiano, domino colendissimo. - Dem herren b√ºrgermeister von Watt.
Concordiam ego, mi Cheli, nullam constare posse video, quae non sit ex purissimis scripturae fontibus petita et ad exemplum apostolicum primitivaeque ecclesiae synceritatem deformata. Non improbo piorum hominum super hac re mentem. Omnes pii ad concordiam aspirant, sed sanctam, puram et diuturnam. Si hodie sarciatur concordia non solida et ad scripturae praescriptum non omni modo collimata, cras maiori discordia succrescente offensa ineluibili dissolvetur. Verbum domini manet in aeternum [Jes 40, 8; 1 Petr 1, 25]. Omnis caro et omnia humana consilia ut flos agri pereunt. Proinde, qui solidam in ecclesia cupiunt statutam concordiam, omnes ecclesiÄ™ res revocent ad exemplum pristinum et apostolicum, ad sacrae scripturae testimonium. Quicquid enim praeter scripturae authoritatem statuitur, firmum esse non potest nec omnibus, maxime vero piis, placere potest. Impugnabunt id perpetuo. Quae autem ad vitam et disciplinam necessaria sunt christianam, sacris litteris et exemplis apostolicis abundatissime sunt tradita. Ab iis deficere impium est, meliora meditari stultum, non obsequi perfidum. Qui deum et veritatem ex animo quaerunt, in scripturis et secundum scripturas quaerunt. His deus adest, hos spiritu suo imbuit, animat, dirigit. Qui illis desertis humana sequuntur, subinde impingunt et perplexi haerent astutiam astutia pellente et supplantante. Consulimus ergo omni modo sic esse sarciendam concordiam, ut ipse dominus sarciri voluit verbo veritatis, et ut omnia nostra ad vivum quoque secundum scripturas et exempla apostolorum sive veteris ecclesiae exigantur componanturque. Sed id quidem plerisque videtur impossibile. Atqui omnia possibilia sunt apud deum [Mt 19, 26], qui iis non deest, qui ipsum in veritate quaerunt. Neque nos unius diei aut annorum aliquot negotium agimus. Quid videbatur impossibilius, quam terrae orbem eumque idololatriae et superstitioni immersum per paucissimos Christi apostolos fore convertendum? At conversum vidimus, quamquam cum negotio et tempore. Est et praesens seculum erroribus prorsum involutum, sed nemo desperet. Vidimus enim paucis aliquot annis mire immutatas eximias urbes populosque innumeros. Nostram quidem operam debemus deo, sed quam ipse poposcit, praedicationem verbi et obedientiam. Si quae est in dogmatis aut ritibus discordia, concordia vel in prosynodo vel synodo petatur ex scriptura, ut scilicet id concorditer sentiamus et statuamus, quod scriptura prodit. De iustificatione, fide, peccatorum remissa et bonis operibus docte disputavit apostolus in omnibus epistolis, maxime in iis, quae Romanis et Galatis dicatae sunt. In iis adserit fidem esse justitiam, quae per Christi sanguinem mundet nos a peccatis et ad bona opera, quae scilicet deus praecepit, aptos efficiat. De hostia, sacerdotio et mediatione Christi, qui unus et solus unica et aeterna fidelium omnium hostia est, doctissime et piissime concordiam demonstravit apostolus ad Hebraeos. De divorum cultu nihil praecipit scriptura, nisi quod exemplum et imitationem attinet. Fidelibus satis est Christus, qui sedet ad dexteram patris et intercedit pro nobis, quoties et quantum necessum est. Cultus christianorum in spiritu ac fide est. Hanc uni deo debent. Imaginari divos pro nobis intercedere et nostri causa curis distringi scripturis non est proditum, adeoque ipse d[ivus] Aurelius Augustinus hac in re misere se torsit in libro De cura pro mortuis agenda. Christiani ambulant simpliciter in certa fide, quae uni Christo tribuit omnia. Statuas vel dei vel divorum ad cultum prostituere et habere contra praeceptum dei est et contra veteris ecclesiae ritum. Id quod apparet ex Lactantii scriptis, ex Athanasii libris et divi Hieronymi testimonio. Is enim vertens epistolam quandam Epiphanii ad Ioannem Hierosolii episcopum huius negotii elegans reliquit exemplum. Quod sacramenta attinet, quorum meminit scriptura, simpliciter egere scripseruntque apostoli. Ab iis nullo modo variandum, ad ista omnia nostra reformanda. De baptismo bona fide hactenus disputatum. Damnati merito anabaptistae. De eucharistia, de qua apostolus 1. Cor. 11[17-34], nemo iam nescire potest, quid sentiamus. Fide asserimus corpus Christi edi et sanguinem bibi, sicut ipse dominus docuit Ioan. 6[30-63]. Proinde in coena non nuda asserimus signa, quod multi de nobis quaeruntur; mysterium agnoscimus. Missa multos ob abusus nec recipi nec probari potest. Toto autem corde et animo approbandus coenae modus a Christo nobis institutus et ab apostolis nobis traditus. Et confessionem, quae deo fit, quis non agnoscet? Confessionem quoque, quae hominibus doctis in lege dei fit, hoc est consilium sive consultationem, quis non approbet? At absolutionem aliam nescit scriptura quam consolationem spiritus ac fidei. Claves ipse quoque Augustinus censuit esse evangelium. De delectu ciborum nemo meliorem moderationem invenit Paulo ad Ro. 14 [1-15,6]. Ministerium verbi tale, quale Christus instituit et apostolus Paulus descrip-sit in epistolis suis ad Titum et Timotheum, quis non recipiat? At praetextu fidei dominari volentibus dixit dominus: "Vos autem non sic" [Lk 22, 26]. Dominari et regna administrare debent reges in iustitia et aequitate, quibus merito obediunt sancti et tributa pendunt. Monasteria sive coenobia olim studiosorum fuere contubernia et pauperum xenodochia. De quibus ut aliis quoque Pellicanus plura. Nos, qui Christum in Helvetiis praedicamus, nihil quam gloriam Christi, ecclesiae salutem et reipublicae foelicitatem quaerimus. Quicquid istis salvis cum veritate in concordia sancta statui potest, mutuam pollicemur operam. Nihil enim perinde ac concordiam in Christo cum omnibus desyderamus. Habes, Cheli doctissime, quae nostra sit sententia, tumultuarie congesta. Valebis. 17. ianuarii 1535. Heinrychus Bullingerus, Tigurinae ecclesiae in verbo minister. Iis omnibus subscribit Berchtoldus Hallerus, apud Bernates a contionibus sacris.
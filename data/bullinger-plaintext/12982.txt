S. Gunstiger unnd vertrauter lieber her, meister Henrich, zöiger diser, her Gabriel Arnolt von Rornfels, meines gnedigen hern hertzog Ott Henrichs pfaltzgrafen rentmaister und dess pfaltzgrafen Friderichs churfurstenn, etc., ratt, ain rechter liebhaber dess wort gottes unnd von desselben wegen jetzunder auch, gleich so wol als ich, vertribner, dweil er also herumb zeucht, die weil zu vertreibenn, und willens, die schöne statt Zurich zu besichtigenn, hat mich gepettenn, ime ain kuntschafft zu machen, damit er möchte die statt und allerlai schons wesens zusehen. Welchs, dann ich ime (und alle eher zu beweisen schuldig erkenne) nit abschlagen sollen, hab ich ine an euch befürdern wöllenn, gantz freuntlich bittend, mir in solhem zu willfaren und gute gesellschafft zu laistenn. Ir werden auch von ime allerlai sachenn jetzo schwebende erfaren mögen. Und ist im wol zu getrawenn. Bewist uch gegen ime freuntlichen. Das verdiene ich hinwiderumb umb euch gantz freuntlich. Ich schribe euch newe ceitung, so vil ich dero hab, aber ir werdens muntlich von ime erfaren. Was euch sidher meinhalb von Baden, wess vorhabens dise leut gegen mir gewesen, möcht ich in vertrauen von euch wissen. Datum Constantz, den 28. iunii anno 47. S. Schertlin, ritter, subscripsit. Dem würdigen und wolgelerten hern maister Henrichenn Bullinger, pfarrhern zu Zurich, etc., meinem lieben hern und guten freunt.
Gnad unnd frid verlich unns der allmechtig gott durch Iesum Christum. Lieber herr unnd trewer bruoder, euch sey zewuissen, das mir tagsatzung komen, anlain von juncker Hans Wilhalmen wegen, uff 12. tag junii. Deßhalben vermanen unnd bitten ich euch als minen trewen bruoder unnd lieben herren, ir wellind mich euch lassen befolet sin, wie ir dann miner dingen juncker Hans Wilhalmen yetzmal betreffend bericht sind, dann er sampt sinem bystand unnd anhang mir dermassen in dem Zurich die schällen geschlagen, das ich götlicher hilff unnd trewer bruöderen ratt wuol bedarff. Bin aber der guoten hoffnung, der guötig gott werd min unschuld in dem weg ansähen und mich nit ze spott unnd schanden richten by minem ampt. Min herren werdind ouch betrachten, was ich doch eren, eyds unnd ampts halben ze thuon schuldig gewesen sey etc. Bitten euch dabey, ir wellind den herren gott trulich fur mich bitten, ut det michi os et sapientiam, cui non valeant eciam inferorum porte obsistere etc.; der bewar unns mit sinem halgen gayst zuo aller zitt. Amen. Erasmo unnd Benedicto ist furtaget von ir sach wegen yetz uff sampstag zuo Schaf[husen] fur rätt unnd burger. Ceterum, mi frater, omnis populus Schaff[husianus] tam in urbe quam in agro venalis est et ad militiam paratus, et nemo cogitat obedientiam iuratam, omnes nihi[li]pendunt[?] magistratus decreta, uxores una cum liberis defflent parentum recessum. Das hatt der Frantzsos außgebruotet die zitt, wie er zuo Schaff[husen] gelegen. Datum 31. mai, Luoffen. Petrus Schnider, ewer trewer bruoder. Minem insonders vertrawten, lieben herren unnd bruoder, Maister Hainrichen Bullinger zuo Zurich, ze hand.
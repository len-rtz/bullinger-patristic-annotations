Gratiam et pacem. Immortales tibi, vir clarissime, gratias habeo, qui me libello donaris et tam amice responderis. Perge, obsecro, semper benefacere. Quae de Hesso et Gallo, legatione quoque Augustana mones, supra quam dici potest, obturba[n]t. Vereor Gallicam subesse technam. Pontifex hactenus non potuit in exitium nostrum provocare caesarem, quod princeps sit non omnino malus. Quid, si hac arte caesarea arma et in principes et urbes christianas provocaret? Pontifex hoc unum cogitat, quomodo religionem excindat. Gallus hoc unum cogitat, quomodo Mediolano et Neapolis regno potiatur. Diversi sunt huius tragoediae catastrophe. Nulla fides in principibus. Quisque rem suam quaerit. Pontifex cogitat: Si per amicitiam Galli et Germanorum Germanis infensum redderes caesarem, vicisses. Iam etsi Gallus una periret, conciliares te caesari quam minimo, utpote homini facili et clementi. Gallus cogitat: Si tu pontificis et Germanorum opera potireris Mediolano et Neapoli, deinde ne pontificem quidem vel Germanos huius aestimaris. Infensus est caesar. Imperium ambit Gallus, de iniuria papiensi se ulcisci cogitat, breviter caesarem extinctum cupit. Haec principes et urbes non vident vel videre nolunt, fidem caesari datam violant, proinde carbones in capita sua congerunt. Videbis, frater dilectissime, nos brevi contempti evangelii, sanguinis rusticani effusi poenas daturos. Annon pudenda res, quod intestina bella Galli gratia in Germaniam suscipimus, cum pace frui liceret? Quis offendit aut opprimit urbes? Annon libere crediderunt hactenus? Annon caesaris quoque praesidio egere in pace? Sed ita maturat vindicta domini. Utinam vanus sim vates. Es ist ghein tr√ºw nienan me. Vale et ora sedulo dominum, nobis adsit. 23. februarii 1534. Salvum volo communem patrem nostrum. Hein. tuus. Ornatissimo viro d. Osvaldo Myconio, Basileiensis ecclesiae ministro, fratri charissimo.
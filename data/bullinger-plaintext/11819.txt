S. Episcopus Coloniensis graviter agit negocium evangelii. In conventu, quem scis, postquam animum suum exposuerat comitibus, nobilibus, civitatibus, uno ore consensum est in reformationem et additum, quicquid dominus propterea sustinendum imposuerit, fortiter se subituros. Civitas Colonia sola petiit dies 14 ad rem diligentius expendendam. Interfuerunt protestantium legati, collaudarunt pietatem recipientium et clerum admonuerunt Coloniensem, ne piis archiepiscopi conatibus obnitantur, ni velint experiri indignationem dei. Imprimitur reformatio interea et publicatur per totam ditionem ex consensu, quicquid tandem Colonia responsura sit. Coadiutor senis pro papista usque huc habitus legatis respondit reformationem se adprobare et omnem diligentiam adhibiturum esse, etiamsi sublatus a domino fuerit senex, ut reformatio defendatur, donec vixerit. Hęc res adeo dolet civitati, canonicis, in primis autem Groppero, de quo audisti, ut nihil supra. Philippus mox reformatione recepta domum abiit; manet Bucerus responsum Coloniensium; Hedio per duos adhuc menses manebit, quę reliqua sunt, prosequuturus. Agamus gratias domino! Fuit archiepiscopus apud cęsarem; colloquutus est per integram horam, exposuit se illi, deinde rediit ad se. Habet cęsar exercitum ex meris diabolis praeter Germanos. Hinc videtur mihi patere animus eius. Comitia Schmalcaldica miserunt ad eum legationem, in qua et Sturmius; nisi hęc aliquid efficiat, brevi stupenda audies. Sunt adhuc multa, quę certo novimus; sed in praesentia non licet plura. Vale cum Theodoro in domino. Basileę, raptim, ut vides, 14. augusti anno 1543. Os. Myco. tuus. D. Heinricho Bullingero praeclarissimo suo.
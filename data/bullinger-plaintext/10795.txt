Gnad und frid vonn gott durch unsernn herren Iesum Christum. Früntlicher, lieber herr unnd bruͦder, allß ich nach üwerm begär uwer sach, mir letst verschryben, hab angehept nachzevragen, hab ich vernummen, dass ir nitt bedörffennd die pfaffen füremmen, diewyl sich die sach der massen geschickt, dass sy üch werdent muͤssen annemmen. Dem ist also: Es habend die pfaffen uff den 4. martii die verfallenen zynss von minem herren burgermeister geforderet, dass der inen vergunnen wölle, die ze zyehenn. Und gründent sich fürnemlich uff die erlangt urteyl vonn 10 orten gegäben der guͤternn imm Durgöw ligend; vermeynend, es sölle ouch under den orten glyche urteyl gällten etc. Darüber aber irem schaffner antwurt worden, man werde die zynß one rächt gar niemands lassen. Und diewyl ein statt Constantz ansprächig an die zynss, söllind sy, die pfaffen, tag erwerben, so wölle man sy, so beyd theyl zuͦgägen, verhörren und der gepür nach handlen. Also stadt es jetzund. Daby hab ich vernommen grossen gunst gägen der statt Constans, dass, wo yenen fuͦg und rächt funden, wirt üch verlangen, das ir begärend. Darzuͦ hab ich gemerckt, dass sy mitt der urteyl der 10 orten inn miner herren gepiet wenig oder gar nüt schaffen werdint. Es vermeynend guͦte herren, Zürych sye noch nitt ein vogthy, dass die vogtyischen urteyl sy bezwingind etc. Sölichs laß ich üch guͦter meinung uff uwer begär wüssen, und was mir wyter ze wüssen thon, söllend ir ouch vernemmen. Gott sye mitt üch. Grützend mir doctor Hansen, j[unker] Cunradten und andere liebe herren und bruͤder. 6. martii 1536. Heinrych Bullinger, der üwer. Dem ersammen, frommenn und wysen Thoman Blaurer, deß radts ze Costantz, sinem lieben herren.
Liever Henrice, gunstiger frunt. Ich bin sampt mym huyßgesinde und den fründen in zimlicher waelfart und gesontheyt, dem herrn sy lob. Des selvig widder van dyr und den deinen zo erfaren wer myr allezeit eyn sondere freudt etc. In der lester miß habe ich brieff an dich hinuff geferdicht. Weyß neit, aff sy behandicht; neer keyne van dyr entfanghen. Neit das meine etwas sonderlichs verfasten, wie ouch eytzige, dann das ich laut alder verheissong, so ich anders neit hette, alleyn "vale" wolt schryven, ehe ich neit schriebe. Das selbig will ich widder van dyr begert haben, unangesehen off wanne versuemnuß halben der overfoerer myne brieff verloeren ader neit behandicht etc. Liever Hynrice, ich wold, wan es unser gelegenheit were, neger und mehr conversation zo samen zo haven. So sich das aber neit schicken will, glaubs frey: Kunte ich dyr zo gutem gefallen wes gedoen, dairinne soltest meinen ungesparten vlyß spoerenn etc. Ich habe neit newes vyß dusser art; Rodolphus sols baß dairdoin dan ich. Conradus Collin, prediger monich, ist abgestorben und der Lutzenburger. Item Arnoldus Wesalie und Phrysemius etc. Item, der fransoes ist in hefftiger kriegs rustung widder den keyser noch hutigs dachs, haet ihm ouch etliche stoß und flecken ab erobert. Der hertzoch van Geller laest sie passeren hin und her durch syn lant, die dem frantzosen dienen. Men vernimpt diß orts neit, was des keysers anslege dair gegen seyen. Mich dunckt, duetsche fursten sein dem keyser neit fast holt. Der here verlein fridden. So ist in kurtz verschynen daghen [u]ß Maentz eyn roemsch legaet alhie zo Coln gewesen, der, als man sagt, den fursten das concilium zo Mantua gehalden sali werden indiciert haet. Ich kan aber neit gloeben, das sichs wael wirdt ruemen, angesehen kriegshendell und andere fell leuffiger ziet. Mit dussen kortzen will ich dich diß maell dem almechtigen befollen haben, und bitt, will myr doch deinem broeder, her Hans, und deiner husfr[auw]en meinen groeß sagen. Ich wolt, das ich neit mehr dan etliche stont bey uch were. Datum zo Colln, uff pfinxstach anno 1537. Dein gunstiger Diderich Bitter van Wipperfoird. Dem eirsamen und wolgeleirthenn Meister Heinrichen Bullingher, meinem besonder gunstighem frundt, zo handenn.
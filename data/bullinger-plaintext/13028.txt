S. P. in domino. Esset mihi profecto difficile, optime Bullingere, tam diuturnum tuum silentium ęquanimiter ferre, nisi hanc meam indignationem  restingueret iusta meę humilitatis tuorumque negotiorum consideratio. Neque tamen omnino obrepere mihi cessat cogitatio suspitioque talis: „Quid peccavisti, quod a scribendi officio (quod tu sane nunquam fuisses ausus flagitare, sed ipse sponte suscepit) tam subito destitit? Quid, si de te plus ęquo essent commenti apud alios hii, qui resignatis illius ad te literis prodiderunt? Qua erga te et illum religione tenerentur?“ Atque huic posteriori cogitationi id etiam ansam prębuit, quod in resignatis illis literis spem mihi faciebas de commertio mihi cum Hallero futuro, a quo etiam nihil omnino unquam accepi sicut nec ille a me quicquam. Sed sit suspicandi modus, ne charitas lędatur. Hoc vero potius curabo, ne enchiridiis novis, ordinem administrationis sacramentarię, etc., continentibus, hoc anno sub nomine magistratus Ulmensis (dormiente quidem, nihil tamen eiusmodi somniante - hoc est ignorante illo) ęditis, movearis, ut meam me confessionem de sacramentis abnegavisse credas (si qua unquam in manus tuas pervenerint, quae primariis  illis non per omnia conformia fuerint, sed eiusmodi metamorphosin passa, cuiusmodi in evulgatione etiam catechismorum Ulmensium sępius est depręhensa), aut putes me illis vel uti vel accomodare. Altera huius meę epistolę causa est, quod quęro, num apud vos tolerabile iudicetur pro more Luterano adeoque semipapistico cum decumbentibus, pauculos saltem dies (nec, pręter communem, peculiarem aliam aliquam eximiamque causam) habentibus, privatim coenę mysticę peragere sacrum. Allegantibus enim ecclesiarum reformatarum consuetudines Helveticarum illisque vicinarum, utpote Campidonensis, Augustanę, etc., iudicium et morem non audeo opponere, ne quid asseram temere. Ad hęc si aliquando quam paucissimis responderis, me laborantem iuveris. Exactiorem disputationem non flagito, ne sim molestus et gravioribus intentum interpellem inique. Vale mei memor, etiamsi nihil scribis. Dominus omnia consilia hostium vestrorum mutet vestraque dirigat, et conservet vos ab omnibus malis! Iterum vale. Ulmę, 4. augusti 47. Leonhartus Söerinus. Clarissimo viro d. H. Bullingero, ecclesię Tigurinę episcopo de omnibus theologię candidatis optime merito, fratri in domino plurimum dilecto observandoque. Zürch.
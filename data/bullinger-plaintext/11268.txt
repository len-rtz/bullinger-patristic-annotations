Gratiam et pacem a domino. Venit ad nos frater ille tuus, vir colendissime, qui ne vacuus ad te rediret, hasce illi dare volui, iunctis quibusdam duernionibus e libro nostro et commentariis in Apocalypsim. Plura e libro nostro per proximum nuntium dabo. Addetur huic liber De origine erroris circa cenam domini sacram et missam papisticam. Excusa sunt denique Biblia sacra, versio Munsteri, quibus praefigam praefationem de omnibus sacrae scripturae libris eorumque dignitate et praestantia etc. Dominus sit tecum; plura nunc non potui. 15. Februarii 1539. H(einricus) Bullingerus tuus. Clarissimo viro D. Ioachimo Vadiano, domino colendissimo.
Iesus Christus. Gratia tibi et pax per Ihesum Christum in spiritu sancto. Librum, quem mihi, optime Bullingere, dono miseras, prius emeram, quam literę tuę mihi exhiberentur. Nihilominus fuit gratissimus utpote a te, tanto Christi ministro, in ędificationem ecclesiarum dei ęditus. Ago igitur gratias immortales pro munere hoc, et quod Britannum peregrinum humane susceperis, mercedem proculdubio recepturus ex liberali promissione servatoris nostri Ihesu Christi. Ordo scholę nostrę (nam hunc tibi describi cupiebas) sic se habet: Institutus est ludus literarius, in quo elementarii pueri instituuntur, qui, ubi eo promoverint, ut ad grammaticam pręlectionem idonei sint, descendunt in pedagogium - ita veteri more dicitur -, in quo discunt ea, quę ad rudimenta artium grammaticę, dialecticę et rhetoricę pertinent. Pręterea addiscunt Gręcę linguę rudimenta rationemque scribendarum epistolarum ac carminum et musices faciliora illa praeludia. In hoc pedagogio dormire quoque coguntur, et virgis, si quid peccaverint, castigantur. Ex hoc loco iam exempti publico examine liberius vivendi rationem subeunt, attamen lectiones pro modulo ingenii et profectus in literis coguntur audire, grammaticam, dialecticam, rhetoricam, arithmeticam, linguam Gręcam. Et priusquam ad magisterium artium liberalium admittuntur, certo temporis spacio audiunt philosophiam moralem, naturalem, literas Hebreas et quę ad geographiam et ad cosmographiam pertinent. Magistris artium liberum est audire aut sacras literas aut iurisprudentiam aut medicinę pręcepta. Princeps enim noster liberali stipendio alit hic professores theologię tres, totidem quoque iurisconsultos, medicos duos. Hęc ratio, hic ordo huius academię est. Cęterum aluntur hic liberalitate clęmentissimi principis nostri adolescentes aliquot pauperes, quorum numerus suo tempore crescet ad centum triginta sex. Hi inhabitant collegium, vivunt communi mensa sub pręposito et administratore collegii. Ante lectiones matutinas orant, vespertinas oratione claudunt, in mensa ordine pręlegunt biblia, praeter lectiones ordinarias singulis diebus sacram lectionem audiunt. Dominicis diebus praecedente administratore simul ingrediuntur templum ad conciones publicas et intersunt coenę dominicę. A prandio vero dominicę diei ordine concionatur aliquis primum Latine, deinde Germanice. Epistolas Paulinas Gręce unus ex horum numero pręlegit et Latine interpretatur. En habes institutionis nostrę scholę conscriptionem, quę licet utcunque ordinate decreta sit. Tamen non desunt nobis adulescentes corrupti, qui multum nobis negotii exhibent, quos negligere non decet, cohercere vero difficilimum est. Illustrissimus princeps noster iussit me una cum suis a consiliis adire comitia Hagenoica, in quibus hactenus, quod sciam, nihil agitur, quod ad religionis dissidia tollenda faciat. Adsunt episcopi Germanię frequenti numero. Regnant Faber, Viennensis episcopus, quem nosti, Cochlęus, Nausea, Pelargus et nescio qui alii. Ex nostris adsunt Bucerus, Osiander, Blaurerus, Brencius, doctores Ventzelaus Nurenbergensis, Baltazar Tubingensis, M. Petrus Geltnerus, Ioannes Pistorius, Sneppius etc.; ordinem non observavi vel ętatis vel eruditionis, sed ut memorię occurrerunt, nomina adnotavi. Bene vale et has meas ineptias boni consule. Commenda me et nos omnes, qui hic sumus, orationibus ecclesię vestrę, ut dominus det nobis fiduciam et fortitudinem profitendi evangelium suum sanctum et in ea professione perseverandi. Datum Hagenoię, pridie calendas iulias 1540. Toto pectore tuus Gerardus Noviomagus. Doctissimo integerrimoque viro d. Heinrycho Bullingero, ecclesiastę Tigurino, pręceptori et fratri in Christo dilectissimo etc. Zurych.
Die gnad gottes zuͦvor und min willig dienst. Ersamer, wolgelerter, lieber Meister Heinrich, ich hab euch von wegen mins tochtermans Walder geschriben, wie ir wusst, das er zuͦ Zurich im closter gewäsen, im noch nutzit wie, andren, worden, aber allweg, wo er sich erlich und wol halte, vertrostet worden, als ich ouch hoff, er gethon haben; aber es ist im noch kein entlicher bescheid nit worden. Nun haben min herren im abermols an einen rath von Zurich ein furschrifft mitgetheilt, in hoffnung, es werde im ein bessere antwurt dann vor. Hab minem lieben herrn und freund, herr Rudolffen Laventher, ouch geschriben. Bytt euch, ir wöllend mit im helffen das best thuͦn, domit ein gute antwurt falle. Ich versähe mich, ich wolte es umm ein statt Zürich und die iren wol verdienen mögen. Lieber herr, ich hab erst durch min alten herren von Wettingen vernommen, wie gemelter Laventer in rath kommen sye; das mich von hertzen und hoch erfröwt hatt, nit allein, daß ich im der eeren wol gönn, sonder das ich zuͦ gott hoff, er wirde by einem rath vill nutzes in gottes und zytlichen händlen schaffen, das ouch ich und ander guͦte freund einen vertrüwten mann haben, etwas zuͦ zyten zuͦ schriben, was die noturfft und andre gottes händel und sunst erhöischen. Wünsch im hiemit langs leben, bystand und merung gottlicher gnaden, das er unserem herren das gelichen pfund trüwlich anlegen thüe. Amen. Was sonst nüws ist und wie es by uns stadt, gedenck ich, gemelter min herr von Wettingen wirde euch desselben wol berichten. Wollen mir vylgemelten Laventer vermanen, offt ze schriben; wil ich im ouch thun. Und sind hiemit mit gott dem herren wol bevolhen. Datum Basel, den 18. junii anno etc. 36. U[wer] Jacob Meyger. Dem ersamen und wolgelerten Meister Heinrich Bullinger, diener des worts der kilchen zuͦ Zurich, minem lieben und guͦten freund.
S. Multae sunt causae, mi suavissime Bullingere, quae crebro me ad scribendum excitare et debeant et possint. Sed nescio, quo fato eveniat, ut minus, quod in ea re instituo, ex sententia cedat. Nam et nuncios non nisi raro, aut cum sum occupatissimus, rescisco, et literae scriptae dataeque non semper, ut video, redduntur tibi. Nam si nescis: Quas his inclusas mitto nuper a Cunrado Schluppfindhegg recepi in patenti campo aliibi, ut referebat, repertas a rustico perque manus multorum iactatas, donec ad ipsum tandem essent delatae. Q[ui] ut reddidit mihi, non parum admirationis et doloris re improvisa excitavit, quippe qui urbis vestrae tabellario publico per puerum vestratem Heinrichum Rubly tradidissem non certius curari per alium quenquam posse existimans. Caeterum sive incuria amiserit sive de industria aliibi eas abiecerit, certe resignatae publicataeque sunt, unde certum utrique nostrum discrimen aut suspicio nocens conflari potuit, si quÄ™ vel in speciem odiosa chartis illevissem. Quod eo significo, ut vel hunc tabellarium (Zeller vocant) monere amice vel in [po]sterum cavere ab hoc tibi velis, ne pro more cum amicis seria tractans proder[es] nesciens amicique aliibi impingant, si tua per negligentiam is habere pergat. Nova quidem, nisi quae iam diu publice decantata sint, nulla mihi constant. Fribu[r]genses sui sunt perpetuo similes fraudulenter consilia undequaque in perniciem nostram architec[tan]tes. Il dicam intendunt nostris, quod insignia sua quibusdam pagis, quibus de adhuc [con]trovertitur, a nostris deturbata sint, maxime vero in iis locis, ubi episcopum Lausannensem a nostrorum iniuria tueri instituerant. Nam si nescis: Tota episcopi eius ditio et ius omne, quod Lausanne habuit, a nostris occupatum est, ut qui hostes consiliis, co[mmeatu] auxiliisque apertis contra nos iuverit. Quare et officialis a senatu nostro istic ex civibus constitutus est et Vireto docendi verbi designata provincia, quod quam doleat Friburgensibus, ipse, arbitror, coniicis. Itaque iure tentabunt vindicare et suam et episcopi sui iniuriam, cui et staturos nostri se receperunt, quanquam male metuam, ne causa cadamus. Pro foederum enim more 4 iudices, bini ex singulis ditionibus, ipsorum et nostra, constituuntur, inter quos si non convenire in sententia possit, diremptorem litis ca[pit] ex suis accusator, idque si hac in causa fit, quis dubitet contra nos pronunciatum iri? Sed de his plura, ubi certiora accepero. Inter caesarem et Gallum agi de pace audio. Quae sive coalescit sive armis vincatur Gallus, bellum, n[edum] victoriam dubiam sumus habituri tam accrescente ista caesaris potentia. Q[ua] fretum ducem abunde constat, dum tam est a conditionibus pacis aequioribus a[lienus] satis declarans, quo sit animi proposito, cum velut victor dare, non accipere pac[em] suis postulationibus prae se fert abunde, nimirum quod et liberum sibi integrumque velit rem pro occasione quacunque tentandi rursus et aggrediendi et quo[d tot] nominibus oppignorata regione nullam faciat iacturam. Innumerabiles censu[s] quotidie exiguntur a nostris, quos ultra 7600 fl. iam assignatos constat praeter [incognitos] novis quotidie creditoribus emersuris indubie. Quos omnes si persolvere annue magistratus, ut habet necessum, instituat, gravibus exactionibus in ista praesertim aerarii nostri tenuitate miseros torquendos misere certum est, ut mihi quidem praeter unam evangelii propagationem adeo nihil assequutos boni ista finium et imperii amplificatione certo mihi persuaserim, ut primam calamitatis causam et occasionem futuram metuam. Nosti, quid praefecturarum multitudo, hoc est, ociosorum hominum nutritio, incommodant nobis hactenus, nec te fugiunt, cupiditates occasionem materiamque nactae quo provehantur. Utinam scias, quam suspiciose etiam pii, quos iudicavimus, magnoque offendiculo se prodant. Quo magis orandus dominus, ne successum hunc gloriae suae evangeliique obstaculum patriaeque exitiabilem esse velit. Quae de Sebastiano nuper per ludimoderatorem monui, rogo, ne negligas. Res est enim meo videre momenti maximi, quippe quod hac una ratione ecclesiae nostrae prospectum in confidam. Vir est sanctus, gravis, eruditus et ad fratrum inter se benevolentiam retinendam factus, ingenio tam candido et tam ab omni supercilio alieno, ut hunc nisi malevolentissimus odisse nemo queat. Adde autoritatem, qua apud senatum et plebem mirifica pollet facilius omnia communi ope effecturus, quae, si unquam alias, certe his temporibus emendanda instauranda, conservandaque incumbunt innumera. Amanter hunc satis tractat Megander, sed nescio, quin non satis advigilet, ut apud nos consistat, quem suo etiam iudicio publice adprobavit. Itaque hoc saxum unus ego volvo certus senatum nec operae nec sumptibus parsurum, quo translata huc uxore et liberis retineatur. Sed, ut dixi, ambiguus cum sit, a fratribus studiose est cohortandus, quo vocanti domino pareat. Laboris est magis quam vel Gaspar vel Conzenus patiens, id quod domestica consuetudine deprehendo. Vale, mi charissime pater et patrone; si rescribe vel paucis. Die 24. aprilis 1536. Salutat te Sebastianus, a quo, nisi fuisset supra modum negotiis adobrutus, literas Haberes. Sed mox prima quaque occasione scribet Tuus Simon Sultzerus, tuus ex animo. Boni consule; irrevisim [!] enim scripsi.
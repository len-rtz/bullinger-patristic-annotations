S. Imperat schola nostra, doctor ut fiam, id scilicet, quod tot iam annis authoritate publica et vocatione ecclesię legitima fui et quo pertractus invitus ab ipsis sum. Haec autem postulatio non solum illo nomine iniqua est, sed hoc est magis, quod, nisi pareo, omni hic loco professioneque excludar. Et sat compertum habeo eos, qui id urgent maxime, ut doctor fiam, cupere maxime, ut ne fiam, non tam ut hinc eiiciar ego, quam ut ipsi rerum potiantur. Scio haec et non fallor animo. Nihil enim est reliquum, quam ut me pulso regnum hic occupent quidam. De re sum dubius, quid faciam, de me non sum. Dudum me et res et scholae facies et ingratitudo hominum discedere hortatur. Et quanquam iacturam rerum non levem facio et uxorem extra patriam abduco, tamen ad eam rem omnia constituta, et ipsam etiam deo gratia obsequentissimam habeo. Itaque in me non est ulla mora. Qui me porro locus sit accepturus hinc abeuntem, domino Christo et vobis amicis committo. Et haec quidem est mea de me et meis rebus sententia. De ipsa causa: est valde impedita. Persuasus in corde meo sum hanc causam potuisse mitius transigi sine omni ministerii et libertatis christianae noxa. Illud autem, quod lege constitutum est, esse utrunque non rectum puto. Itaque permolestum est eam legem exemplo meo primoque confirmare, a qua mihi animus ut improba abhorret. Necessitate legis omnibus titulos hos imponere professoribus hac nova ecclesiae reformatione iudico indignum. Ministros extra id tempus, quo tractant ac discunt literas, in universum omnes, quatenus ministri sunt, scholae legibus et exercitationibus alligare aeque iniurium esse iudico. Et quid erit, si nemo est, qui legibus malis orientibus libertate sua tandem aliquando resistat? Qui pugnavi hactenus, si nunc cedo, videbor id, quod facio, non ratione et consilio, sed necessitate - id est rerum mearum utilitate levi - inductus facere. Iam si maxime in has leges concedo et plenum adversariis triumphum permitto, collegam hunc quomodo laturus sim, qui ferre neminem iam propter animi intemperiem potest, non video. Itaque si hic esse utiliter non possum et vel invitus aliquando discedo, erit utilius tum, puto, discedere, cum pulcherrimum est et exemplum utile et laudabile habet et libertati ecclesiae apud posteros valde conducet. Certe, si ego his legibus concedo nunc, non solum eos omnes, qui hic sine titulo hactenus profitentur, in eandem mecum necessitatem traho, sed omnes etiam, qui secuturi sunt nos. Adde, quod repugnante conscientia subdo me his legibus. Argentinenses fratres testes habeo, quod praesentibus ipsis promisi hunc me titulum non fugere, sed paratum esse statim in eorum conspectu ceu munus dei adsumere et agnoscere, si cum meo facto libertas ecclesiae non periclitaretur. Iidem quoque testes mihi sunt, quod fratres in ordinem redigi volui et omnibus idoneis exercitationibus ad usum ecclesiae ap-tari, modo id ius ecclesiae, cuius est, non scholae, cuius non est, crederetur. Neutra res aut locum habuit aut placuit, sed hominum paucorum arte factum est, ut turba haec obtineret. Et quidem in hac parte sunt haec, quae Argentinenses norunt etiam tam quam ego. Contra sunt, quod hunc locum tempore iniquissimo deserens iis relinquo, quibus dixi, tum etiam turbam et rumorem excito, quod incommodum in hac parte est maximum. Sed cum me perpendo, quid hoc tempore mea hic authoritate valeam efficere; vereor, ne, si mansero, perparum efficiam. Concidit gratia apud senatum, et fides omnis mihi calumniis improborum valde debilitata. Haec sunt, quae hic me movent. Movet etiam, quod cogitandum mihi est, vicinarum ecclesiarum de meo facto iudicium quale futurum sit. Itaque eodem literarum exemplo ad Bernates et Argentinenses scribo. Nolo enim, me quisquam putet tam audacem esse, ut sequi meum ingenium et authoritatem omnium contemnere velim. Leges has semper iudicavi non aequas esse. De me quicquid privatim constitueretur, bonorum sequi authoritatem volui. Sed simu[l et] de meo iure et de iure ecclesiae concedere opo[rtet], quorum alterum nequaquam difficile est, de suo i[ure], alterum plane intolerabile, de iure ecclesiae [quid]quam detrahere. In hac tam ancipiti deliber[atione] prima res est, si possit vestra ope fieri, n[e sit n]ecesse alterum, aut legibus his me concedere [aut hinc] abire, ut id per vos fiat, proxima ut, si alterum necesse sit fieri, mihi, si legibus his me subiiciam, graviter et in meipsum et in ecclesiam peccaturo, si discessero, aliquid forte utilitatis neglecturo pro vestra sapientia et fide, qua sanctissima erga Christum et eius ecclesiam estis, coram deo ut vobis ipsis consulatis. Quodcunque autem responsum bonus ac fidelis Christi spiritus vobis suggerit, id oro, ut non modo ad me, sed ad fratres nostros in commune a vobis perscribatur. Valete in domino, mihi suspiciendi coram deo charissimique patres ac fratres. Orate dominum, ut me de malo eripiat, ne quid indignum nomini sancto ipsius faciam. Amen. Simon Grynęus vester. Literas adservabitis, ne meę ad vos querelę ad nostros veniant. Ministris verbi apud Tigurum, observandis fratribus.
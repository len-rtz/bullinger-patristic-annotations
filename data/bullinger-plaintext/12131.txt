S. Mihi vero toto istoc tempore nullum prorsus te dignum argumentum ad te scribendi fuit, mi venerande et charissime Bullingere; alioqui satis scis, quam nihil soleam earum rerum negligere, quę ad te tuosque pertinere existimo. Quid inter vestros et nostros agatur, sic me Christus servet, plane ignoro, nisi quod agi nonnihil utcunque olfacio. Dominus et servator noster Christus omnia bene vertat. De Augustanis nihil ego accepi, quod ad L[utheri] libellum attinet, quum non raro tamen illinc idque ab eximiis viris literas accipiam. Scio tamen displicere hunc omnibus cordatioribus. Spe vestra de nuncio ad electorem et Hessum abmandando, dominum precor, ne frustremini; opere precium enim hoc fuerit minime pęnitendum. Valde impatientique desyderio vestra expectatur responsio, quam ego talem fore non dubito, qualem vos dare, non qualem L[utherum] legere decet. Novi prorsus nihil habeo extra vulgaria ista de concilio et Turco, quę tu iam pridem, scio, nosti. Osiandri purgationem nondum vidi. Putant singuli amici ab aliis me id genus scripta accipere, atque hinc plęrumque fit, ut postremus in ea incidam, quamquam parum plausibilia sunt nec digna, in quibus bonas horas male collocemus. Tu bene vale, mi charissime et optime Bullingere. Es stat und blypt ewig in alten rechten. Commenda nos domino diligenter cum tuis omnibus, quibus meis verbis plurimam dices salutem. Iterum vale. Properiter, Constantię, 17. februarii 1545. Tuus Amb. Bl. Es ist ain glaser by euch, haist Hainrich Haldenstain; by dem hat ain metlin von 11 jaren dienet. Haist Annelin. Ist von ime, und her kommen. Wellt ich gern wüssen, warum es von im komen were und wie es sich gehalten. Bullingero suo.
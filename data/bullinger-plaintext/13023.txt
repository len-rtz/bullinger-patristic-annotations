S. P. Agitur nunc annus, theologorum decus Bulingere, quod nihil literarum ad te dedi. Quid istud? inquis; anne mei de te tam bene meriti oblivisceris? Ego vero, si te unquam observavi vel colui (ut nihil feci religiosius), tui etiamnum observantissimus sum et intimis heres precordiis! Litteras autem quod ad te tam raro do, plura in causa sunt. Primum negotia tua cęlestia, quibus cum toti orbi prosis, ne ego importunior haec conturbem (ad que quam maxime adhortatum oportuit), in scribendo sum subsegnior. Deinde si quid otii ab huiusmodi negociis superest (ut parum superesse satis scio), hoc innumeris literis a doctissimis quibusque undelibet terrarum ad te missis impartitur. Postremo mihi vix unquam datur aliquid ocii et raro contingunt recta euntes Basileam, quibus tuto committam literas, et si maxime contingant, is est nunc temporum status, ut non expediat omnia literis credere. Vides etiam hanc meę taciturnitatis rationem constare, quod, ne tua studia interpellentur, precipua omnibus cura esse debet. In Germania novis tragoediis plena sunt omnia. Interea nos cochlearum in morem contracti latitamus in horas extrema expectantes. Iampridem certe vidimus nihil superesse nisi, ut dominum rogemus, ut nobis prestet, quod Pallas olim Atheniensibus credita est pręstitisse, videlicet ut hominum inconsulta consilia vertat in bonum exitum. Mundus omnibus suis copiis et opibus insurgit in Christum, et quo meliores ac religiosiores sunt nostri pirgopolinices, hoc facilius illis imponitur ab his, qui lupos ovillo vellere dissimulant. Sed Christus vivit! Utinam mereamur, ut nobis expergiscatur (vel cecis apparet), quid in Tridentino actum sit consilio, ut in ecclesia maneant mala simul cum bonis. Mala suapte natura crescent, bona decrescent, ut solent. Utcumque sit, etiam si fractus illabatur orbis, id non me distrahet a consortio ecclesiae Christi. De premio viderit dominus ipse. Gastius noster, proximis tuis litteris edoctus opinor, firmioris tue valetudinis nos nuper commonuit, quo nuncio mirum in modum delectatus sum. Faciat dominus, ut ecclesiae Christi quam diutissime supersis! Dominum Theodorum Bibliandrum, virum praeter singularem eruditionem etiam optimum, meo nomine plurimum salutabis. Guesnero video quantum debeam, et meminero. Tu mihi nunc apud illum fueris epistolę vice rogans, ut pergat sui similis esse. Conrado item Pellicano, viro Hebraicę linguae ac rei theologicę impense perito, et Gaspari Megandro, theologo vere summo, tum Otthoni Werdmillero trium linguarum ac omnium artium peritissimo, Rodolpho Collino Gręco et Ioanni Iacobo Amianno plurimam ex me salutem dices, sed precipue singulari amico meo Rodolpho Gvaltero, nam vereor, ne nunc non vacet omnibus scribere. Cura valetudinem tuam, domine et preceptor incomparabilis, et fortem animum fac obtineas teque, ut soles, in his fortune procellis tua virtute sustineas. Quod vero ad Gastium aut Sigismundum Gelenium miseris, tuto ad me perveniet. Nozerethi, calendis augusti 1547. Agnosce manum subscribentis, quęso.
Die gnad unsers herren Jesu Cristi sig mit unß allen. Demnach min fruntlich, willig dienst und was ich eren, liebs und guͦtz vermag. Insunders fürgeliepter her und bruͦder, üwer schriben abermols gethon hab ich entpfangen, dorby ich üch dancken abermols, das ir üch so vil arbeiten zuͦ schriben und zuͦ handlen; ich weiß nit zuͦbeschulden, got sig üwer lon. Demnoch betreffend unser eehandel, so wüssend, das sy den man garnoch unwillig gemacht hettend, und wüssend sunst nütt für zeschlachen dann den artikel betreffend der knaben vorteyll. Sagend sy: „Es ist frylich nit vill guͦtz do, dwil sy es nit benamsen wend; wir weltend dir woll umb ein richry gehulffen han, ouch do ir nit so grossen kosten dorfftend zühen; und kend sy niemands, machst ein wyti früntschafft“, und vil der glichen. Aber der tüfel hat nit mögen meyster sin, got hab lob. Samuel ist standhafft plipen, got geb, was der vetter und alle fründt gsagt haben. Dorum, lieber her und bruͦder, thuͦnd so woll und beredent üch mit inen, so wir hin ab komend uff den benamset tag, das sy sich beradend und im etlicher maß umb den artikel antwortt geben. Wann ich an iro stat were, wurd ich im antwurten, dwil der erbfal noch nit gfallen und aber er so hefftig doruff trunge, weltend wir im, so der fal bescheche, den handel heim setzen; dann ir verhofftend zuͦ im, er wurde anders nützit handlen noch thuͦn, dann wie er mit sinen sünen gegen den tochtren gehandlet hette, ye noch gelegenheit deß guͦtz, oder das er jetz nampsete, was er den bruͤderen voruß lossen welte, so es zuͦ fal keme, dormit und er seche, das man kein betrug darin suͦchte. Wurde ir ingethon sin sampt siner früntschafft und das mul beschlossen, oder sy warten lossen, biß der fal keme, wurde man dann handlen nach billikeit. So weiß ich woll, das ers nit wurde thuͦn, sunders acht, er wurde es lossen plipen by dem artikel. Sunst ist gar kein spann; sy suͦchen aber steg und weg, dormit sy es möchten verhindren. Sy geben im gern ein andre und legen ich grosse findschafft in gegen inen; aber ich acht sy nitt, sagen inen min meynig haruß. Die muͦtter hats ouch mitt mir. Dorum diß min schriben. Wellend also nit wytter niemads lossen sechen und by üch behalten; ich schribs üch alß minem guͦtten herren und bruͦder. Ich hett vil zuͦschriben, aber die zit hats nit mögen liden. Biß mir got heim hilfft, ich üch mit muͦssen schriben. Gruͤssen mir all uwer hußgesindt und guͦt frundt und bruͤder. Uß Solloturn, uff mentag vor Galli im 43. Üwer altzit williger Peter Fuchs. Schriben mir etwan, so ir ongeferd botschafft hand. Also wil ich üch ouch thuͦn, dann es mich ser woll frewt. Dem erenwürdigen und hochgelerten Heinrich Bullinger, diener des wort gotts zuͦ Zürich, minem günstigen herren und bruͦder zuͦ handen.
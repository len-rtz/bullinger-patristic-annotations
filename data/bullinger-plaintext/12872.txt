Clarissimo viro d. Heinrycho Bullingero, compatri suo charissimo, Conradus Curio S. D. P. Etsi statueram tibi, homini occupatissimo, plane nullum facessere negotium literis meis ineruditis, tamen in praesentia cogit me magna necessitas rumpere silentium. Id quid sit, paucis accipe. Superioribus diebus scripsisti ad clarissimum virum d. Ambrosium Blarerum, patronum meum praecipuum, literas satis prolixas nomine viduę illius Regulę Mayerin, in quibus me sedulo mones, ut meam fidem apud ipsam liberem sine ulla mora et temporis exceptione. Moram enim ipsi valde molestam et incommodum esse. Advigilavi itaque lectis literis tuis, ut die constituto debitum quam primum dissolvatur. Reliquum est igitur, ut meum chirographum ab ipsa repetas et mihi admittas. Proinde, mi humanissime compater, te pro tua singulari humanitate etiam atque etiam peto et quaeso, ut non graveris (siquidem te sedulum in suis negotiis peragendis praebuisti)  nomine quoque meo literas inclusas pręlegere praedictę viduę (ex iis enim facile perspicies, quam me insigni apud te iniuria affecerit), et, si quid tibi dederit in mandatis, ut mihi soli adscribas, vehementer et maiorem in modum a te peto. Nunc uti cogar brevitate, ne prolixitate literarum tibi exhibeam molestiam. Novi rumores et ii quidem certissimi hinc inde de obitu cęsaris sparguntur. Quoniam vero te ex tuis hisce de rebus certiorem fieri certo scio, non opus esse arbitror, ut ad te scribam multis verbis. Uxorem tuam, et honestam et piam, quam officiosissime meo simul et meę uxoris nomine salutabis. Cęterum de Curione sic tibi persuadeas velim ita ab ipso absentis tui coli memoriam, non modo, ut quicquam de suo in te amore inminutum sit, sed id ipsum, quod fuit, etiam longo tuę consuetudinis desiderio sic auctum atque incensum, ut nihil hoc tempore, quam ut te videat et coram tecum agat, sibi sit longius atque antiquius. Ornatissimum virum d. Theodorum Bibliandrum, praeceptorem meum observandissimum, iubebis plurimum salvere. Praeterea magnopere cupio, ut nomine meo inmortales agas gratias pro splendido et honorifico suo munere. Cum plus fuero nactus otii, ipse sibi scribam. D. Ioannem Frisium, hominem suavissimum, mea causa diligenter salutabis. Uxori item tuę ex me salutem anuntiabis. Vale, compater humanissime. Datę Constantię ex tempore anno domini 1547, 24. die februarii. Tuus ex animo devotus Conradus Curio, olim Ulmensis, at nunc temporis constantissimus Constantiensis. Si quid, mi compater, novi habueris, ad me velim perscribas. Pręstantissimo cum doctrina tum pietate viro, domino Heinrycho Bullingero, compatri meo. Tiguri.
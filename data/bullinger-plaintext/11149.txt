Salus et pax Christi. Audio concisionem apud Bernates pulchre sopitam, Bullingere charissime; sic enim ex ipso Erasmo Milite nuntium hoc accepi, id quod mihi summę voluptati est. Quid enim pestilentius dissidiis fratrum? Hinc quoque Lutheri responsum ad vos animum mihi fecit meliora sperandi, dum amice admodum pollicetur se remisso rancore vos singulariter complecti. In ea enim animorum benevolentia omnis summa christiana concordia constare mihi videtur. Qualis enim futura est concordia, obsecro, quae dissentientibus animis coierit? - utcunque alias expetibilis et pulchra res sit concordia. Audio autem Tigurinam ecclesiam privatim responsuram Luthero nescio quid. Hoc consilium bonis quibusdam apud nos non placet; sic enim libere decet indicare invicem cogitationes nostras fraternas. Putant enim consultius, ut nulla ex ecclesiis vestris privatim, sed omnes communitus responderent. Nam unam causam, unum populum decet unum et idem responsum; sic enim facilius effugietis periculum, et unanimitas inter vos ipsos conservabitur certius. Nova nulla sunt apud nos, nisi quod dominus abstulit nobis d. Iacobum, parrochum divi Ioannis, morte quidem non immatura, sed quae noceat ecclesiae, nisi successorem sortiamur aeque doctum et pium. Mitto hic ad te miram tragędiam carmine descriptam, qua docemur, quam sit invocandus dominus, ne in tentationem nos ducat. Cometen vidistis longos radios proiicientem; quid portendat, docebit nos dominus. Utinam cum nostro bono! Iam, mi Bullingere, vale diutissime in domino cum uxore, matre, liberis et omnibus fratribus. 28. februarii 1538. Tuus Io. Zvick. Domino Hainricho Bullingero, Tigurinae ecclesiae pastori, charissimo meo fratri. Tiguri.
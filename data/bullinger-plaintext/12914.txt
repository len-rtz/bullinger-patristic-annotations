S. Quandoquidem frater noster communis Georgius Loetus, archigrammateus, Constantiam et forte subinde Tigurum petiturus esset, committere nolui, quin has meas impexas graviterque in lecto decumbens ad te darem, hoc potissimum argumento motus, quod res cum prophana tum et religio ipsa hic ita nutent, ut in diem variam et perniciosam mutationem variationemque expectemus. Nam superato a caesare electore ea tyrannis in imperio, praecipue in his civitatibus, quae se caesari dederunt et quas etiamnum multo milite vi tenet, subsecutura est multis retro saeculis nunquam vel visa vel audita; id quod nemo prudentum, etiam Loetus ipse, inficiari poterit! Proinde, si dominus ob nostra peccata, praesertim detestandam ingratitudinem, sic in nos animadvertet, fac, ut ianua tua Hallerum, me et alios symmystas citra iacturam tamen tuam agnoscat. Nam si res religionis hic foelicissime instituetur, tum in hunc finem caesar caussam religionis pro communi pace in imperio servanda confirmabit, ut nimirum sacrificuli denuo intromittantur non solum, sed ad pristinam papisticam factionem libere adspirare permittantur. Nobis quoque annunciatio evangelica forte ad tempus libera sit, sed quis piorum Christum et Belial sic coniungi suo patrocinio sustinebit? Habes, quid velim. Anxii sumus! Magistratus corruptus est; ideo fraude et dolo omnia corruptissime agunt nobisque verba dant. Dominus nostri misereatur! Ineptias boni consulas, oro. 29. marcii 47., Augustae. Raptim. Tuus in domino M. Cellarius. Haec fortassis ex Halleri literis fusius accipies. Neminem tibi aliud persuadere sinas, oro! Venerando in Christo domino m. Heinrichio Bullingero, Tigurinorum episcopo praecipuo, fratri et domino suo suspiciendo.
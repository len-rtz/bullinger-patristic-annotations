Gratiam et vitae innocentiam a domino. Non est, quod tantopere agas gratias, dilecte mi Marce, pro exiguo munere. Cuperem meam erga te benevolentiam maioribus declarare. Non ignoras, opinor, Cochleum Replica - sic enim appellavit - meam responsionem confutare voluisse. Verum ut hoc ei cesserit foeliciter, intellexit ex responsione mea secunda, quam tibi misissem, nisi arbitrarer illam iampridem a te visam esse lectamque. Eruditi et pii viri non pauci scriptis ad me literis in illo opere nostro postremo maxime tractationem probant de ecclesia Christi catholica, de qua contra papistas non indiligenter disserui. Quas ad dominum Pellicanum dedisti literas, legi plerasque. Addis eas esse scriptas in hunc finem, ut Pellicanum ab erronea de eucharistiae sacramento doctrina revocares ad concordiam. Ego vero, ut ingenue, quod sentio, dicam, nulla vidi argumenta vel apparenter probabilia, quibus Lutheranam aut Papisticam vel mihi vel ulli alii paulo penitius tuam expendenti sententiam persuadere possis. Sperasti me ultro vobis accessurum, ubi venerabilis senex d. Pellicanus animi sui sententiam hac in re mutasset. Aliam vero hactenus Pellicani et mentem et eruditionem novi, quam qui falsum facile pro vero recipiat aut leves quasvis ob causas mutet. Quod si mutaret, ego profecto non penderem ab hominis sententia et mutatione. Scio enim, cui credidi, ac sentio eius in mente mea vim, cui credidi. Quae dedi in praefatione mea ad apostolorum epistolas per me utcunque expositas, vel hodie, nisi dedissem, darem. Paratus enim sum aperte, expresse et candide recantare, cum is mihi obvenerit fidus frater, qui solidius scripturarum argumentis me erroris convicerit in dogmatibus. Rursus enim fateor solam scripturam canonicam, spiritu sancto inspiratam, unicam, certam absolutamque esse veritatis recteque vivendi et iudicandi regulam, quae nec erret ipsa neque quemquam in errorem abducat, et caetera, quae in praefatione mea posui. Dicis: „Lectores nihil habent, quae in tuis culpent, praeter unicam illam de eucharistiae sacramento erroneam doctrinam, quam tu a Zvinglio ante annos plus minus 18, homo admodum iuvenis et in scholis publicis, ut ferunt, minime versatus, tanquam per manum accepisti“, etc. Nihil gloriari libet de scholis publicis et gradibus, etc. De vera Christi cognitione ac fide orthodoxa gloriari malo. Versatus sum tamen ante annos 24 in schola Coloniensi. Usus sum praeceptoribus extra scholam in liberis, ut vocant, aut extra ordinariis lectionibus clarissimis viris d. Ioanne Caesario et d. Iacobo Sobio. Alioquin auditor fui optimorum et piae memoriae virorum d. Ioannis Mathaei Phrissemii, d. Arnoldi Wesaliensis, viri undicumque doctissimi, eximiique philosophi d. Matthiae Aquensis, etc. Degustavi tum quoque scholasticam theologiam sub d. d. Conrado Kolle Ulmensi, praedicatoriae factionis monachi egregio Thomista. Sed deo ita volente et Augustini Erasmique libris aliquot praelucentibus melioribus studiis et synceriori theologiae memet consecrare coepi. Primi vero omnium Colonienses theologi, quos ad praedicatores libenter disputantes audiebam, hunc scrupulum de sacramento eucharistiae iniecerunt, quem postea mihi sancti Augustini lectio exemit. Ac 1522 demum anno discessi Colonia. Circa finem anni 23 primum vidi Zvinglium nihil dum de eucharistia disputantem. Ubi vero inciperet corpoream Christi praesentiam et manducationem oppugnare, expendi hominis argumenta, ac veritatem appertam, firmius assertam scripturis - et iam ante imbibitam, priusquam novissem Zvinglii nomen -, non illibenter recepi, et me partibus eius iunxi, scribendo, docendo, disputando, praedicando veritatis causam iuvans. Testantur libri mei De origine erroris editi, quantopere me exercitarim in hac causa. Ac tum quidem iuvenis sane eram, qui nunc quadragesimum primum annum ago. Sed deus me semper duxit ad optimos, et doctis, piis fidelibusque donavit praeceptoribus. Ergo, quod ex scripturis, patribus et praeceptoribus optimis didici atque professus sum hactenus, non facile vel mutabo vel recantabo, nisi firmis scripturis et optimorum hominum sententiis mea mihi argumenta fuerint excussa atque confutata. Libellum Lutheri accepi, ac pro munere ago gratias. Miror autem, quali praeditus sis iuditio. Permitte mihi, quaeso, bona cum gratia tua libere loqui, quod sentio, qui tanta tribuas libello plane furioso. Qui si unquam Luthero fuissem addictior, nunc cogerer minus illi, quam velim, tribuere. Quid, obsecro, est in illo libro toto tanto dignum theologo? Vix credas, Marce, quam multorum a se animos abalienarit hoc libello Lutherus! Quis enim bonus et vere christiano praeditus pectore vir probarit convitiandi diram illam exemploque carentem rabiem? Qualia, obsecro, sunt argumenta? Aut quot sunt illa, quibus inconsistentem suam de coena sententiam tradit, munit atque commendat? Legi positis affectibus libellum diligenter, ac obstupui videns virum illum traditum esse in sensum reprobum. Dominus illum restituat! Mitto vicissim ad te muneris loco, quae ministri, hoc est pastores, lectores sacrarum literarum concionatoresque Tigurinae ecclesiae, Luthero responderunt. Intelliges nostram ecclesiam non niti ineptiis. Modeste nunc quidem, et uti semper decet, responsum est ei. Non adeo stupidi sunt lectores, quin iudicare possint, qui tueantur et tradant causam meliorem et scripturis magis consentaneam. Non enim pendent omnes ab hominum authoritate et iudiciis. Veritas vincet. Quid vero mihi narras Buceri recantationem? Nescio, an ille hoc confessurus sit, quod tu de illo scribis, ut autem revocarit maxime. Rursus non pendeo a Bucero, non a Luthero. Praeterea intelligo Bucerum de eucharistia dicentem et scribentem, antequam revocavit; a revocatione multa disserentem non intelligo. At domini verbum planum est et intelligibile. Haec paucis, mi Marce, ad tua properanter respondere volui. Tu haec amico profecta pectore expende et accipe. Luthero misissemus exemplum nostrae responsionis, sed quoniam ille tam sancte testatur se porro ne tantillum quidem scripturum de hac causa neque ullas a nobis scriptiones accepturum, nihil illi misimus. Ac nisi ille firmioribus sua nobis commendarit et evidenter nobis nostra dissolverit, non cedent nostri neque tacebunt. Veritatis agitur negotium, propter quam et vita est ponenda occumbendumque fortiter. Non ingratam vero rem facies, si illi nostrorum responsionem ostendas. Non enim pudet nos nostrae et causae. Oppugnat nos papa, oppugnant anabaptistae et alii sectarii, oppugnat et Lutherus, sed dei freti auxilio omnibus his nos opponemus. Vincet veritas. Regnat et regnabit Christus in secula, cui gloria. Vale in domino cum omnibus bonis. Tiguri, 12. martii anno domini 1545. Heinricus Bullingerus. D. Marco Crodelio Dorgensi.
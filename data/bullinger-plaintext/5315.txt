Gratia filii dei tecum. Etsi velim, doctissime Bullingere, plura tibi scribere, certe non possum ob inflammationem sinistri pedis, quae mihi priore hebdomada contigit ex herysypila etc. In hac republica Rappoltsteinensi spes est, ut abdicato papatu Christi vox publice sonet, siquidem Egenolphus electorem Palatinum et socerum ab Erdbach Heidelbergae conveniens de mutatione consuluit. Erdbacensis cum Palatini proceribus huc venturi sunt. Utinam omnia succedant, quo gloria dei propagetur et salus animarum etc.! Voglerum admoneto, ut stet pollicitis; expectatur. Qui si venerit, multum poterit commodare et ecclesiae et reipublicae. Ubiquittores et quadruplatores Richenvillensium sua tyrannice obtrudunt; plures cives resignato municipio excedunt civitatem. Sed dabit deus his quoque finem. Iacobus Myliagrius aliquot dies egit Richenvillae propter frumenta, quae illi debebantur; solverunt oeconomi. Post abitum pessimam de illo dissipant famam, quod potior ratio eius adventus fuerit, quod rogarit codicillo recipi in gratiam seque velle mutata recipere. Hoc quod non credo, nec possum, ut fidem hisce nugis habeam; aliter mecum convenerat testatus, priusquam abiit, se nec unum recepturum. Scripsissem; sed non vacabat ob aegritudinem. Tu monebis illum ex meo scripto, ut hanc calumniam diluat. De foedere, quod princeps a Conde cum nobilibus Gallicis icerit, intelliges ex literis d. baronis; rogavi, ut tibi mitteret. Vale, carissime frater et domine, in dei filio et ora dominum pro me. Salutabis imprimis fratres. 9. maii 1562. Tuus ex animo Matthias Erbius.
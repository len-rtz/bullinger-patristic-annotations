Salus multa. Silentium meum tam diuturnum, recte facis, vir doctissime, quod meis quidem et gravissimis occupationibus, quibus per integram aestatem huc atque illuc distractus sum, adscribis. Nam a festo paschatis ad medium iulium usque non fui Neoburgi meo istic offitio inserviens. Sed quam primum peractis omnibus laboribus domum redii, en statim adolescens pellio, fratris filius, de te denuo mihi adtulit gratissimas literas, in quibus praeter caetera valde me exhilaravit gravissimorum virorum Helvetiae et prudentia et fortitudo, quod bestiae tripliciter coronatę etiam ad blanditias ne gry quidem responderunt. O deus bone, „iustus es et rectum iuditium tuum“! Quemadmodum enim dominus deus piis famam nomenque ceu lumen producit omnibus suspiciendum, ita impiis "ἄνοια αὐτῶν ἔκδηλο ἔσται πᾶσιν", ut inquit apostolus. De eucharistiae negotio minor ego sum, quam ut vel tuum vel alterius doctissimi viri scriptum iudicare possim. Ne vero id omnino, quod petis, denegare videar, en paucis meam sententiam adcipe. Omnes, qui iam annis aliquot de eucharistiae negotio variarunt, imo dissenserunt, in hoc tamen conveniunt, Christum non abesse a caena. Verum quo modo adsit, maxima est controversia apud omnes. Papistae symbola pani[s] et calicis transsubstantiari, hoc est panem et vinum in corpus et sanguinem domini mutari, asserunt. His ego non accedo, presertim cum hoc dogma sero monachorum opera ecclesiis obtrusum tum a te, tum a Vadiano tam adperte et tam fortiter non solum est detectum, sed et explosum. Sunt alii multi pii et eruditi viri, qui aliud sentiunt et credunt de eucharistia, nempe verbum elemento accedere tantum, non etiam mutare elementum teste Augustino. Interim tamen non vacua symbola caenę docent. Hii videntur mihi non omnino a scopo aberrare. Eiusmodi Musculus in Mathęo suo, eiusmodi Brentius in Ioanne, etc. Nam sacramenta sunt relationes; habet aut relatio duo in se, videlicet fundamentum et terminum. Proinde relatio aliud nihil est quam fundamenti ad terminum adplicatio. Iam vero, cum terminus verborum caenę comparatur fundamento, panis videlicet et calicis, sacramentum efficitur. Quamdiu itaque durat respectus seu relatio, tam diu efficax est deus in sacramentis a se institutis et ligatus ad suum institutum praestare id, quod verba sonant. At relatione dirempta (ut fit apud papistas, qui panem eucharistiae circumferunt, includunt, et verba non integra sive omnia in suis missis fundamento panis et calicis adplicant, contenti enim solum dicere: „Hoc est enim corpus meum“ pręteritis antecedentibus et consequentibus verbis „accipite et manducate“ una cum his „hoc facite in meam commemorationem“, etc.) deus non est ligatus ad hoc, quia est praeter institutum. Videant igitur papistae, quid verbis suis truncatis consecrent! Exemplo res notior erit: In baptismo aqua tantum non est sacramentum neque verba sola. Sed cum verba baptismi aquae ceu terminus suo fundamento adplicantur, tunc sacramentum efficitur regenerationis. Iam actu relationis durante, hoc est dum recitantur verba et adhibetur externa ceremonia aquae profusio ex domini mandato, efficax est deus et adest suo instituto, datur namque in eiusmodi lavacro verbo dei adnexo puero spiritus sanctus. Relatione aut discerpta, veluti si quis aquam baptismi solam absque verbis adoraret, quasi ibi inclusus esset spiritus, dominus deus, non est efficax. Datur quidem spiritus in actione baptismi, cum verba et ceremonia ex domini mandato simul adhibentur. Si vero praeter verborum recitationem quis hauriret aquam ex baptisterio, non simul spiritum aquae inclusum hauriret, sed aquam solam. Nam istic relatio cecidit. Quemadmodum itaque cum elemento aquae veritas spiritus in baptismo datur, cum verba et externa ceremonia ex mandato domini simul iunguntur, ita in eucharistia cum elemento panis et calicis adnexo verbo, quod secum fert Christum, omnia bona illius nobis adplicantur. Si Christus et sua bona, quomodo non etiam corpus et sanguis? At quomodo? Hic hereo, et lupum auribus teneo. Realiter, ut dentibus teratur, sicuti illi in Ioanne 6. capite putabant, horreo dicere. Nam si ita esset, sacramentum non esset. Vacua rursus symbola cum catabaptistis adstruere metuo. Superest itaque, ut Christus adsit caenę, sed non ad cuiusvis votum, sed prout sacramenti ratio postulat. Quod, si mentem tuam sim adsecutus, penes te sit iuditium; sin vero minus, tenuitati meae suppetias ferto, cum est opportunum. Discipulus enim sum, non iudex aliorum. Fratris filius non est Neoburgi, sed in oppido Rayn sub ditione ducis Guilielmi Bavari, distans miliare a Neuburgo. Dominica ante Iacobi mecum pransus est invitatusque ad nundinas nostras in die Iacobi celebratas, sed non comparuit. Promisit tamen interdum sese velle me invisere. Quicquid possum illi praestare commodi, praecipue propter te non detrectabo studium. Rerum novarum nihil est apud nos, nisi quod bestia trinies coronata hortatu ranarum ex ore pseudoprophetę exeuntium potentes huius seculi in hermageddon conatur convocare. Precor itaque, ut Achitophelis instar in foveam ipse incidat, quam aliis fodere molitur; id quod certo illi futurum est. Dissipat enim dominus deus gentes, quae bella volunt! Vale multum. Raptim, Neoburgi Danubii, anno etc. 45., die augusti 19. Plurimum salvere iubeas meo nomine omnes fratres et συνεργοὺς verbi Tigurinos, Theodorum Bibliandrum precipue et reliquos. L. Adam Bartholomęus totus tuus ex animo frater et collega, minister verbi Neoburgi. Pientissimo atque doctissimo viro Heynrico Bullingero, apud Tigurinos primario verbi praedicatori, domino et amico meo singulariter observandissimo.
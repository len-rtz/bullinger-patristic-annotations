S. De actis Schmalcaldensibus vos istic factos esse certiores antehac non dubito. Concordię spes qualiscunque quantum momenti ecclesiis adferat, illis ipsis actis apparet. Nam nostris, id est ministris verbi, consentientibus consensum est et inter principes et nostros magistratus. Maiore conatu nostrum exitium nunc meditatur pontifex, quam vos fortassis creditis; sed pię prudentiae est late prospicere animadvertereque, quid quoque tempore a nobis dominus postulet. Postulat autem amicitiam in Christo coniunctissimam ceu caput et fundamentum, deinde, ut in Christum cęteri per nos multa cum simplicitate exedificentur. At concordia coalesceret, si vetera vulnera novis scriptis non refricarentur, etsi sperem de repente dominum tandem adfulsurum nobis esse, qui lętis rebus abutimur; opus est, tristioribus in viam reducamur. Quod potissimum usu venire video in nostra ecclesia, quae afflicta virium accessionem accipit. Heri tuae et Pellicani lucubrationes allatę sunt. Mox nostri magna aviditate perlustrarunt omnia, ut dicunt, quod credo in transcursu certo iudicio fieri non posse, et tamen convivę mei heri vesperi tuam perspicuam brevitatem lucemque dictionis graviter commendarunt, deinde praefationes amplissimis laudibus vehunt, nisi quod nescio quid cautionis supervacaneae adiectum putant, quod res teneriores sit exulceraturum. Verum idipsum meis tandem oculis inspiciam eo candore, quo decet expendi amicorum merces. Aedificabimus autem ecclesias felici successu, si rudibus eandem doctrinam fidei, hoc est pęnitentiam et remissionem peccatorum in Christo Iesu docuerimus. Ex quo fonte cętera christiani hominis officia pulchre fluunt. In qua re cessatum est a quibusdam in hac vicinia, quorum ecclesię in peius indies abeunt. Docetur autem pęnitentia et Christi fides non solum verbo praedicationis, sed etiam ordine ecclesiastico et usu ministeriique nostri autoritate, quatenus ex scripturis liquet. Sedula cura pastorum quantum adferat commodi conscientiis, vix dici potest. Nam et illud ipsum experimur pro nostra mediocritate. Ad quam rem impendere me malo quam ad funestas rixas, quibus ecclesię antiquitus submersę sunt et nunc impediuntur, quominus queant constitui. Mititatem animi tui novi, qui eadem non dubie sententia es. Det dominus, ut in gloriam suam uterque pergat fortiter et tu hoc amplius, quo es ampliori provincię alligatus. Nam maximum profecto onus sustines tantarum ecclesiarum curam subiens, qualem tibi dominus iniunxit. Vale felicissime, et Pellicanum cum Bibliandro et eruditissimis professoribus salvere iubeas nostro nomine. Buceri studia, rogo te, candide interpreteris, qui totus est in publicis curis. Domino consuli et amicis senatoribus nos commenda, qui nobis vel hoc sunt nomine chari, quod magna cum fide vos Christi ministros colunt ac tuentur. Vale iterum. Argen[torati], 8. idus aprilis. V. Capito tuus. Doctissimo viro magistro Henrico Bullingero, pastori summo ecclesię Tigurinę, sibi in domino observando.
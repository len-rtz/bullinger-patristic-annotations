S. in domino. Colloquium in christiana religione nullum spero nunc temporis futurum. Multas habeo causas, quę me movent. Hispanicus episcopus, caesaris legatus, equitatu ingenti et aulico apparatu praeditus, apud nos proximis diebus ad tres dies egit, et a suis intimis, doctis viris, percepi (quibus non omnia placet, quę aguntur per episcopos, qui perpetuo frigidam suffundunt, si quid boni instituitur) dominum illorum missum a caesarea maiestate Ratisbonam, quo praeparet, quid agendum, et quasi pręcursor sit venturi caesaris. Nam caesar paucis absolvet comitia illa ob Hispanicam nationem, quę illius implorat auxilium. Infestantur enim ab Argericis militibus. Praeterea etiam omnia sua consilia capto incendiario in vanum abeunt; videt Germaniam fere totam conspirasse et militibus Germanicis non audet amplius fidere, quum veterani isti incendiario adiuncti tam leni momento sint victi et tot nobiles capti. Verum, heus tu, ut aliquod specimen Hispanici episcopi tibi perscribam, quo facile coniicere poteris, quam illi concordiam velint episcopi: Cathusianorum coenobium dominica die 22. novembris adiit stipatus multis peditibus, ipse asello insidens (utinam fuisset insutus!), locum celebrandę missae sanctae a fratre coenobii postulans. Qui mox respondit: „Dic domino tuo, ut abeat cum missa sua, quo velit, et ne mihi negotium facessat, aut periclitabitur corpore et fortunę bonis.“ Secundo per interpretem tentavit, quo voti compos efficere posset, sed nihil effecit. Dein se in pagum contulit et dulcem missam celebravit. Rediit sub noctem, adhuc ieiunus, maledicentibus servis. Vis aliquid audire de illius pietate et pudicitia? Duas puellas vestitu virili secum habet pulcherrimas, quas in inferiori Germania fortassis emit aut muneribus persuasit, quo secum irent; sericis sunt indutę et sequuntur illum a tergo. Utinam senatus noster in tempore scivisset! Certe, impune hoc scelus non fuisset, scio. Pius est, quia monachum habet, qui pro illo horas canonicas orat quotidie et pro illo etiam ad inferna loca descendet. Protestantes comitia Francofurti cis Moenum iam celebrabunt, nempe quid cum captivis agendum, qui pęna plectendi, quid caesari respondendum tam propter istud factum quam propter concilium futurum, quod nullum unquam erit, nisi dominus ἀπὸ μηχανῆς nos velit respicere. Protestantes, ut audio, exercitum coactum ex superioris Germanię militibus integrum servare constituerunt, donec videant, quo res casurę sint. Coloniam esse obsessam vanus est rumor, sed maxime sibi timent ac vallo se cingunt; populum habent inobedientem. Hoc autem certum, Colonienses multum incendiarium iuvisse et 300 bombardas Colonię fusas in domo canonici, fratris incendiarii. Arx baronis cuiusdam expugnata est; sed baro perfidus clam aufugit, dum haberentur inducię ad dies aliquot. Brevi plura. Vale. Basileę, 1. decembris 1545. Hęc communica d. Theodoro, optimo viro, Pellicano et Rudolffo et reliquis, si placet, quos omnes meo nomine salutabis. Tuus ex animo Gastius. Latomo respondet Bucerus. Putat episcopum Treverensem posse lucrari. Morbus enim illum multo mitiorem, mansuetiorem et religioni addictiorem reddidit, quam hactenus fuit. Habet nebulones multos in aula, qui auro sint dediti magis quam concordię. Vigilantissimo pastori Tigurinae ecclesiae, d. magistro Heinrycho Bullingero, fratri suo ac amico colendissimo. Zurich.
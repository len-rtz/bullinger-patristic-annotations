Gratiam a domino. Quod minus mature vobis scribo, fratres charissimi, quemadmodum fere solemus omnes, in occupationes, sed verissime, culpam confero. Tribus enim fere iam integris heptomadibus domi non fui. Et hodie quoque Iverdunum petendum mihi fuisset, nisi non sors super Contzenum ceciderit, qui isthuc cum Sulzero profectus est. Cęterum, quantum attinet ad expeditionem adversus cęsarem Gallicam, malum, quod hinc non solum reipublicae Helveticę, sed Christo nostro suoque evangelio iminere video, satis deplorari non potest. Ingens certe, ne dubitetis, fratres, calamitas eaque tanta nos manet, ut mederi non queat. Nullus enim medelę locus amplius. Nullus pharmacum acceptat saluberrimum. Omnis enim, qui blandiri non novit, nisi magna quorundam impatientia non fertur. In summa: Nulla amplius sanitas - vobis dico, vobis, inquam, solum -, ut propheta loquitur, a planta pedis ad capitis usque verticem. Quare velim nolim semel hinc solvam hancque ecclesiam deseram oportet. Et certe vobis dico ne diem - quid dico? - ne horam quidem praeterire ullam, qua non, quid mihi faciendum sit, anxie et sollicite consultem. At quid faciam, plane non reperio. Curate igitur, obsecro vos per Christum, ut vel domum ad xenodochicum hoc meum munus revocer vel ad ecclesiam qualerncunque in agro. O lepidam juventutem ac cohortem Tigurinorum castra Gallorum proficiscentium! Videor mihi certe videre aut principum remunerationem atque adeo omnis immodestię Lernam et colluviem redire aut bellum idque calamitosum. Eligatis, utrum velitis, et ipsissimam patrię perniciem experiemini. Bene valete. Bernę, iunii 6. anno 36. Salvis omnibus fratribus. C. Megand. ex animo vester. Dominis ac viris praestantissimis Leoni ac Heinryco Bullingero, ecclesiastis Tigurinis, fratribus suis charissimis.
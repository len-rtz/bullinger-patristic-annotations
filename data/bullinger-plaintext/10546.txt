Frid und gnad sig mitt üch. Min früntlich gruͦz und fetterliche drüw, lieber vetter Meister Heinrich. Ich lan üch wüssen, das wir alle fräch und gesund sind von der gnaden goz, alzitt wetten wir ger von üch und den üweren fernen. Witter las ich üch wüsen, das uns vil ummuͦtz und kumber und darzuͦ kosten und schaden wachs und zuͦ hand stost von wegen mins bruͦders und besunder mir fil widermuͦtt und fil muͦs engeltten, dass ich nütt genus und nie genosen han, und solich um unschuld. Darum ruͤf ich üch an als ein fründ, dan die fründ gespürtt man in nötten, als ir mir for och hilfflich sind gesin und min drost uff üch gesetztt, ir werdentt mich nitt lan; dan ich muͦs jez 6 guldin han kosten deren, die mitt dem Heini ze handlen hatt, muͦs ich jr solich geltt legen uff jez sunttag. Wo aber das nitt geschett, muͦs ich hertte straff erliden. Darum ist min frünttlich bitt an üch, eb ir mir um solich geltt mechtten helfen. Wett ich üch solich redlich wider gen solich gelichen geltt oder ob er den den belz ettwen möchtten fersezen und solich geltt mochtten druff enttlenen, bis ir in ferkofften; dan ich wies kein zuͦfluchtt den zu üch. Darum bitt ich üch, ir wolen mir hilfflich sin, das ich nitt witter ze schaden und straf korn. Wo ich kan, wil ich wider solich um üch beschulden. Ich hett üch nach fil ze schriben, so han ich nitt zitt. Nütt me, dan gott sig mitt üch, und gruͦz mir üwer folch. Geben am 20. dag im 35. jar. Von mir Uli Bulin zu Brugg, üwer fetter. Dem ersamen und wolgelertten Mester Heinrich Bullin, bredickantten zuͦ Zürich, minen lieben fetteren, zuͦ handen.
S. Nondum tibi excidit, scio, mi venerande et charissime frater, quid ad me scripseris de mutua illa fiducia alterorum erga alteros, hoc est tuorum erga nostros, quam sartam tectam esse modis omnibus opportebat. Verum quum ego suspicarer tibi non omnia bona fide a tuis exposita, sed dissimulata, pariter et simulata nonnihil aliqua, visum est dissimulanter tamen cum optimo et charissimo consobrino meo agere atque illi ex tuis literis interrogatoria nonnulla obiicere, quibus responderet, fore sperans, ut satis tibi fieret ex illius responsione - quam mittere tibi tum animus erat, quamquam consobrinus nihil tale rescivit. Quocirca te per amiciciam nostram adeoque per servatorem Christum obsecro et obtestor, ne extra te quisquam alius ista legat, sed ut proximo nuncio, quamprimum fieri potest, omnia remittas, ne hoc mihi apud illum fraudi sit (cuius animum ne tantillum quidem alienari a me substinuero). Fateor ingenue me nonnulla locis quibusdam, praesertim ad calcem scripta, vel expuncturum fuisse vel atramentum illis inducturum, nisi reddenda mihi rursum fuissent. Et tamen, quando istuc mihi non licuit, nolui propterea animum tuum suspensum tenere persuasum habens hoc, quicquid est, nihil illi apud te offecturum. Tu solum, quod iam obtestatus sum, vide, ut ne in cuiusquam alterius manum ista veniant! Magnę et multę caussę sunt, quur istuc omnino nolim. Nolui enim istis quicquam aliud nisi hoc efficere, ut intelligeres, quanta dexteritate sint ab optimo C[onrado] Z[viccio] meo omnia ista acta, cuius fidei si cętera respondissent, fortassis omnia nostra utrinque meliore essent loco. Sed factum infectum esse nequit, nec aliter domino visum fuit, quocirca feramus ęquis animis, quod emendari non potest, etc. Tu dominum ora diligenter pro nostra urbe, praecipue consobrino, qui magna semper meditatur. Legi nunc literas Ulmensis consulis ad Marcellum Theoderichum scriptas, quibus significat dominum a Lyer, praecipuum in aula caesaris, secum de bellico illo tormento multa commentatum, quamquam absque consobrini mei mentione, sed quod in nostra urbe sit, qui inventum hocce teneat, ac vehementer rogasse, ut summa, quam fieri possit, diligentia authorem inquirat - quę res me supra modum terruit! Obnixe ergo precaberis, ut omnia ad laudem et gloriam nominis sui dominus vertat. Cavebis, ne unquam resciscat C[onradus] Z[viccius] vel nunc vel in posterum istęc tibi a me missa, et quamprimum remitte. Ex Augusta nihil adhuc respondetur in Schöneri caussa. Tuę postreme literę mihi sunt redditę, pro quibus maximas tibi gratias ago. Pro munusculo argenteo et amantissimo epistolio uxorculę meę missis nescio unde suppeditare mihi queam satis verborum, quibus tibi gratias agam, quum, referre ut possim aliquando, prorsus diffido. Oneras tu me subinde immodica tua munificentia iamque dudum obstrictissimum magis atque magis tibi devincis, ut propemodum non sim ferendo. Non ignoras autem, quam molestum sit libero homini debere, et ita debere, ut nunquam te solvendo futurum esse sperare possis. Dominum vero, quod unum certe possum, precabor, ut de effuso copię suę cornu benignissime tibi tuęque domui benedicat. Ora pro nobis diligenter cum tua ecclesia! Iam nuncius vester adest literas Augusta tibi mihique inscriptas afferens, quas mitto. Ah, quam doleo vicem boni seniculi, quamquam prius mihi praesagiebat animus nihil nos effecturos! Novi enim intus et in cute homines istos afflictorum caussas facile dissimulantes et contemnentes. Sed vivit dominus, iustus iudex, qui vindicabit aliquando electos suos de manu iniustorum illos opprimentium! Tu consolaberis pro data tibi gratia optimum virum meisque verbis officiosissime salutabis. Ipse quoque scribam, ubi primum per ocium vacabit. 8. augusti summo diluculo 1547. Tuus Amb. Bl. Bullingero suo.
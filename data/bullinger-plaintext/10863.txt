Gratiam et pacem a deo patre et domino nostro Iesu Christo etc. Lieber her und bruͦder, wie ir berichts begerend der caplony Gossow halb, so findend ir alien den bericht, so ich von juncker Erharten Plaurern hab, ouch volkommenlich by her Heinrich Utingern, by welchem gemelter juncker geweßen und deßhalb red mit im gehalten hatt; deßhalb uch vil mit mynem schryben za bemüegen unnöttig ist etc. Wytter, lieber bruͦder, nach dem Seegreben durch den abzug her Heinrichen Meßickons ledig wirt, verston ich, als solte her Heinrich Michel, diener zu Odwyl, dahin kommen. Da ich aber besorg, unser herren werdind der besoldung halb die hand nit vom hertzen thon, so es das closter Rütti antrifft. Solt dan der guͦt, fromm gsel, der bißhar lange zyt mit synen kindlinen armuͦt erlitten hatt, abermals in ein kleine oder arme begangenschafft getruckt werden, darmit im bessers zuͦerwarten die hoffnung abgestrikt werden mocht, das were mir fürwar leyd. Hierumb hab ich in zu uch gefertiget, im beraten und behulffen zusyn, nach dem ir achtend der eer gottes am minsten nachteylig, der kilchen nützlich und im und synen kinden erschießlich syn; das wit ich myns theyls umb üch, und wer hierzu helffen mag, gern und früntlich verdienen. Herumb, wo ir den gemelten her Heinrichen hin ordnend, ist gut, allein, das er mit sovil kinden nit in ein nüw ellend gesetzt werde. Hiemit sind dem hern bevolhen. Ich schick uch hiemit das ander buch und den anfang des dritten myner arbeit; das wöllend besehen. Es ist vil falsch darin, dann ich alle ding in grosßer yl gemacht hab. Das erst buch ist nit gerecht, als ir wol wüsßend; so es aber volkommen, wirt es uch ouch zukommen. Schickend mir myn lettst buch, das real, verbunden und mit uwerm bitschett verwart etc. Ex Buͦbicken, die 18. maii anno etc. 1536. Tuus Io. Stumpff subscripsit. An Meyster Heinrichen Bullingern, synen lieben herm und bruͦder.
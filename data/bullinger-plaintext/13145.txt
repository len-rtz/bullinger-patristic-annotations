Iesus, servator mundi, praestet et tibi, domine colendissime et domui tuae universae, ut hic novus annus felicibus ineat auspiciis, felicissimis exeat! Knoblouchus tuas mihi attulit et sedulus fuit in exigendis aliis. Semel enim iterum et tertio aedes meas pulsavit, sed nihil habebam, quod scriberem, neque, si habuissem, tot otii supererat. Boni ergo consulas, oro, meum silentium. Consensit et annuit postulatis amplissimi senatus vestri senatus urbis nostrae clarissimus. Literae mittuntur ad Ioannem Wunderlych, religionis nostrae syncerissimum fautorem. Is per postam curabit utrasque citissimo cursu ad regem deferri. Corycęis et Iudis omnia plena! Miseret me optimi illius mercatoris. Sed spero illum liberandum. Chronicon misit Stumpffius ad magistratum Quinquepagicorum. Nuncii excepti sunt ac dimissi amicissime. Actae sunt gratiae ubique. Lucernenses donarunt authori 10 coronatos, totidem Svicii. Uranienses 12 coronatos dederunt. Transsylvani et Tugini amplissima promiserunt. Submittent ergo, quae donare voluerint. Omnes laudant institutum. Nemo, quod sciam, modo quaeritur. Unus Aegydius Tschudus (quod tibi soli dictum volo) dolet, ea inserta, quae collegit ex tuis De origine coenobiorum. Et putat ex iis, quae de merito ibidem scripta sunt novam turbam inter Helvetios excitandam, etc. Suasi Stumpfio, ut artibus demulceat hominem. Is a te petet consilium. Si ille nulli ingesserit, quod ipsum torquet, ex Pagis, scio, id neminem observaturum. Utinam tu illi scriberes, si tibi familiaris est. Badenae aiunt delectos legatos, qui Gallias ingrediantur suscepturi reginam è sacro fonte, 4: Tigurum, Salodurum, Svitiam et Transylvaniam. Stampfius cudit aureos nummos 3, pondus 400 coronati. Utinam Sangallensis aliquis additus fuisset! Id senatui nostro placuisset, ut plus favoris apud regem in mercatura consequti fuissent, etc. Nova non habemus hic ulla, nisi quod caesar dicitur expectari Argentorati. Verumne an falsum sit, ignoro. Valebis aeternum. Si nescis: Successerunt in functione ecclesiastica d. Erasmo Ottho Werdmüllerus, d. Buchtero Ioannes Hallerus. Duo enim hi viri certe pii et docti additi sunt mihi symmistae. 21. decembris anno 1547. Salutant te fratres omnes. Bullinger. Libellum hunc Germanicum exemplum 4 tibi misi, 3 reliqua Widenhuberi sunt. Clarissimo viro d. d. Ioachimo Vadiano, Sangallensi consuli, domino suo colendissimo. Sangallen.
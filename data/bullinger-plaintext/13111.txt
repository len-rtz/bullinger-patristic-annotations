S. D. Satis mature apologiam remisisti, vir clarissime. Proinde non est, quod ignoscam. Gratificatus es mihi plurimum, qui Epitomen reformationis Anglicae miseris. Dixerat mihi quidem summam reformationis nobilis quidam Anglus, qui apud nos agit. Is enim acceperat integram, anglica lingua scriptam. Ego vero ex tuo libro omnia rectius intellexi, quem aliquando remittam. Idem ille Anglus ab Italo quodam, qui bello inter Anglum et Scotum gesto interfuit et hac 15 equis comitatus in Italiam rediit, omnem rem, uti gesta est, intellexit. Sed et historiam omnem Antverpiae descriptam accepit. Et habet quidem res omnis, sicuti tu narras, nisi quod bis conflixere. In priore praelio ceciderunt Scotorum et stipendiariorum Scoticorum circiter 14000, in posteriore 3000, in quo etiam praecipui Scotorum principes capti sunt. Nec incruenta fuit Anglis victoria. Iam comitia celebrantur Londini, in quibus agitur de pace et compositione regnorum. Interea Galli non procul ab Anglia regi Anglorum navim praestantissimam eripiunt; quam nisi reddiderint, bellum inter utrosque (et novum et asperrimum) geretur. Quod si fiet, caesaris fiet vafris consiliis. Ita enim regum vires mutua collisione conteret, ut ipse demum praetenues facilius frangat. Certum est enim cadaver illud monarchiam meditari, etc. Ab Augusta et ex comitiis noli aliquid egregii sperare. G. Laeti, viri praestantissimi et archigrammatei Augustani, verba tibi ascribam, quae nuper ille ad me 25. octobris dedit: „De libertate Germaniae, tum etiam de retinenda evangelii praedicatione publica parum spei amplius habeo. Nam pontificii omnes, qui suffragiis vincunt, consilio Tridentino praeterito et futuro subscribunt illudque expetunt. Urbes imperiales vero ita exhaustae sunt, ita trepidant et premuntur, ut impossibile videatur liberas manere posse. Quin brevi videbis eas et praefectos et exactores recepisse. Rex Ferdinandus, perditionis filius, Boemia misere vastata et obtruncato optimo quovis, Augustam venit, residuum felicitatis pessundaturus. Deus misereatur nostri!“ etc. Congruunt his ea, quae Blaurerus 28. octobris his ad me verbis scribit: „Jetz hab ich schriben von Augspurg, das der könig ynkomm[en]  und der keyser hertzog Moritzen prediger das predigen propter παρρησίαν nidergelegt hat. Sed sequentur atrociora.“ Haec ille. Quomodo iam habeant res Constantiensium, potes ex his, quae mitto, intelligere, haec tamen ea lege mitto, ut non nisi fidissimis communices,  qui ne ipsi quidem, unde habeas, intelligant. Remittes autem per proximum et certum, quem nactus fueris, nuncium. Iis enim diutius carere non possum. Praevidi hoc ipsum iam olim, praesertim cum amplissimus senatus noster consulem Habium semel, tribunum plebis et triumvirum d. Georgium Mülnerum ter miserit tentatum, quomodo possint Constantienses vel omnibus Helvetiis, vel 4 urbibus, vel Tigurinis coniungi. Qua in re tamen mire cunctati sunt et tergiversati. Dumque Gallus legationem suam mitteret ad Constant[ienses], tantum non coronam suam illis promittens, non aliud potuit elicere responsum, quam se agnoscere summum in terris caput caesarem, neque unquam velle ab imperio illo sacrosancto deficere - quod tamen nemo postulabat, sed tantum conventionem aliquam, qua inprimis caveretur, ne unquam praesidia caesarea acciperent. Iam vero ita res habet, ut intelliges ex his meis appositis. Nihil neglectum est a nostris, licet Immontani semper erga nostros male affectam erga Constantienses voluntatem declararint. Illi idem Lucernae nunc habent legatos caesareanos, Gallicos (nisi his diebus primum Solodurum rediit), pontificios, a quibus rumor est illos habere emolumenta. Factionibus isti homines nos scindere volunt, et scissi sane sumus, dum nemo cogitat de servanda patria, omnes aut plerique de auro emungendo principibus. Crede mihi, clarissime Vadiane, saciabitur aliquando alieno auro Crassus. Nullam ego spem habeo amplius, quod istos homines attinet. Imo erunt hi ruina Helvetiae, cum verbo dei non tantum repugnent,  sed, ne ulla quidem ratione aut honestate ducantur, voluptas, levitas, licentia affectus istos quolibet abripiunt. Non feret divina iustitia pestilentissimam et extremam conscelerationem. Perdet eos quoque, qui se ipsis coniunxerint. Quamquam hodie mihi vir non fluxae fidei retulerit, quod Lucernae a quibusdam praecipuis dicatur: „Audimus Bernates se regi Gallorum foedere quodam coniunxisse. Id non permittemus illis! Cogentur foedus illud renunciare, idque multas ob causas.“ Breviter: Volunt isti homines imperare et praescribere omnibus! Tanta est in ipsis malicia, superbia et barbaries, ut non possit illa non citra ingens detrimentum Helvetiae ferri aut exire. Dominus servet omnes invocantes nomen suum! Inveniuntur apud illos homines, qui palam dicunt: „Speratis forte auxilia a nobis, siquidem vobis inferatur bellum; caeterum non est, quod quicquam speretis a nobis auxilii, nisi prius renuncietis novae religioni vestrae, veterem revocatis et recipiatis.“ Haec scilicet sunt consilia istorum hominum; haec fides, haec amicitia! Ego nos abunde felices crederem, si nihil spei collocaremus in istos, paci studeremus et, quia caesar et Gallus foedera poscunt, neutri confoederaremur. Satis amica esset responsio, si diceremus: „Wir habend mitt dir, keyser, ein erbeinigung, mitt dir, könig, ein friden. Darby wöllend wir blyben, uns nitt parthyen, sunder üwer beider guͦte guner und fründ sin, etc.“ Sed his forte nimium tibi molestus sum. Angunt tamen haec animum meum, qui incolumem cupio patriam communem, quam tamen perdi video ab illis, quibus imperare non possum. Dominus servet ecclesiam suam! Amen. Mitto Pomerani descriptionem periculorum et deditionis urbis Wittenbergae, quam superioribus diebus ad me misit illustrissimus princeps Georgius, comes a Wirtemberg. Remittes una cum literis aut apographis Constantiensium. Forte huiusmodi descriptionem prius accepisti ab amicis. Depinxit se Pomeranus hac descriptione melius, quam ullus potuisset pictor. Rem gravem non potuisset ulla begutta muliebrius, ineptius, dissolutius, stultius describere! Isti homines et se et totam religionem nostram hostibus  irridendam et contemnendam proponunt! Pari stultitia descripserunt et d. Lutheri mortem. Meliorem his opto, etc.! Diu nihil ad te scripsi, optime Vadiane. His ergo resartio, quod peccavi. Tu ineptiis meis parce. Vive et vale. Ultima octobris 1547. Tuus H. Bullingerus. Die von Schwytz schickend iren löuffer. Der bringt ein brieff von den 5 orten, lutend, min herren mögind gedencken, was sy nun ettlich mal habind getaget alein: Das belange den keyser, von desse anschlegen sy menche warnung habind. Nun sage man vomm tüfel so lang, biß er kumme, etc. Stellend minen herren heym, ob nitt nutz und nodtwendig, in sölichen gfaaren ein tag zuͦ beschryben, etc. Das ist beschähen uff 20. novembris. Doch ist gestern ein bott zuͦ üch hinuff gelouffen, das irs alles wüssent, etc. Ich fürcht, ich fürcht uffsatz und betrug! Gott beware uns. 4. novembris. Clarissimo viro d. Ioachimo Vadiano, domino suo.
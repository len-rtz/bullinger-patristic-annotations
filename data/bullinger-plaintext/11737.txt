Gnad und frid von gott durch unsern herren Jesum, mitt erbietung früntlichen gruͦsses, früntschafft, liebe, und was wir üch eeren, liebs und guͦts vermöchtend, syend üch bevoran bereidt. Frommer, getruwer, insonders günstiger und vertruwter herr und bruͦder, zöyger diß brieffs, Coelius Secundus, ein hoch und fürträfflich gelerter mann, ist vor ettwas monadten kummen uß Italia, vertriben und vervolgt vomm bapst, und alls wir durch vilfaltig gespräch sin glouben, geleerte und vernammpte marcktend, habend wir inn mitt brieffen an unsern insonders geliepten herren schuldheyssen Nägelin und h. seckelmeister Hallern abgefertiget, mitt flyssiger pitt, sölichen eeren, gelerten man zuͦ bedencken und imm ettwan umb ein stand zuͦ verhälffen. Sölichs habend sy gar früntlich von uns uffgenommen und inn gen Losanna zum läser geordnet oder ye so vil verholffen, das er dahin geordnet ist. Gott wölle ir trüwer lhon sin. Diewyl aber der fromm mann wyb und kind hinder imm inn Italia in der statt Luca verlassen, hatt man imm erloupt, hindersich zuͦ reyssen und die zuͦ reychen. Es hatt imm ouch ein ersammer radt zuͦ Bernn ettlich kronen uff zerung, ouch ein statt löuffer untz har gen Zürych, und dannethin fürdernuß brieff gäben an burgermeister und radt zuͦ Chur etc. Und nach langer, schwerrer, gfarlicher reyß ist er zuͦ der hertzogin von Ferrer, die ein geborne künigin uß Franckrych ist, künig Ludwigen tochter, kummen, die imm beholffen und beradten xin ist. Die hatt ouch ein brieff heruß geschriben, des copy wir hiezuͦ gethon habind, üch zuͦ besserm bericht und kundtschafft der warheyt. Alls er nun gen Zürych zuͦ uns kummen und uns anzeigt, daß er sich schwarlich verzert hatt, alls wol zuͦ gedencken, und begärt, daß wir imm beholfen und beradten sin wöllind, daß er mitt sinen kinden möge uff das beldist gen Bernn kummen, habend wir inn hie ab der herberg gelöst und in unserm kosten untz zuͦ üch verfertiget, des knächts und rosses halben, das die kind fuͤrt. Und ist hieruff unser ernstlich und trungenlich pitt an üch, ir wöllind umb gotts willen und umb sines heiligen worts willen den gelerten, frommen man früntlich empfahen, herbergen mitt wyb und kinden, ouch verhälffen, das er uff das beldist hinuff gefertiget werde, darzuͦir imm umb ein roß, das die kind trage, versähung thuͦn und imm ouch sunst nach siner notturfft radtind. Sömlichs wirt gott gefallen, der imm selbs beschähen sin alles das rächnet, das sinen trüwen dienern beschicht. So hoff ich zuͦ der trüw, liebe und früntligkeyt der christlichen obergkeit zuͦ Bernn, sy werde darab dheinen unwillen gägen üch tragen. Wir habend ouch hierumb h. schultheyssen Nägelin und h. Gravenried, unse[rn] insonders vertruwten, hiervon geschriben, und gebätten, daß sy den eeren, gelerten man fürderid etc. W[as] wir üch dann ouch lieb und dienst bewysen kön[n]dent, wöltend wir willig sin. Gott wölle üch sam[pt] den üwern trüwlich bewaren. Amen. Datum Z[ü]rych, des 20. tags novembris anno 1542. Die üwern allzyt gantz willige Caspar Megander und Heinrych Bullinger, dienere der kylchen Zürych. Dem frommen, ersammen und wysen Luxen Löwensprung, hoffmeistern zuͦ Künigsfelden, iro insonders günstigen, lieben herren unnd bruͦder.
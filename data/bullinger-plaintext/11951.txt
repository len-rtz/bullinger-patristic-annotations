Fürgeliepter herund bruͦder, hiemitt uberschick ich euch new zeytung, erstlich ausß Österreich, werden ir usß innligenden brieffen vernemmen. Item ain usßzug der hoptleuten und ires volcks. Item die antwurt der stett der hilff halber wider Frankreich; darinn spürt mann, wie inen und allen menschen die vernunfft engangen, sonderlich by dem, das sy begeren, man welle verhelffen, das inen an iren guͤtern und wahren kain nachtail begegne, scilicet etc. Item des papsts antwurt etc. Item so kan ich euch nitt verhalten, das hutt morgens minen herren kuntschafft kommen ist, das die von Pregentz ire schiff rüstend und nieman wisse warum; were on zweyfel guͦt, das ewere herren in das Rintal geschriben und kuntschafft gemacht hetten. Aber daby sind aber trungelich gebetten, damitt usserhalb dem herr Rösten nieman erfare, das diße ding von mir geschriben werdind. Ob die zeytungen usß Piemont, so uff dem yetzigen tag anzaigt worden, war seyen oder nitt, möcht ich vast wol wissen. Item waß die aidgnossen den rychstenden für antwurt geben, und anders, davon ich euch vormals geschriben. Der anderen gehaimen sach halb will ich ewer antwurt erwarten. Wolte aber gott, das wir an ainem unargwonigen ort ain halben tag personlich byainander sein möchten. Gott wells ain mal fuͤgen. Bitten gott hertzlich und ernstlich, das er N. ain bestendig gemuͤt verliche, das sich nitt bewegen lasse; dann es werdend im von aines großen herren wegen große ding verhaissen und angebotten, das ers eroffne. In der stend antwurtt, so sy dem kaiser geben, staat under anderm, das sy die 24 tausend zuͦ fuͦß und 4000 zuͦ rosß 6 monat lang an gellt underhalten wellen, das gellt uff drü zyl erlegen, 1. junii, 1. augusti, 1. octobris, und diß gellt mag kai. mt. brauchen nach irm gefallen wider den Turcken, Franckreych, anhenger und pundtsverwandten. Venerando et charissimo Bullingero suo.
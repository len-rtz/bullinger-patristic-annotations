In librum de origine erroris circa coenam domini sacram et missam papisticam ad Petrum Simlerum praefatio. Quemadmodum libellum de origine erroris circa invocationem et cultum deorum et simulachrorum ante annos 10 aeditum nunc demum certo consilio recognovi et locupletavi, ita et eum libellum, qui olim de origine erroris in negotio eucharistiae et missae vulgatus est, rursus sub incudem revocare locupletioremque reddere volui. Divina enim bonitate fretus confido me nunc totum illud negotium et planius et copiosius diligentiusque expositurum. Principio ergo de mysterio redemptionis et coniunctionis fidelium cum deo per Iesum Christum, de institutione item, vi et efficatia usuque coenae sacrae dissero. Hinc affero quaedam de eius nomenclatura variisque appellationibus. Deinde ostendo, quanta puritate simplicitateque absque ceremoniarum pompa apostoli, et qui proxime apostolorum tempora insequuti sunt, coenam celebraverint. Quibus mox adiicio, unde noster ille missandi ritus veniat, praeterea quomodo et quibus rebus increverit missarum impia et quaestuosa illa nundinatio. Postremo perstringo horribilem illam concertationem eruditorum posterioris saeculi hominum super transsubstantiationis perplexissimo negotio, quod quÄ™ protinus absurda et impia sequuta sint, subiicio. Dedica-ram vero prius illud opusculum, ut nosti, clarissimo viro d. Wolphgango Ionero, Mecoenati dignissimo, Andreae Curiano et tibi. Intercessere anni undecim, interim et magno omnium bonorum moerore et maximo studiorum detrimento fato sublati sunt piissimi et fortissimi fratres illi. Tu solus supereras vetus amicus et ipse de me et literis literatisque bene meritus, quippe qui a clade Capellensi rebus admodum adflictis temporibusque difficillimis Cappellensis scholae quasi reparator extitisti. Tibi itaque recognitum hunc librum meum de origine erroris circa coenam domini sacram et missam papisticam rursus dedicare volui. Perges enim haud dubie veritatem agnitam et confessam ipse tueri et studiosis favere adesseque, qui mortuis nobis in harenam intrepidi descendant et sub imperatore Christo pro veritate orthodoxa contra errores et superstitiones papisticas prudenter ac fortiter pugnent virtuteque numinis superni vincant ad dei gloriam et ecclesiae suae incolumitatem.
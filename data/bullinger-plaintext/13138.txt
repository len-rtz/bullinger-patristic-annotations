Reddidit nobis literas tuas optimus et humanissimus Hospinianus, quem valde dolet, quod nec pro tua commendatione nec sua dignitate tractare  licuit, ad quod me sane attinet. Non venit in tempore. Magna me corripuerant ventris tormina, ut ventrem subinde deiicere opportuerit nec quoquam prodire, ne in templum quidem potuerim, ut alius hodie meam vicem concionando impleverit. Praeterea ita ille simul venit et abiit, ut vix uno atque altero verbo bonum et eruditum virum salutare licuerit. Affirmat mox nunc a prandio rursum se cum comitibus, quos una adduxit, abiturum. Non est igitur, mi venerande Bullingere, quod mihi vel ob neglectam erga Hospinianum humanitatem et officiositatem vel ob breves istas literas quicquam succenseas, quandoquidem ista temporis angustia prorsum sic tulit. De nostris rebus, quod nihil novi acciderit, nihil scribo. Banno isto imperiali, quem vocant, nunc etiam ab Uberlingensibus aliisque vicinis tantum non aqua et igni nobis interdicitur, cum interim a nostris in horas expectetur, quid a c[aesare] respondeatur. Magnis profecto periculis obiicimur, nec quisquam usquam apparet, qui Iosephi huius contritionem miseretur. Arnoldo significanda curavi, quę scripsisti. Consobrino quoque literas tuas legendas misi. Scripsi ad te proxime multum rogans, ut, quid istic inter tertii gradus consanguineos, quod ad matrimonialem coniunctionem attinet, a vestris pronuncietur, primo nuncio indicares. Sed forte nondum sunt tibi meę redditę. Ubi acceperis, vehementer obsecro, ut proxima occasione respondeas. Ora pro nobis, mi suavissime Bullingere, omni adeo humano praesidio destitutis omniumque vicinorum opprobrio et persequutioni expositis, ut fortiter duremus, de coelesti optimi patris auxilio nunquam diffidentes, cuius unius manus vice nobis fuerit multorum millium armatorum militum. O benignissime servator Iesu Christe, magnificetur nomen tuum in nobis! Perfic[ia]tur virtus tua in nostra illa ab omnibus contempta infirmitate, ut omnes in[t]elligant a patre tibi datam omnem potestatem teque unum esse regem regum ac dominum dominantium, quem nisi osculentur reges terrę ac iudices, iratum patrem tuum habituri sint ac proinde de via perituri. Age, adesto potentissimo tuo numine vindex et servator noster, ut per te quoque feliciter vincamus, qui iamdudum de mundo et principe ipsius gloriosissime triumphasti. Bullingero suo.
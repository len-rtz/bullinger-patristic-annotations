Gratiam et pacem a domino. Mittit per bibliopolam nostrum, colende domine, m. Gabriel Meyer quaedam breviter de castro uno atque altero consignata, ut petiisti. Negotiis occupatus plura nunc non potuit. Quod si hęc videris et placuerint, et in caeteris suam pollicetur operam. Haec dat, ut percurras, placeant nec ne, aut si qua desideres in his, signes et ad nos remittas. Si ita volueris, habebis simili brevitate et de caeteris, quorum nomina in fine his adiunxit. Sin aliter vis tractari, itidem literis significabis. Caeterum tempore opus erit. Novit ipse pleraque, sed obiter neque literis ea commendare audet; sed diligentius singula, si volueris, a possessoribus hodiernis inquiret. Er wil selbs, so es uch gefaelt, uff die schloͤsser gan und alle ding, so vil müglich ist, eigenlich erfaren. Scribes ergo, quod fieri volueris. Scripsisset ipse ad te, sed se negociis impediri dicebat. Rogabat, ut in hanc sententiam ad te scriberem; quod non gravatim praestiti. Quae dedisti in Genesim, intra biduum aut triduum, si certus datus fuerit nuncius, tibi restituam. Restant pauca quaedam adhuc excerpenda. Porro, ut nuper scripsi, de sermone ad probrum et ignominiam non solum civitatis nostrae, sed etiam religionis per Heinrychum Lochman ioco, ut ipse ait, temere nimis (cum multis certo persuasum esset) effuso puto te satis intellexisse. Nec est, quod putes me tibi retulisse, quae nullius fuerint momenti. Nimis enim constanter affirmarat additis etiam quibusdam utilitatibus iam inde enatis, licet nunc ioco dictum velit. Sciunt nunc nostri futilem fuisse calumniam. Interim tamen, quantum ego iudicare possum, permultum utilitatis haberet, si senatus vester ad nostros scriberet seque literis excusaret. Credunt nunc mihi, cum et ipse revocarit. Sed literis senatus testaretur zelum suum non solum in flagitiis et sceleratis puniendis, sed in falsis etiam rumoribus in huiusmodi rebus de se sparsis redarguendis; praeterea homines huiusmodi nihili posthac non quidvis in buccam effutirent, etsi cogitarent de legum omnisque honestatis destructione, tamen desideria animi non iam quasi factum evulgarent. Insuper alii admoniti minus huiusmodi rumoribus fidem adhiberent. Ad alios iam per nostros pro certissimo sparsum tam scio quam qui certissime. Haec non eo scribo, quod vel te vel consulem prudentissimum et honestissimum haec non cogitare putem, sed quod et me patrię famam tueri, ignominiam et opprobrium pro virili avertere decet, et quod nonnullorum hominum, filiorum Belial, ingenium sciam, quibus volupe est huiusmodi spargere. Quare rogo, eo, quo ego hęc scribo, animo haec accipias et, quod tibi consultissimum fore visum fuerit, facias meque tibi commendatum habeas. Ex Berna hodie allata est ad nos cantilena per studiosum quendam Bernensem Bernę sub disciplina Grynei composita, quę, ut solent isti nugivendę, tractat negotium eucharistię. Svermeros et diabolicos vocat omnes, qui negant corpus Christi sumi in coena domini, ac Tigurinorum apologiam vel responsionem citat, licet non nominet, ita tamen, ut quivis intelligat. Svermeros et insanos eos vocat, qui affirmare audeant articulos fidei omnes se credere, cum ne primum quidem credant, etc. Tanta est excaecatio senatus, ut hęc ferat! Vide queso, quo tandem deventum sit, ut non peregrini, non exteri, sed nostri, et contemptissimi homines, hęc impune faciant. Tandem eo res cadat, ut fiat persequutio ingens alterutrius partis. Diu enim hęc ferri non possunt, imo deus non feret. Misissem eam, non quod novi aliquid, sed ut Lutherum ipsum Bernę nunc in vilissimis hominibus vivere videres; sed non potui tam cito rescribere. Dominus tandem repurgabit aream suam. Is nobiscum agat pro sua larga misericordia! Amen. Vale. Salutat totum domum tuam uxor mea. Aarovię, 13. aprilis 1546. Tuę humanitati deditissimus Christianus Hochholzer. Clarissimo viro d. Heinrycho Bullingero, ecclesię Christi Tiguri ministro primario et fidelissimo, domino suo tanquam patri colendissimo.
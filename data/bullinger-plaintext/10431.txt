Salus. Tardius peregi negocium, clarissime Bullingere, moram faciente piscatore illo. Vix enim ille ad 10. diem huius mensis ad me venit certis praepeditus negociis. 11. vero die montem conscendimus, et primo omnium contuli cum barbato de negocio michi commisso, num scilicet certo possit in manus principis Wirtembergensis tradere aut certo tradi curare, quod tu ad illum missurus sis. Ad hoc ille respondit brevibus intellexisse ipsum ex tuis literis, quas antea ad ipsum miseram ego nichil te ad, principem missurum, quod illius animum offendat aut illius [!] adversetur. Quin plus, speret principi hoc fore gratum et acceptum. Libentissime se facturum promisit et curaturum se, ut ipse principi tradat. Speret enim brevibus principes ad castrum adventuros, nisi magnis negociis impediantur. Quodsi contingat impediri illos, iam eum ipsum destinatum esse legatum per capitaneos arcis ad castra principis. Quare, si quid habes, mitte confidenter. Ego illi dabo in manus, nisi mavelis aliquem nuncium ad Wolfgangum mittere, curabo et hoc, id quod in tuo stat arbitrio. Ceterum novi certi nichil potuimus piscari, quamvis eo die, quo in atrio eramus, tres praecipui equites venirent e castris principum. Sed quia directa ad arcem contendebant neque in atrio moram fecerant, nichil accepimus nisi hoc unum, das er vil grosser Hansen uff dem Asperg funden hat, under denen ist herren Wilhelm trucksessen son. Der ist umb 20 tusent guldin brantschatz angesuͦcht. Item uff Hohen Urach hatt er ain spangischen herren in vinculis funden und ledig gelassen. Der hat etwas wider den kayser grett und darum an das ort gelegt worden. Expectamus omni die nova. Quodsi certi quid habuero, mittam. Multi multa fingunt et menciuntur, quod in dies experimur. Vale. Raptim ex Staina, 15. iunii. Georgius Wimpffer, tuus ex animo. Magnam promittit Wolfgangus spem de principe quoad reformacionem ecclesiarum et universitatis Tubingensis. Clarissimo viro d. Heinrico Bullingero, archiepiscopo Tigurinę ecclesiae, patrono suo observando.
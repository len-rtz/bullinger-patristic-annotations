S. Gratias ago domino meo, qui per te efficit, ut nihil nesciam eorum, quę, ut sciam, operę precium est. Ago et tibi, quas possum, gratias, quod ad eiusmodi ministerium tam es impiger! Dominus Iesus te servet, ut, quę facis, queas quam diutissime et felicissime. Inquisitionem Hispanicam habes, qualem et nos vidimus. Illud nondum, credo, habeas: Vesalius habet cognatum, qui ad tempus versatus est apud Oporinum. Superioribus mensibus animo sumpto voluit  invisere parentes, fratres, sorores et videre, quonam animo essent erga ipsum. Venit ergo ad fratrem, qui ex his est, quibus cęsar commisit, ut capiant et iudicibus sistant, quicunque sunt vel suspecti de Lutheranismo. Primo intuitu ergo sic salutavit: „Quid tu hic? An ignoras, quis sis?“ et mox abiit. Habebat famulum, qui in conclave quoddam introduxit nostrum illum et literas in mensa positas indicavit. Qui, ut vidit, protinus manum agnovit patris, aperuit et in hunc modum invenit: „Lieber sun, du weist, was din ampt ist, und dorum, so fach du inn selb und schick inn ins kloster, und bevilch, das man inn legge in ein ewige gfengknis. Es ist weger, du tuͤiest das, dann solt inn ein andrer fachen und offenlich verbroͤnnen zuͦ schand unserem gschlecht.“ Tradet autem pater filium in mortem, etc. Vides veracem Christum! Hęc ille, cui acciderunt, bis mihi retulit. Kalendis novembris venerunt huc institores duo Constantienses, quorum alter ad Gregorium venit Mangoldum sic nuncians: Iustum prelium initum et cęsos circiter 9000 ex adversariis, inter hos dominum de Muß et fratrem episcopi Tridentini et iuniorem de Buren et magnum quendam  ex Italia. Insuper naves, pontes, rates Danubii a cęsarianis factas a nostris disiectas ac perditas, et omnia acta feliciter. Volavit rumor e vestigio per totam urbem. Senatus investigavit, non invenit aliud. Interea dum expectatur certitudo, rumor evanescit. Ita ex ingenti gaudio moestitudo! Ego credere non potui, nam dum alter iam adesset apud me, quod dixi, significans, tuę advenerunt, quę, quia nihil eius continebant, mox dixi: „Nihil est!“ Clamor ingens omnium: „Talis nugator puniatur!“ De proditore Wirtembergensi Guntius mihi narravit horrenda. Quia vero per vos transiit, non dubium est, quin eadem narrarit et tibi. Heri quidam ex Nurenberga adtulit cęsarem in tentorio suo mane quodam inventum mortuum. Ego: Mortuum scilicet! Credat, qui velit! Insidiosum et hoc! Hos rumores scribo nonnisi, ut scias. Veritas: Rediit dux iunior Wirtenbergensis a rege Gallo et bonum huius propensumque animum nunciat erga Germaniam. Vereor ut quod maxime, ne tandem fiat evangelicus, modo liceat per academiam lutosam. Transiit hac Nuslius Eremitanus. Et, dum sedit inter cives quosdam bonos et sermones cederentur de statu rerum praesentium, hisce loquutus  est: „Ee und ich wette den 4 stetten anhangen und irem glouben, wett ich ee keyserisch werden! Und sy gand ettwar mit umb; das moͤgend die 9 Ort ind harr nitt erlyden.“ Respondit quidam: „Hęc verba non sunt Helvetica! Mirum, quod tam loqueris imprudenter!“ Ille vero sic perseveravit. Summa: Videor mihi olfacere, quid doleat. Intelligunt nonnihil numorum helluones Gallum ambire Hessum et alios Germanos, et se tandem repudiatum iri. Vellent itaque dominum alium habere, qui foveret eos, qualiter ille fecit hactenus. Hac de causa sic tumultuantur, et quia putant malorum, quę putant ipsi, causam esse vos et vobis iunctos. Adfectu moti non bono, imo prorsus insano, loquuntur, quę non decet. Et fieri potest, ut per insaniam aliquando tentent, quę factura sint ad perditionem Helvetię totius. Hic vero si divinandum: Non invenient talem stultum, qualis fuit usque huc Gallus, qui ocium eorum ita foveat et omnem petulantiam. In Gallo finientur ista! Diligentissime igitur illorum consilia sunt inquirenda, ne quid accidat, ut nupero bello, inconsultis. Dominus provideat! Heri nobilis quidam dixit ad me in nuptiis domini Rischachii: „Misit papa ad cęsarem: Se misisse hactenus bis centum millia coronatorum; deinceps nihil missurum, quia tanto tempore nihil sit actum ab eo.“ Fiat, quod domino placitum est. Vale cum tuis et Rodulpho semper. Basileę, 4. novembris anno 1546. Tuus Os. Myc. D. Heinricho Bullingero doctissimo pientissimoque, antistiti Tigurinorum vigilantissimo, fratri ac domino venerandissimo in Christo suo.
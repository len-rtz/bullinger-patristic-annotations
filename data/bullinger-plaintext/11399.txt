Salus. Recte tu quidem omnia, Bullingere charissime; utinam sic pergamus! Sed nescio quis metus invaserit quorundam animos; alios lactat spes quędam magnifica, quam tamen nec ego ratam crediderim. Dissidia autem fratrum magis me terrent; nam alias cruces omnes facilius devoraremus. Hinc enecabit nos quoque concordiae et unanimitatis titulus, qui mirifice dementat incautos, imo plus semel occęcavit cautissimos. Unum hoc me consolatur, quod iterum ingruit Turca potentissime; sed o funestam consolationem! Utinam Helveticae ecclesiae non scindantur, dum tractabitur de concordia. Non bene cohęsistis annis elapsis, dum Bernates et Basilienses Argentoratensibus - quorundam iuditio - nimium acquiescerent. Defendat vos dominus ab intestinis contentionibus, nos vero a metu tirannorum et blanditiis hominum quorundam astutissimorum. Ambrosius rediit salvus gratia domini et te salvum esse cupit modis omnibus. Novarum rerum alias nichil habemus. Vale, mi frater, cum tota domo et fratribus. Constantiae, 8. februarii 1540. Tuus Io. Zvick. Domino Hainricho Bullingero, antistiti Tigurino, fratri suo observando.
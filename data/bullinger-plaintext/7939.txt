S[alutem] d[ico]. Recrudescit in Palatinatu Heydelbergae pugna de excommunicatione, et metuunt boni, ne princeps suo et Palatinatus universo malo recipiat iugum, quod nobilibus, ignobilibus et vulgaribus vehementer est adversum. Timent peiora. Coena, quae instituta est communionis ergo, rapietur in excommunicationem. Misera coena misere dilaceratur. Dominus meliora concedat. Audio, sed nec credo nec affirmo, d. Bezam oleum infundere camino. Certe recepta est ecclesia in urbem Heydelb[ergam], quae iam dicitur habere iudices et censores ecclesiasticos. Dominus bene vertat. Nos (quod te solum scire volumus) rursum scribimus ad principem ipsum dehortantes ab eo, quod videatur paritutum gravia certamina et turbas periculosas etc. Oriuntur et alibi turbae in ecclesiis. Id inde totum est, quod ministri affectis dediti non aedificant, sed sua quaerunt et destruunt. Dominus misereatur nostri et conservet nostras ecclesias in pace. Vale etc.
Gnad von gott und unserem herren Iesu Christo. Besonder lieber herr und bruͦder in Christo Iesu, als ich in kurtzverschinen tagen, miner gwisne und kilchen halb beschwärt, by üch radt gesuͦcht und funden hab, namlich, wo ich nit mochte grösseren flyß, gneigteren willen gegen den armen, irer juget und dieneren des worts spüren, so möchte mit guͦter consciens hinwäg ziehen, sy es mit einem anderen lassen versuͦchen oder gantz hungerig nach gottes wort lassen werden; doch vor Ioannis solte ich nit wegzühen. Sollichs han ich inen einfältig furgehalten und min meinung gegen inen anzeigt; darab sy ein turen gehebt hand und vylycht vermeint, ich wölle das crütz schühen oder um anderer ursachen willen, jetz nit not zemelden, von inen stellen, und mich also flysig zum anderen mal durch frum biderb lüt bätten, ich solle nit von inen wychen; sige irenthalb etwas bißharr versumpt oder hinlässig gehandlet die armen und jugent betreffende, sy wellents mit flisigem umbsähen furohin erstatten und alle ding, besonder das die eer gottes und gmeinen nutz der iren antreff, by zyten lut des landfriden handlen und fursehen; doch so wettend sy gern etwan iren armen, der unverständigen juget, iren dieneren des gottlichen worts hilflich sin, wo sy es vermöchtind. Sy mögends aber nienahin bringen fur sich selbs, diewyl unsere herren, Zurich und Bern, deren sy sich solten trösten, inen in irem christlichen furnämen nit hilflich sigind. Sy wellind aber als arm lüt mit der hilf gottes by der warheit bston und trulich handlen. Es hat aber unser widerpart meer altär, deren sy nit dürffent, jetz uff osteren in der pfarkilchen wellen ufrichten, stein und sand schon in die kilchen gfuͤrt; das hand sy inen gwert und ufrecht verbotten. Wend ouch des schuͦlmagisters halb fur unsere herren gen Baden keren, guͦter hoffnung, inen werde der nit abgesprochen lut des landsfridens. Söllichs ir christlich furnemen und handlen hat mich bewegt, das ich inen ir frundtlich begären jetzmal nit han kunnen abschlahen, doch mit dem vorbehalt, wen ir, als die glerten, sampt minen g[nedigen] h[erren] mir söllichs kunnen mit guͦter gwysne radten und heissen. Dan wie ich mich selbs nit han in das ampt intrungen, also wyl ich ouch nit on gheissen gottes oder siner diener darvon abston, und also uch, minen herren, ghorsam sin. Hieruf ist min flysig bitt, ir wellind mir by disem botten wider schriben und üweren radt und meinung anzeigen, darmit ich also on ärgernuß des euangelii und miner kilchen möge handlen. Bit uch, ir wellend uns uch gegen unseren g. h. lassen empfolchen sin, damit wir mögen in aller teilung der kilchenguͤteren bliben lut des landsfridens, uß dem den armen hilflich sin und die schuͦl mit einem fromen gsellen versehen möchtind. Darmit sind got bevolchen. Grüssen mir Meister Leuwen, minen truwen preceptorem Theodorum et Pellicanum und andere predicanten und herren. Min stieffsun Andreas Müller wirt uf osteren zuͦ mir komen, by dem mögen ir, so es uch glegen ist, uwer antwurt zuͦschicken. Datum Frowenfeld, 7. apprillis. Petrus Rymelin, alzit e[wer] w[illiger]. Dem fromen, wolgelerten Meister Heinrichen Bullinger, truwen diener des götlichen wort zu Zurich, sinem lieben und getruwen herren.
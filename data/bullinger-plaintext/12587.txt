S. Anxius fui propter silentium tuum ignorans, quid cogitandum. De valetudine venit in mentem adversa, de fortuna item sinistra nostrorum, de offensione tui, ubi tamen causa defuit. Summa: Ad Gastium et alios haud semel dixi: „Quid esse potest, quod non scribit?“ Ideo ergo magis gratę nunc sunt, quas dedisti, et iucunda magis, quę significasti. Domino gratia, qui spiritum rectum largiatur ad gloriam nominis et verbi sui nobis. Quod vero petis, sic habet. Martinus de Roß, capitaneus, ingenti exercitu collecto coeperat proficisci in Germaniam Superiorem, ut suppetias ferret Carolo. Et postquam iam aliquousque esset progressus, revocatus est a cęsareanis, quod Danus et civitates maritimę irruptionem fecissent in terras Carolinę ditionis. Hic rumor fert magnam partem Frisię occupatam esse. Pręterea venerunt equites 70 Maguntiam, ibi expectare volentes duo adhuc millia equitum (hos vocant die schwartzen rüter) et 14000 peditum. Priores post cibum et potum ab episcopo sunt e civitate eiecti. Insuper autem idem 600 ad Rhenum collocavit ad claudendum transitum. Interea Hessi venerunt et sexcentis illis dimissis domum transitus Rheni tribus locis occuparunt. Ita putatur et hic exercitus exclusus, ni alibi quęrant, ubi perrumpat. Ensheimii nobilitas conventum habuit iussu regis. Imposuerunt tributum novum et tertium quenque virum delegerunt ad bellum. Iactant ferociores se habituros propediem exercitum, quo cum aliquid sint expedituri. Reliqui timent. Sungavienses tragend vil spies und harnisch zur statt uß, et Mulhusenses nostri apud nos coemunt glandium maiuscularum magnum numerum. Scripsit Martinus ille cęsari se revocatum, quare ferre auxilium nequeat. Opus esse, ut sibi succurratur. Coloniensis velut in pace vivens invisit parochias suas, ut omnia pie agantur. Rogatus a quodam, quid ita temporibus adeo turbulentis faciat, respondit sic fieri oportere, deinceps se paraturum, quę pertineant ad bellum. A comitiis d. Bernhardus ne verbum quidem mecum loquutus est, quocirca de his ignoro omnibus, de quibus scribis. Erras itaque, dum scribis: „Scio d. Bernhardum nihil te celare.“ Hodie senatui primum referuntur acta Badensia, de quibus nemo quicquam novit. Gaudeo, quod Quinquepagici a sua sententia de revocandis militibus discesserunt. Cantiuncula, cuius nomen nosti, scripsit Amorbachio Carolum, dum voluerit discedere Ratispona, evangelium audire vel adire missam reliquisse liberum. O ingenium Hispanicum! Dominus Iesus tueatur suam ecclesiam. Vale in domino cum tuis et cura valetudinem! Laborum profecto nimium est. Si volueris prodesse diu, fac, quod in te est, vivas diu! Christus te nobis servet! Salutabis Gvaltherum diligenter. Resalutat te Gastius. Basileae, 21. augusti anno 1546. Tuus Os. Myconius. Der jung margraf ist dem apt von Schutteren ins kloster gfallen. Hand gessen und truncken. Er ist gan Ensheim gwichen. Ist ein munch kon. Hedt heftig klagt, sy heben vil win truncken, 4 ochsen und vil schwin verzecht. Spricht der apt: „Wenn nun das kloster stadt, so ist imm recht“, etc. D. Heinricho Bullingero doctissimo, ministro Christi fidelissimo, fratri in domino venerando suo. Zu[rich].
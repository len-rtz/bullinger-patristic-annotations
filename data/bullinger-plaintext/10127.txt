S. et pacem. Responsionem ad praedestinationis negocium meditari hactenus, charissime Heinrice, per ocium non licuit, licebit autem, cum singula iam capitula per agrum nostrum Bernatem convenerimus. Unum adhuc restat, quod ad 28. maii visitabimus. Caeterum ad eandem diem Basilienses synodum celebraturi vocarunt et nos. Quibus fratrem ex agro misimus. Sperant Capitonem adfuturum. Interim Gallorum legati ad urbem nostram venere atque senatum nostrum a duce Sabaudiae, qui quottid[i]e foedus antiquum renovare meditatur, avertere annisi, id quod impetrare non potuerunt. Ego vero suspicatus sub hoc praetextu pensionum et funesti foederis reditum attentari. Nam amicis quibusdam in aurem mentiri non est veritus Gallus post 14 dies Tigurinos inituros foedus gallicum, sicut et Quinquepagici. Id quod et de nobis apud vestros dici non dubito. Sed certe, si non maturassent abitum, plebem nostram turbassent. Acclamabat illis plebs in plateis: Ir metzgerknecht, hett üch der tüfel hartragen? Salodori maxima est civium dissensio, ut omnibus boris alterius partis interitum formidemus propter verbum domini. Concionatorem evangelicum, quem habebant, a functione suspenderunt. «Durae cervicis populus est» [Ex 32,9 u. a.]. Hi, qui potiores sunt ab evangelio, muneribus et mensis Gallorum corrumpuntur, quo minus audent aut volunt domini verbum promotum. Postremo, valemus alioqui omnes. At quid in comitiis Badensibus agatur aut actum sit, nec verbum percępimus. Tu interea vale et perge, ut cępisti. Apud nos optime audis, immo et apud tuos. Dominus te conservet fidelem et irreprehensibilem in ministerio suo. Fabrum pro dignitate tractasti. Arridet libellus omnibus lectoribus et in magno numero apud nos venditus est. Commendatur modestia et sermonis commoditas ac gravitas. Rursum vale, cor meum alteraque animula. 25. maii. Tuus B. Hallerus. Heinrico Bullingero, fratri suo charissimo.
S.P.D. Quod accusas silentium, idem merito accuso, mi desyderabilissime Bullingere. Excusabit tamen utrumque temporum difficultas. Que scriberem, haberem fere infinita. Audatiam autem scribendi non habeo, licet eiusmodi sint, quę neminem bonum iure offendere possint. Cedamus igitur horribilibus exemplis, quę docent, quam facile vel optimi plectantur. De Germanię libertate iamiam actum est, quam nemo facile recuperabit, nisi tempus, cuius offitium est mutare (non tamen nisi ita deo concedente et ordinante). Principes imperii hic retinentur invitissimi. Consumunt enim multa et profundunt. Imo consumuntur et ipsi! De pace publica, quam pacem provincialem vocant, de iudicio camerę imperialis et de contributionibus multa hinc inde tractata sunt. Tractatum etiam est de foedere, sed nihildum conclusum neque publicatum. Video miseris civitatibus multa misere imponi, quę, ut sunt omnino pessundatę, vix unquam reflorescent. Interim, dum hic omnia diu et severiter quidem aguntur, multa fiunt ubique fere latrocinia, multę cędes et nos ipsissimam Sodomam et Sorbonam scelerum in nostra urbe plantavimus. Multi boni et sperant et precantur, ut ignis de cęlo labatur et finem tantorum tandem faciat malorum. Pręterea diu multumque nunc tractatum est super religione, quomodo videlicet et qualiter interim, donec concilium cogatur, in ecclesiis vivendum sit. Cęsar, ut constanter audio, matrimonium sacerdotale, utramque speciem sacramenti, articulum iustificationis, ut Ratisbonę iamdudum in formam redactus est, concederet. Templa ab imaginibus vacua non oneraret idolis et liberam evangelii predicationem, ita tamen, ne pars una alteram calumnietur nec carpat, admitteret, item consecrationem salis, aquę et eiusmodi liberam relinqueret. Sed papistę (semper sui similes!) ne pilum quidem cedere volunt, verum aiunt se laturos, ut Lutherani eo ordine vivant, se autem ritus suos integre servaturos. Id quod imperatorem pessime, ut dicitur, habet, ut, qui sibi multum pietatis et obedientię de suis pollicitus sit, iam nihil minus re ipsa experiatur. Utinam sic tractatus isti, quos Interim vocant, in spongiam recidant et consilio Gamalielis saluberrimo omnia agantur. Hinc brevi futurum sperarim, ut doctrina diaboli in se ipsa evanesceret. Pro exemplari dono dato tibi gratias immortales ago, quod, ut titulus prę se fert, non nisi magnam utilitatem allaturum est. Vidi saltem dedicatoriam, cuius mutua vicissitudo et reciproca dedicatio mihi valde arridet. Ex animo enim lętor inter verbi doctores tam bene convenire et amicitię suavitatem ita exerceri. Musculo exemplar unum dedi, qui respondit se ab Hallero nostro antea unum accepisse. Tertium tuo nomine doctori Nicolao Maier exhibui (Dux Saxonię non tuto aditur neque Latina lectione valde delectatur). De ipsius liberatione nihil adhuc intelligo, propter constantiam egregiam, tum fortassis eam ob causam, quod virtus sua quibusdam formidabilis sit. Rumor est landgravium brevi liberandum esse. Sed certi nihil scio. Consul Welserus, cui Matheum tuum inscripsisti, me in extrema coniicit pericula impie et falso de me effutiendo, ac si ego dicerem atque pronunciarem cęsarem nullis stare promissis neque ulli fidem servare. Ecce, mi frater Bullingere, in quibus verser erumnis! Hi siquidem, quibus animam meam subieci, quibus per 12 annos tot sudoribus tam fideliter famulatus sum, quorum patrocinio ego meique tuti et salvi esse deberemus, ab iisdem foede premimur. Ego per deum immortalem verba mea ita moderatus sum et os meum ita rexi, ut tale quippiam ex ore meo nunquam egressum sit. Scio equidem regi non esse maledicendum, quemadmodum profecto in hoc non solum innocens, sed cęsarem debite semper veneratus sim. Quid ergo Laetus in hoc sęculo nisi vitam tristitia summa transiget reliquam aut per calumniatorum invidiam et calumnias una dierum misere occidetur? O, mi vir, quam acerba patior. Dominus autem rerum omnium dabit his quoque finem. Ego consolationem ex libro tuo transmisso accepturus sum. Quod Froschouerus scriptum in Pedioneum imprimere veretur et recusat, nihil illi imputo. Sunt res satis indignę et periculosę odiosęque. Ego accepi 6 (ni fallor) exempla Cronicorum ab Froschouero, quę adhuc in aedibus meis habeo nec potui hactenus ea communicare illis, quibus volebam. Oro igitur te, ut Froschouerum, virum optimum, preceris, ne moram numerandi pecunię egre ferat, sed paulum adhuc pacienter expectet. Ego me debitorem feci illi solvamque dębitum bona fide. Scripsi quoque ipsi, fere in eum, qui prelibatur, modum. Vestrę gratulor fortunę, quam possum maxime. Utinam dominus me tandem a mea functione amplius intolerabili liberet et me vel in exilium vel alteram servitutem transferat. Ego profecto importabilia porto. Deus nimium pondus sustineat! Amen. Rumor hic est Sebastianum Schertlerum in Gallias concessisse. Quod si ita est, ego novis retibus illaqueor. Nam cum Schertlerus fratris loco me habuerit, nunc autem aliquid qualecumque contra cesarem designaverit, primus ero inter suspiciosos, non consyderato me magno cum periculo corporis bis apud ipsum fuisse et nihil aliud egisse, quam quomodo virum dehortarer, ne se Gallico mari committeret. Ter igitur infelix sum. Quantum coniicere possum, imperator paci et clęmentię studet. Nec multum timerem suam maiestatem hoc anno de hostibus vindictam quęrere, quin potius communi paci et tranquillitati consulat. Iuvate nostram imbecillitatem orationibus vestris. Musculum spero mansurum erectum, item et Lepusculum. De reliquis nihil mihi polliceor, quia neque docti neque bone vitę sunt. Dominum Gvalterum, Hallerum et totam Musarum coronam salvam esse ex animo cupio. Reipublicę vestrę omnia felicia a domino ręrum comprecor. Vale. 10. aprilis 1548. Tuę mihi hodie exhibitę sunt. Tuus G. L. Ornatissimo viro domino Henricho Bullingero, antistiti Tigurino, amico incomparabili. Zurich.
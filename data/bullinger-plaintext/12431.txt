S. Causę comitiorum Francofordiensium precipuę fuerunt de conservando Coloniensi. Coloniensis enim archiepiscopus et imperii elector, cum uno die citatus bis (a papa semel, semel a caesare), cum esset in periculo, ne christianum propositum illi extorquerent vel minę vel species iuris vel aperta vis, venit in tutelam non modo foederatorum evangelii obtinendi nomine, sed eorum etiam, quos nominant asseclas confessionis Augustanę. Fuitque consensus omnium summus in eo conservando, si ita usuveniat, ut vis vi sit propulsanda. Provisae etiam sunt eius rei suppetię satis amplae et commodae, in quo tamen, ne maiestas caesareę autoritatis dissimularetur, convenit, ut fieret legatio ad Carolum impetrandae cessationis caussa et revocandae rei ad concilium vel generale vel nationale christianum et Germanicum. Id nisi indulserit, exhiberetur illi instrumentum eius adhaesionis, quo certa forma conglutinati sunt evangelici status conformationi et negocio Coloniensis episcopi, quem consilio et ope non sint frustraturi. Eadem legatio data est ad civitatem Coloniam, ut meminerint se cives esse fundatę civitatis, quorum sit patria et liberi non ita exponendi periculo (ut cogitant canonici, hęredum expertes et securi exiliorum), ut quibus nullum sit certum et natale solum. Sed ad ipsos etiam, subdecanum et pseudocanonicos, qui se obiecerunt sano episcopi instituto, pertingit legatio; quę, quid egerit et an a caesare sit audita, nondum percepimus. Constat tamen caesareo nomine (quanquam nostros Granvella securos esse iubet) conduci in Germania Inferiore equitum et peditum ductores ampliore numero, quam par sit, si pacificus sit venturus ad Ratisbonense comitium. Palatinus elector cum fratre Wolfgango et cognatis, Othone Henricho et Philippo, diu iam expectantes, quo consilio aut voluntate caesar exhibiturus sit, quae toties et tantopere visus est polliceri de relligionis controversia componenda (iussitque, ordines imperii eam rem ut haberent cogitatam atque deliberatam), frustra, inquam, expectantes, cum viderent cęsarem nihil agere serio, ut ędificaretur christianis digna concordia, et senior iam a subditis suis  sollicitaretur, evangelicam synceritatem eaque condignos ritus ut maturaret, totus se dedit ad amplexandum evangelii negocium. In ea autem sententia priores et iam adulti Ottho Henrichus et Philippus urserunt propositum senis. Quam amice autem se mutuo susceperint Palatinus atque Hessus, cum Francofordiae convenissent sub finem comitiorum, quam utrique legatis principum et civitatum evangelicarum ibi se dederint, iucundum fuit audire et cernere. Nemo iam dubitat de Palatinis, quin se sociaturi sint intimis et foederatissimis quibusque nostrarum partium, recte ut Coloniensis propositum nemo bonorum, qui illum novere, aliter iudicat. Decedens Francofordia princeps Catorum, Philippus, Moguntinum episcopum Höstam ad se ut veniret, rogarat, ibique cum eo familiariter longum diem sermocinatus est pręsentibus utrorumque consiliariis. Inde est, ut spes sit quibusdam nata et illum posse ad resipiscentiam adduci, cum pręsertim non indigne tulerit hanc principis ambitionem; sed, de eo dominus quid statuerit, aetas declarabit. De liberando duce Brunsvicensi legatum misit Francofordiam dux Saxonum Mauricius, Christophorum a Carlobizo, veterem contironem meum; sed suspendebatur responsum. Gallus atque Anglus gracias fęderatis nostris ingentes egerunt pro se uterque, quod nostri tanta opera et tamdiu per legationem conati fuerunt pacificare illorum inimicicias, quę ne submoverentur. Alter alterum vicissim insimulant culpae. Legati fuerunt Christophorus a Pheninga, Wurtembergensis aulę, qui in eo negocio vitam terminavit, non reversus, d. Ioannes Metensis, Ioannes Sturmius Argentinensis et Sledanus, quos post trimestre tempus nihil conficientes munerarunt regiis donis. Causam dissilientis concordię arbitrantur fuisse novum foedus, quod cęsarem cum Anglo pepigisse adfirmant. Sed Scotię regnum etiam impedimento fuit, quodque noluerit regię heredis tutelam Gallus deserere. Itaque nunc ęstuat Scotia valde, dissecta subnato odio inter reginam viduam et regni gubernatorem. Id animadvertens Anglus iampridem ferebatur exercitum mittere in Scotiam, quo desponsatam superiore anno  infantulam suo filio per conventionem, quam postea Scotię optimates et plebs resciderunt, obtinere possit. Nam eandem procant et gubernatoris filiolus et Galli. Funestissimum bellum Galli et Angli tamen procedebat, utque primum e Galliis abissent legati nostri, Galli Anglos non pauco numero ante urbem trucidarunt. Quę sit vastitas et paganorum internicies in finibus Boloniae, miserum est relatu; qui non ense ceciderunt, inedia extincti iacent per compita inhumatis cadaveribus. Et si pergat bellum, multa millia insuper hominum autumant fame interituros esse. Sed haec frustra commemoro, cum extent istarum rerum apud vos certioris famę testimonia. Gallus apperuit legatis inter alia spem se non fore crudelem in subditos suos evangelii nomine. Et conatus est, licet frustra, persuadere illis Waldenses supplicium non relligionis, sed seditionis dedisse. Haec ad te, clarissime Bullingere, iampridem exigente fratre meo Ambrosio volui perscribere; fecissemque, utprimum Francofordia legatus redii, sed valetudine partim, partim succedentibus aliis curis sum prępeditus. Quare te meumque Theodorum obtestor, ne vel desyderatam operam, quod sera sit, culpetis, vel quod pręstita magis sit quam condita et perfecta. Subiungam, quę in ipsis comitiis notabam Francofordiensi evangelistę, antiquo fratris mei meoque contubernali; rogoque, ne meo nomine talia divulgentur, tametsi enim non pando, nisi manifesta. Tamen sunt morosi passim, qui sinistre interpretantur litteratorum iusta commertia, qui se rebus gestis, si bonę sint, oblectant officiosa consuetudine scribendi. Volebam aliquid de obitu sanctissimi Lutheri, sed non est nunc locus. Vale in Christo nostro, cui me nostramque rempublicam Constantiensem commendate. Constantię, 18. martii 1546. Thomas Blaurerus tuus. Saluta meis verbis Gvaltherum, cuius versiculos legi apud Francofordiam insertos epistolę, quam ad Goblerum, episcopi Monasteriensis legatum, dederat de victoria in Brunsvicensem. Ornamento summo ecclesię Tigurinę d. Henricho Bullingero, d. et amico suo observando. Zurch. Domino Mathię Lympergo suo T. B. S. Non est mihi in promptu, quod petis, de rebus et consiliis legatorum excipere, et quantum quidem satis sit ad declarandum discessum nostrum, nemo dum habet sententias compertas. Immaturum negocium causarum lento gradu peragitur et ad haec suspenso propter congressum Palatini et Hessorum principis in 29. ianuarii diem productum, quem legati expectamus. De annis foederis defensivi protelandis, aut restaurandum foedus qui sint inituri, vani sunt hominum rumores, cum nec hi, quorum interest, id habeant. Sed progressus causarum non videtur mihi admodum inauspicatus. Plerique ordines totius relligionis legatos huc dederunt, pios, literatos et prudentes viros, ut vides, ut videatur appropinquare mihi vaticinium, quod hospes meus Sorgelochus ex veterum dictis observavit, qui prędixerunt fore, ut Francofordia exeat boni aliquid in male affectam Germaniam, eamque spem mihi ędificat non vita nostrorum hominum, quę profecto impertinens est ad nomen professionis suę, sed ipsa magis ingenuę pietatis commendatio, quę plerisque nostrorum valde est integra. Et poscit principum nobis adversariorum crudelitas atque immanitas cęteręque virtutes aliquod divinum consilium, ne totus mundus corruat ante tempus redemptionis nostrae malicia et desperatione sublatis videlicet, qui servent relliquias domini, magistratibus. De Brunsvicensi non habeo, quod revelem; sed Lutheri ad duces foederis nostri salubris et idonea submonitio vitabit ludibrium, uti spero. Coloniense atque item Palatini negocium ita hactenus agitur, ut nihil plane desyderem vel animi vel diligentię. In eo enim, quoties adtingitur, relucet splendor paternę bonitatis, quę sibi proposuit ornare et conservare nobis hoc decus. Quod adtinet ad concilii Tridentini expectationem, ea nulla est aut non magni discriminis, si velimus, quod sapimus, sapere. Laboratur tamen a nostris, quo legitimo et iusto modo recusetur, aut illius executio, si fiat, qua vi et armis debeat repelli, ne videlicet gigantes illi, terrę onera, iudicem de coelo pręcipitent. Saluta meis verbis Bucerum, Brentium, Schnepum, Pistorium et Frechtum, suppetias nostras apud Ratisbonam. Francofordię, 25. ianuarii 1546.
Gratiam et pacem. Referre nequeam, quanto litterarum tuarum desyderio ardeam, nec scio, si unquam literis tuis caruerim diutius. Interim frequentissimas in hisce rerum turbis optabam. Constantia 16. huius mensis senatui nostro scripsit regem a Hessorum principe profligatum et in fugam actum ad Nicrum prope opidulum Louffen in vico, qui ab incolis appellatur zur Kyrchenn occisis et in Nicro submersis, duobus milibus, praeterea et Philippo Palatino, principe exercitus regis, saucio etc. Quam vero id omnes verum esse vellemus. Equidem inter spem et metum anxii deum oramus et nonnihil gaudemus - gavisuri amplius, si certo id factum esse constaret. Referunt alii ducem obsedisse et irruptione coepisse opidulum Kaleb - munitissimum quidem illud - ad Nagald rivum prope coenobium illud Hirsaw vetustissimum situm, sed nullas huius rei literas habemus, fama increbuit[!]. Quodsi quid habes, cui certo niti possimus, obsecro, scribas. Vonn der graffschafft Burgund habend min herren nitt wöllen den fürsten schryben. Ich acht, die von Bernn habend den byden Wirtemberg und Hessen geschryben. Ich hab ouch die copy gesähen, darinn vergryffend, sy vernämend, daß neiswas prattick über die graffschafft Burgund gemacht. So ferr dem also, bätend sy still ze ston, dann die graffschafft inen mitt erbeynig verwandt etc. Nostri vero, ne ulla parte principes offendant, quando pro voto auxiliari non licet, huius rei gratia nihil scribere voluerunt. Quod legati aut literae nuper non sunt missae, ut speraveram et in eam spem me senatores haud postremi erexerant, in causa fuit temporis brevitas, et quod certi viri a senatu ordinabantur, qui responsionem adornarent. Sed illam cum caeterarum urbium legatis collatam esse existimo. Interea Guilielmus de Lange, orator regis Gallorum, frater Lutetiani episcopi, Tigurum venit, in colloquium nos evocavit atque ibi multa de sarcienda ecclesiae concordia commentatus est orans, ut si quod nobis esset consilium, indicaremus, item, quibus in rebus aliquid pontifitiis concedere et in quibus perstare vellemus. Orare ergo se, ut Tigurini, Bernates, Basileienses, Schaffhusii etc. medium aliquod ostenderent scriptis, per quod ecclesia coire posset, et Parrhysios mitterent. Respondimus nos, nam Pellicanus mihi aderat, pluribus ad singula, sed haec in summa: nos nullum aliud habere concordiae et pacis medium, quam quod rex pacificus Christus apostolis commisit verbum evangelii et pacis. Id nos praedicare, iuxta huius regulam omnia instituisse, ab eo vel latum unguem discedere non esse tutum. Amare tamen nos regem, qui concordiam cupiat sarcire. In cuius gratiam, si caeteris quoque videatur fratribus, libenter nos paratos esse doctrinae nostrae summam exponere et quicquid salva veritate possemus, infirmis dare. Hic monuit nihil esse nobis scribendum praefractius: «In hoc erimus, in hoc erravit Romana ecclesia, non feremus tyrannidem Romani pontificis, Romanus pontifex antichristus est etc.» Ex quibus intellexi parum esse spei, nisi plus aequo concederemus etc. Discessimus igitur atque polliciti sumus nos caeteris fratribus communicaturos, quae nobis retulisset. Videbar mihi videre interim duo doctissimum illum agere hominem: 1., ut regem nobis commendaret, quo animos nostros magis haberet sibi propitios et devinctos, ut si quid ordiretur, minus reclamaremus sperantes per hunc fore restituendum evangelium. 2., quando Romanus pontifex videt pene actum esse de superstitione, quam nulla potest tueri tyrannide, conversus ad clementiam simulatam iniquum (quod se attinet) offert, ut aequum, id est optatum, auferat etc. Caetera ex literis Vadiani, quas remittas oro. Plura non potui, imo ne has relegere potui; tam festinabat nuncius et urgebant negotia. Vale, amicorum charissime, me tibi commendatum habe. Sed de Carolostadio quid? 18. maii 1534. Tuus ille H. B.
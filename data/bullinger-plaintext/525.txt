S. Quum mihi pius hic vir, cui meas literas ad te dedi, percommodus visus sit, si quis alius, ad meum erga te in Christo amorem testificandum, et quam te reverear tum ob eas dotes, quibus te dominus ornavit, tum ob diligentiam, quam adhibes in communi ecclesiae utilitate procuranda, non sum veritus ad te per eum familiariter scribere. Existimo enim praesentiam ipsius et seria negotia, quae vobiscum tractaturus est, mihi hac in re excusationi fore. Nam quum eorum causa valetudini suae non parceret, aequum mihi visum est, ut operam aliquam impenderem ad vos saltem per literas sollicitandos, ut horum temporum necessitatem attente diligenterque consideretis atque efficiatis, quantum in vobis erit, ut fructus aliquis huius profectionis extare possit. Equidem testari possum eam ab ipso animi gratia minime susceptam esse ac iampridem a veris dei servis, ut eam susciperet, rogatum fuisse, et quamvis ipsius hinc discessus mihi molestus sit, quum tamen intelligerem, quam necessaria esset ista profectio, ipsum, quantum in me fuit, incitavi. Huc etiam accedit et alia ratio, ob quam iucundum est ipsum ad vos proficisci, quum mutua communicatione multo plus quam literis efficiatur meliusque omnino via aperiatur sedandis controversiis, si quae supersint, et confirmandae paci, qua nihil optabilius universae ecclesiae accidere potest. Fac ergo, mi frater, fac quaeso, dum vivis, ut mutua inter ecclesias alatur concordia; nunquam enim fortassis posthac duo ingenia occurrent, qualia vestra sunt, tam accommoda ad audiendas utrinque rationes et ea consilia, quae alioqui pios multorum animos perturbarent (-runt?). Hoc tibi affirmare possum me communem utriusque vestrum amicum et filium in domino, quique vobis quam prosperrimum rerum omnium statum exopto, passurum non fuisse, si modo id valetudo mea ferre potuisset, ut sine me ad vos proficisceretur; adiunxissem enim me socium itineris vosque et ecclesiam vestram libenter visitassem. Genevae 20. Maii 1549. Tuus Iacobus a Burgundia. Si quid novi habes a D. Hoppero et eius uxore, indica quaeso. Brevi volente deo ad eos scripturus sum. Eximio Christi servo D. Henrico Bullingero, Tigurinensis ecclesiae pastori fidelissimo. Tiguri.
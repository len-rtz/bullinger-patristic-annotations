Gratiam et pacem a deo patre et domino nostro Iesu Christo etc. Lieber M. Heinrich und bruͦder. Uff die nechstverschinen beschrybung der münchen von Rütti ist unsers bedunckens nüt anders gehandlet, dan wie man denn frommen pfleger dannen thun und die lieben herren mit eym andern versehen möchte, der irs mels were, dan sy den gutten man vor den rechenherren hoch verklagt habend, und als man in solt dargegen hören, waß die zyt, uffzewüschen. Uber das habend unßer herren ein bottschafft heruff geschickt, alle handlung des pflegers zu erkonnen. In mittler zyt aber habend die münch das felt beritten, alle knecht, megt und hußgsyndt im closter dem frommen man ungeneigt gemacht und angericht, uber den pfleger zu klagen. Und als gemelt unser herren die münch und alles hußgsind verhort, habend si nüts anderst funden (als ich verston), dan das er frommklich und wol gehandlet habe, und kan sich niemand ab im klagen. Allein das wyb hatt den schaden thon. Diewyl nun des pflegers wyblin das lob Zürch gehept, das es räß sy, habend die lieben herren vermeynt, destbaß mit irer klag zu schaffen, und hatt doch das arbeitselig wyb keynen gwalt im closter, ouch mit den münchen nützid zu schaffen. Aber unser herren sollend also die leckers buben von eynem arbeitseligen wyb klagende hören und von eins wybs wegen bottschafft heruff schicken, und aber alle klag synodi der ertzbuben halb soll nüt beschüsßen! Also tüff steckend die schölmen im regimenth mit iren gaben und durch ire jegery. Die fürnemist ursach aber, darumb sy ab dem wyb klagend, ist, das sy ungedultig ist, wen die münch by dißer grosßen, erbermblichen thüwrin so ein grosßen huffen hund spyßend. Den lochhündlinen muͦß man (so man sonst erbßen oder linßen kochet) eyner anderley muß kochen, mit ancken überschütten und zu fresßen geben, mit grosßer ergerniß und verletzung aller frommen und armen gotteskinder. Ja das klagt das arm wyb. Iro gefalt nüts der lekers buͦben hußhalten, und redt inen zu zytten darin. Das truckt sy, und so man den luwren folgen will, müeste man den pfleger endern an den man doch kein ander ursach weyßt, dan das er fromm und gottsforchtig und ein liebhaber der warheit ist. Den solt man endern von synes arbeitseligen wybs wegen und die schölmen in irer huͦry, jegery sitzen lasßen. O we des regiments! Gerat den münchen, das sy den frommen man hinweg bringend, so geschicht es allein darumb, das ettwo ein gyttiger, glysßender füllbuch herußkomme, der der münchen lied singe. Dan so ist die glogg gegosßen und die kettin gantz, die unß armen schryeren mit der zyt den hals abziehen wirt. Es ist by vilen frommen lutten ein verwundern, das unser herren uber so vil christliche mandat, ordnung unnd reformation dise münch also in irem muͦtwillen lassend sitzen. Aber es treit häßlin, wiltpret und ander gut ding! Die münch könnend nit genuͦg rüemen, wie erlich man si Zürch gehalten und zum Rüden uß der masßenn früntlich tractirt habe. Am heimgon habend sy ins closter inhin gesungen. Ich hab gemeind, sy werind beschriben, ir schalckheit und mißhandlung am pfarer von Wald begangen zu verantworten. Wir habend all uffgeluͦgt, wie man sy straffen und endren wurde. So ist ein nachgang druß worden uff des pflegers, des bidermans, hußhalten, und die kugel uff das arbeitselig wyb gewaltzet. Das hieß schelmenwerck verstrychen an, dem schuldigen anfachen und am unschuldigen ußmachen etc. Es ist under der münchen parthy groß freud und jubel. Was es bedüt, weyß ich nit. Wir werdend bericht, die sach des pflegers halb solle für rat kommen, wenn aber, mag man nit wisßen. Wir besorgend ubel, den dregg, so die münch geschisßen, müesße der from pfleger ußwüschen, wie es dan zu Zurch gern also gad. Darumb, lieber her und bruder, sind umb gottes eer willen vermand und von unsertwegen gebetten, so vil uch müglich diß pracktic abzugraben, und wo ir gut, getrüw wüsßent, by denen arbeitten, lupffen ob, doch des tüffels wagen ein fart umfiele. Thünt das best, das des pfarers handel von Wald nit verstrichen, sonder er ouch verhort werde. Ir wüsßent wol, wo ir ankeren söllend, wir aber wissends nit, dan denen wir eynest zulüffend, sind todt. Helffend und rattend, das unß diser from man nit genommen werde. Es sind leider sonst zu vil blöder houpter im Grüeniger ampt. Item ob ir möchtent wüsßen, wan man darin wölte handlen, ob es guͦt were, das der pfarer von Wald hinin keme, mogend ir unß des by disem botten berichten. Hiemit sind dem herren gott befolhen, der uch syner kilchen und unß armen zu guͦt langwirig erhalten wolle. Habend kein verdruß ab mynem ungesaltznen schryben, dan der bott hatt mych glych nach mitternacht ab dem bett genommen. Datum Bubicken, hüd zinstag ann morgen früe, 31. martii anno etc. 1534. Hanns Stumpff, pfarer zu Bubicken. An Meyster Heinrichen Bullinger, predicantenn zu Zürich
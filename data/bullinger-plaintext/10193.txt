Der allmechtig gütig her und gott verlich üch und allen üwern verwanten ein guͤt glükhaft jar etc. zuͤ vor. Wolglerter, ersamer, min sunders günstiger und lieber herr, ich schick üch und üwer hußfrowen hiemit den keß und kapunen zum guͤten jar, mit ganz früntlicher pitt, sömlich kleinfuͤge gab verguͤt zuͤ nemen, dann üch und den üwern alle zitt früntschaft unnd dienstlichen willen zuͤ bewisen, wer ich insonders begirig und zum höchsten guͤtwilig. Dem nach, lieber Meister Heinrich, hab ich gestern zuͤ Winterthur vernomen, wie sich min herren begeben in recht zuͤ lassen mit den 5 orten. Darab ich ser übel erschroken, dan wir mit den rechten am ruggen gligen müsend. Harub ist min früntlich Pitt an üch, mich zuͤ berichten, wie es darumb gstaltodt, ouch was Bern und ander cristenlich stett hier zuͤ sagindt, und wie es standt. Land mich ouch wussen, wie min handel zwüschend Berger und mir stande. Und sind hiemit dem allmechtigen gott in sinen schirm befolchen, der üch gnedicklich kreftigen, damit ir sinen handel tapfer verstrecken mogindt. Datum in ill, suntags nach Thome anno etc. 32. Üwer guͤtwiliger diener Hans R. Lafatar [!]. Dem wolglerten, ersamen herren Meister Heinrichen Bulinger, predicant zum großen münster Zürich, minem insonders lieben unnd vertruwten herren.
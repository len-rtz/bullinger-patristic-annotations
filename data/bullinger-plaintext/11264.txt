S. Ioachimus Malerus noster non pridem isthinc ad nos rediens tuis me verbis certiorem reddidit, quod certo consilio egregium illum et dignum posteritate librum, quem superioribus annis ęditum mihi dedicaveras, sub incudem rursus revocatum locupletiorem reddere atque ita excudendum denuo curare mediteris mihique illum ipsum, si molestum non esse resciveris, nuncupare. Quod ego sane duplici nomine vehementer sum admiratus; memini enim me de hac ipsa re, quum etiamnum in Wirtempergensi ducatu agerem, tuas accipere literas tumque illis respondere magni beneficii loco istuc me habiturum, tantum abesse, ut molestum videri mihi hoc suspicari debeas. Aut igitur eas literas non accepisti aut mutasse me forte sententiam existimas, ut certior de illa fieri rursum desideres. Deinde vero magis etiam miror constantissimum hoc mei studium, quod, quum pro priore dedicatione extra animum tui si cuiusquam amantissimum nihil prorsum acceperis, nihilosecius beneficium beneficio cumulare pertinaciter pergas conduplicatam scilicet gratiam relaturus, ut, qui prius nihil, iam minus nihilo, si fieri possit, accipias. Quanto praestabat, mi venerande et charissime Bullingere, hocce plus quam aureo munere instructum vel Anglorum munificentissimum regem vel alium aliquem orbis monarcham salutare; qui enim inter hos literas et literatos amant, pro id genus nuncupationibus, quantumvis alias sordidi, benignissime munerare solent. Sed hinc plane et quantum absis a sacra ista, quę omnes propemodum etiam doctissimos enecat et perdit, auri fame et quanti me facias, quam non vulgariter ames, luce clarius ostendis, ut hinc merito omnes boni pieque eruditi te hac certe parte - ut multis etiam aliis - extra communem theologorum aleam positum ament et suspiciant; ego vero talem me, qui hocce tuo amore et honore dignus sit, exhibere omnibus conatibus debeam. Et cupio certe me tibi tuique similibus summis viris, qui tam indefatigabili studio christianam rempublicam tam feliciter iuvatis, totis animis probare, quod ut possim, a domino ipso bonorum omnium authore sacris precationibus cum meis tum vestris impetratum quotidie ac strenue pergo. Scripsi ad te nuper per servum typographi cuiusdam Basiliensis, prius quoque per Ulmensem illum bibliopolam, qui male callet Germanice, ultima augusti, quum 26. eius mensis Constantiam venissem. A te vicissim ne apicem quidem ullum accepi, nisi quod in literis ad charissimum consobrinum Zviccium datis adscriptam mihi salutem subinde magna cum voluptate legi; nam occupationibus illis, quibus praeter modum et finem continenter distineris, libenter, quod nihil scribis, tribuo, atque hoc magis, quod mihi quoque, si quando hic cesso, ut sępe certe urgentibus aliis negociis et magna violentia me secum rapientibus facio, veniam dari et ex ęquitate dari omnino existimo. De pristino erga me animo tuo securissimus sum eum plane adhuc esse, qui semper fuit, persuasissimum habens. De meo erga te istuc tibi vere affirmare ausim, illum tui et amantiorem et studiosiorem esse, quam unquam fuerit. Equidem singularis illa humanitas, incomparabilis candor, eximia eruditio et flagrantissimum ecclesiis commodandi studium, quę omnia in te tanta benignitate dominus contulit, me totum ac semel in admirationem et venerationem tui accendunt tuumque, quantuluscunque sum, faciunt, ut nihil iam magis in votis sit, quam te coram videre, alloqui et in domino arctissime complecti. Tu me meumque ministerium servatori Christo diligenter et sedulo sacris tuis precibus commenda. Impendere nunc, si unquam prius, magnam calamitatem ecclesiis nostris video, posteaquam hunc in modum passim refrixit superior zelus magistratuum, vigilantia et fides ecclesiae presbyterorum, prior charitas plebis, et in summa omnia nostra misere flaccescunt, ut nemo agnoscere nunc queat primam illam apud nos omnium rerum faciem, posteaquam evangelium nostrum novitatis gratiam exuit et papę iugum de cervicibus nostris, utinam tanto pietatis quam vanitatis studio, abiecimus, a commodo Christi iugo non minus adeoque magis etiam abhorrentes. Dabimus omnino, quod vehementer metuo, ingratitudinis nostrę dignas poenas, et permittet dominus adversariis nostris in nos aliquid, ut crucibus exercitos in viam, unde ita excidimus, tempestiviter revocet. Excutiendus igitur nobis omnis torpor, urgenda vera et germana resipiscentia, ne atrocius desęviens ira domini totos nos opprimat et perdat. Ah serva nos, domine Iesu, per misericordię tuę viscera, et ęternum serva, quicquid hic nobis perferendum sit, modo ne tua illa unica solidaque salute destituamur! In hoc ipso Christo, mi anime, mi plus quam charissime et venerande frater, bene vale cum tuis omnibus. Optimos planeque venerandos mihi viros et fratres dominum Conradum Pellicanum, Leonem, Theodorum cęterosque administros tuos in domino meis verbis valde quam officiose et christianice saluta meque illis accuratissime commenda. Salutem tibi dicunt fratres nostri omnes. Zviccius ipse quoque ad te scribit. Soror Margarita mea pariter et uxorcula te tuamque coniugem multum et quam possunt amanter salutant, id quod ego quoque facio. Iterum iterumque vale. Constantię, 28. ianuarii 1539. Tuus Ambrosius Blaurerus. Anglus quosdam e principali familia natos capitis suplicio sustulit, quod in caput suum machinati aliquid Anglici cardinalis consilio fuerint, cuius germanum etiam fratrem plectendum curavit. Nonnulli alii in vincula coniecti et ipsi tale quiddam expectant. A Bucero, qui 21. ianuarii ad suos rediit, et ὁδοιπορικόν et historiam rerum gestarum in horas expectamus. Praestantissimo viro d. Heinricho Bullingero, Tiguricensis ecclesię antistiti syncerissimo, domino et fratri in primis observando at[que charissimo].
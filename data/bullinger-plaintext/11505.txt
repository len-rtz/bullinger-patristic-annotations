Domino Heinrico Bullingero, viro docto ac humanissimo, ecclesiaste Tigurino meritissimo, Ioannes Traversius Rhaetus gratiam, pacem et vite incolumitatem a Domino optat. Adlate sunt mihi per affinem meum littere humanitatis tue, Bullingere amicissime, quibus, quod tantopere ex te cognoscere satagebam, satis lucidum effecisti. Itidem fratribus hinc inde sparsis communicabo, quo fronte explanata adversum spumantibus, quod verum est, obici valeat. Dolendum, proh pudor, Caesaris pluriumque aliorum regum et principum animos papistico fermento in tantum esse corruptos, quod Christi, redemptoris nostri, gloriam invertere, veritatis auctores et ecclesie vivida membra tyran(n)ide sua perditum iri moliantur. Dent dii hiis prophanis principibus mentem saniorem, quo et ipsi, quod salubre quodque Christianum est, et cognoscant et amplectantur, nostrisque piis et catholicis viris boni perseveranciam ac in persequucionum procellis veram constanciam. Sperandum nobis Christianos principes, veros monarchas, tutamen veritatis sub potenti manu Dei contra omnes adversariorum machinas vallatos et, si urgeret necessitas, non minus armis quam virtute et iusta defensionis occasione inimicorum tyran(n)idem ac potenciam posse reprimere. Comitis Palatini et marchionis a Brandenburg, electorum, aliorumque principum defectio adversariis multum spei ac subsidii abstulit. Fuit equidem me iudice Germanie tranquillitatis optimum omen. Deus optimus maximusque principum omnium mentes evangelica veritate instructas ita componat, quod Iesu Christi gloriam Christianamque concordiam queritent et ex corde custodiant. Ceterum quod de eukaristie unanimi intellectu rescribis, ex scedis ad me perlatis satis compertum habeo. Immortali Deo laus et gloria! Hac re effectum scio, quod adversarii nos de mutua dissencione posthac calumniari non habeant. Buccero nostro dabit Dominus quoque spiritum sibi constanciorem. Praeterea, quas misisti scripturas sub restitucionis requisicione, remitto, etsi tardius, quam exquirebas; boni consule; nunctiorum hinc ad vos migrancium penuria id contigit. Tandem immortales habeo tibi gratias, Heinrice collendissime, quod mei causa tantum laborum et impensarum adposueris, qui, quod rependam, te dignum habeo nihil. Mormenla quattuor, quorum Alpes nostre feraces sunt, licet muneris nomen non mereantur, cum illic rarinsula sint, esui tamen accom(m)oda, mitto; ne dedigneris suscipere; animum Traversii tui tibi perpetuo devinctum magis spectes, oro. Vale. Leonem Iud ceterosque fratres cum tua familia meo verbo salutabis plurimum. Ex Zutzs, 4. idus Februarii 1541. Variarum litterarum vero specimini Heinricho Bullingero [ecclesiaste] Tigurino, viro catholico, domino meo multum reverendo.
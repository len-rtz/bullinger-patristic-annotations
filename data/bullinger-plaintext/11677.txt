Gratiam et pacem. Si tibi tantum esset scribendi otium, quantum tuas legendi mihi est desiderium, profecto frequentius scriberes. Revaluimus, simul Bibliander, Pellicanus, Megander; solus Leo adhuc graviter decumbit. Ora ergo dominum, ut ipsum nobis in nostrae ecclesiae utilitatem restituat. Ab Argentorato nihil habemus, nisi quod Bucerus scribit, milites ante hebdomadam unam atque alteram missos a republica Argentoratensi abiisse, equites centum, pedites 500. A Basilea nihil aliquamdiu propter adversam valetudinem scribit Myconius. Aliunde paucula habeo, quae delectent. Omnes lugubria scribunt, metu et terrore plena. Aiunt, Tuream ingenti exercitu instructissimum festinare in Pannonias. Quid verum sit, ignoro. Scio autem, Immontanos nostros ad Gallum proficiscentes in summum discrimen coniicere totam Helvetiam, nec video, quomodo e malo tanto liberari possimus, nisi divina bonitas nos liberet. Magistratus noster valde anxius est et varia consultat. Quid Immontanis Badenae diserte per Habium obiecerit, non ignoras, opinor; sed isti veluti caeci et vesani in suam ipsorum ruunt perniciem. Dominus eripiat nos et liberet a vinculo virorum sanguinum! Postridie creabitur in demortui Walderi consulis locum consul alius. Plerique arbitrantur vel Habium vel Lavaterum in eam dignitatem asciscendum. Dominus, qui corda hominum novit, det nobis virum heroicis praeditum virtutibus, qui et deo placeat et ecclesiam ac rempublicam nostram pacifice, prudenter et sancte regat. Ora quoque dominum pro nobis. Vale et me ama, frequentius scribe et Gvaltheri ne obliviscaris. Pollicitus es ei te scripturum, id quod anxie exspectat. Tiguri, Iunii prima 1542. Salutat te Bibliander, Pellicanus, Megander etc. Quaeso, si quid habueris de bello Turcico aut rebus Caesaris, Galli et papae, communices; nam nihil feceris mihi gratius. Tuus Bullingerus. Clarissimo viro D. Ioachimo Vadiano, Sangallensium consuli, domino suo colendissimo charissimoque.
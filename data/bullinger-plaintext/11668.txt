Nimium iam diu est, vir ornatissime, quod de tuo tuaeque sodalitatis mihi charissimae statu nihil audierim. Amor est semper timidus; postquam enim intellexeram insignem virum tibi ceterisque, qui isthic sunt, eruditis omnibus coniunctissimum Symonem Grynaeum e vita excessisse, dii boni, quam sum veritus, ne alii etiam praeclari viri contagione illa impura e medio simul auferrentur. Quae cura animum meum eo magis anxerat, quo propius auram illam pestilentem se intra vestra loca propter vicinitatem penetrare audieram. Novi charitatem vestram, novi amiciciam, scio animos vestros non magis in vestris quam in vicinorum omnium corporibus insitos esse et collocatos. Quae res non mihi ex hominum voculis, sed ex certissima constat scientia. Nunquam enim, dum vivo, mihi excedere patiar humanitatis memoriam, quam humanissimus vir d. Pellicanus, quum apud illum agerem, in viciniam extreme laborantem declaravit. Interior illa et vera amicitia pericula non videt. Quod ubi fit, necesse est fieri, ut morbi etiam fiant communes. Haec res, ut dixi, me valde solicitum, uti habere debuit, habuit, non tam propter amorem meum, qui erga vos vestro singulari in me benefitio maximus esse debet et est, quam propter reipublicae christianaeque ecclesię utilitatem. Etenim tum graviter laborat ecclesia, cum sacrorum oratorum, qui verbum enim dei profitentur et docent, facit iacturam; messis enim multa, operarii pauci. Quorum penuria quo vestra natio minus quam aliorum laboret, eo magis felix magisque aeterno deo et patri curae esse videtur. Hic magna laboratur siti propter loci, ut opinor, siccitatem. Generosiora atque nativa vina corrumpuntur infusa ex puteis aqua. At iam minus late patet hoc vicium quam olim et minus hic quam apud Gallos et nos. Adde illud, quod his in locis fit et dicitur impune et recte, nobiscum si fieret aut audiretur, extremas lueret penas. Sadoletus duos libros De edificatione ecclesię confecit et iam versatur in elucubrando tertio. Rumor est cardinalem Tarentinum, qui modo hic Bononiae legatum gerit, in Germaniam reversurum. Audiuntur et alia multa, utinam vera, quae quia in coniectatione posita sunt, nolui literis committere, praeterea etiam, quod haecipsa melius cautiusque ab aliis ad te deferri putem. Ignosce, obsecro, imperitię meę simul et amori, cui cum obsequor, non tam, quid aut cui scribo, quam quid debiti mei sit, soleo cogitare. De meis rebus ea est earum conditio et status, quo possum esse contentus, minore nullo pacto possum. Ex patria ne litera quidem adhuc. Ex Scotia autem plerique hac transeunt ad nundinas, ex quibus tamen a me conventus est nullus. Id quam ob rem, scribere dolore prohibeor. Hunc annum in medicinę studio consumpsi, vel quod impulerit valetudo, qua sum plerumque infirma, vel quod consuluerit vir in utraque lingua ac in hac ipsa facultate magna cum laude versatus mihique imprimis charus doctor Iacobus Lemonius, natione Helvetius, cuius ego non solum consilio et amicitia, sed etiam opera, studio, re familiari et copiis in difficillimis meis temporibus largiter sum usus. Et ne alia mittam, adolescentem hic civem mihi in humanitate erudiendum curavit. Quam rem ego apud te libenter commemoro, quod eius in me benefitia tibi etiam grata fore intelligam. Vale, mi dulcissime et desideratissime B[ullingere]. Iterum ac sepius vale cum uxore charissima et liberis. Adolescentibus, quorum familiaritate et lepidissimis moribus domi tuę valde delectabar, optime esse cupio. D. Theodorum Bibliandrum et d. Pellicanum, summae humanitatis summaeque eruditionis viros, meo nomine salvere iubeas, volo. Toti denique isti doctorum hominum collegio cum fratre tuo, humanissimo viro, rectissime esse volo et precor. Bononiae, quinto calendas maii 1542. Johannes Arlius Spaldinus s[ubscri]p[s]it. Pręstantissimo viro d. Henrico Bullingero, Tigurensis ecclesiae pastori vigilantissimo, domino suo perpetuo observando. Tiguri.
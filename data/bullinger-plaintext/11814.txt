Heinrico Bullingero, viro celeberrimo et pio, Ioannes Traversus Rhetus S. D. Quam desiderate salutaciones tue ex pluribus litteris ad Comandrum et Blasium nostros datis accepte, vir humanissime, mihi fuerint, scriptu impossibile. Scito, cum nomen tuum tantum lego, prae gaudio quassat ergastulum cor meum, multo fortius cognoscendo me in albo tuo adnotatum. Quid expectandum mihi honorificencius quam in tanti viri amiciciam esse sortitum, quo fit, ut mihi apprime gratulari contingit. Esto, aliqua itineris distancia seiu(n)ctos fata locaverint, quo rarius mutue hinc inde advolare queant littere, viris satis siet amiciciam marmore quovis sollidiorem et Bullingerum et Traversum vinxisse. Dii te conservent, quo ea longo evo perfrui queam et mutua relacione, que moror opera, rependere. Ceterum sunt mihi tres seu quattuor iuvenes - illorum unus est natus, reliqui cognacione nepotes - etatum 13 annorum, quos Tigurum pro institucione gram(m)atices bonorumque morum mittere decrevi. Imbiberunt hac a Philippo nostro sue gram(m)atices primordia; sum vero nescius, cui educandos committam. Vellem, ut satis bene pascerentur, quo tandem sine fame possent ludo oblectari. Est equidem etas illa famis impacientissima. Quod exposceret honestas, non tederet numerare. Quapropter te unum delegi, qui patronum aliquem iuvenibus experiatur accom(m)odum tam pro honestate morum, quam ciborum, potus mundicieque necessitate, cuius promptuaria plena essent, quo non esset opus singulis diebus coemere necessaria. Et facto scrutinio, de patrono atque quantum pro singulo solvendum veniret, me tuis faceres certiorem; circa divi Michaelis festum optarem iuvenes illuc profecturos. Blasius noster litteras ad me futuras ex tempore mittet. Humanitas tua explicata fronte id fastidii nostra causa suscipiat; si aliter vicissitudinem reddere nequeam, Bullingerum perpetuo extol(l)am. Vale. Ex Churia Rhaecie, nonis Augusti 1543. Celeberrimo atque pio viro Heinrico Bullingero, ecclesiaste Tigurino meritissimo, fratri eximio totis remis mihi extollendo.
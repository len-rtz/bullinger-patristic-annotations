Alles gutz zuvor. Ich hab ewr getreuw, sorgfeltig schreiben meinem lieben bruder und vettern ze lesen geben. Sagend euch fleyssigen danck. Wellend der gepür nach handlen, was moͤglich, so vyl an inen ist. Ich hab diß bygelegt schreiben von Lęto empfangen, euch aber nitt eh schicken konnen. Achten, nichts dardurch versumpt sein, diewyl er nitt begert, euch soͤllichs by aignem botten zuzeschicken. So achten ich, euch Lętum dasjhenig ouch yetz, das er mir geschriben, wie die unsern dis tag sich etwas undersuchen werden, wie der pfaltzgrauff gesynnet, und das er sich gegen dem kaiser ainen underhandler hab angeworffen; sonst im fal der not welle er unß zuzüchen und bystendig sein. Gott bewar die unsern vor fauler taͤding, und das sy kain boͤse richtung annemen und allso dester grosser kost verloren seye! So zeucht der landtgrauff dennechsten heruff, den find ze suchen. Sachsen und die niderlendischen stett habend ain grosß volck by ainander, sonder ouch ain treffelichen raissigen zeug, dann vyl von dem kaisser urlob genommen, ja von im gefallen, nachdem sy, was syn furnemen ist, berichtet, und den unsern zugefallen sind. Der Navis hat sich zu Regenspurg gegen den unsern entschuldiget und anzoͤgt, das der Granvel und die pfaffen den kaiser in diß spyl gefuͤrt habind. Es sind yetz vyl paͤpstischer und kaiserischer ubel zufriden. Sagend, der kaiser hab die sach nitt recht angefangen. Facht inen an, hinder dem handel ungehür sein. Der herr gott well seinen schraͤcken ye mehr und mehr in sy stossen, damitt inen hertz und mut empfall und in aignen anschlegen gefangen und zu schanden werdind. Amen. Amen. Der Aidgnossen louffend nun zu vyl zuwider ir oberkait. Sorgend vyl, es werde nitt wol usschlachen uß vyl ursachen. So wellend sy groß soͤld haben, so doch warlich vyl ellends gefysels under inen ist und vyl junger knaben von 16 und 17 jaren, die ouch ain monat nun 6 fl. haben wellen! Die anderen schlechten und nackenden knecht 8 fl.! Darnach ander vyl mehr. Sind ouch ettlich gar liederlich hoptleut under inen. Besorgt man sich allerlay und sonderlich, wann man ir am basten doͤrffte, das sy dann von den iren abgefordert werdind, wie etwa mehr beschechen. Wann sy aber mitt irer oberkait willen zogen werind und noch zugind, were es dest besser. A[ber] der herr gott wirts wol mitt gnaden fuͤgen. Bin wol getroͤst und ungezwyfelt, wann unser glich nienen sovyl waͤren, wir wellten danecht in diser guten sach nitt durchnider ligen. Hellfft unß aber, wie ir thaind, bitten und betten, das der starck gott selbs den handel fuͤren und zu bestem end bringen well. Thaind allweg wie ewer bruch. Wellend wir ouch thain. Wir werden die wunderbarlichen gottes macht mitt froͤden sechen. Der verlych, das wir unß von gantzem hertzen zu im i[n]k[erin]d. Es gruͤtz[en]d [u]ch die [un]seren, [insonder min lieber Bruder und vetter Conrad Zwick]. [Den 7. iulii 1546]. Uff nacht ist mir erst ewer schrieben durch den jungen des Herrlibergers sun uberantwurt, des mutter by euch gewesen, des datum den 2. iulii. Darff kains verantwurtends, dann die gsandten der unseren werden yetz uff den tag zu Baden gnugsam und mitt warhait verantwurten, das vom kayser mitt unwarhait wurt furgeben. De Curione lubenter recipio testimonium tuum, et spero illum lubenter emendaturum vitia illa, quibus per hanc ętatem obnoxius est. Propemodum in eo sum, ut huc revocem, quando valde quaeritur de annonę caritate apud vos, quę apud nos quoque gravis est, sed tolerabilior tamen non paulo, quam istic esse affirmat. [Ego nunquam] committerem, [ut superior esses officio literarum], si tanta se mihi quanta tibi offerret [tabelliorum] commoditas; quę tamen fieri potest, ut propediem maior mihi quam tibi contigat. Id si erit, plane intelliges, quam sis frustra adversum me gloriatus! Observando suo amico ac plusquam charissimo fratri d. Heinricho Bullingero. Tiguri. So wisst, das die von Lyndaw weder hoptleut noch knecht weyter ausß den Aidgnossen annemmen. Aber diejhenigen, so schon verruckter tagen angenomen und uff Kempten beschaiden sind, halten sich gantz wol. Thaind alles jhenig, darzu sy beschaiden werden. Deren sind by 800. Sonst ist man aller ding wol verfasst, und zucht man zu hauffen Kempten zu. Die von Neurenberg sind ouch uff den tag gen Ulm erfordert. Habend aber den ze besuchen abgeschlagen und vyl ursachen irer geschefft furgewendt. Und alls man sy gefragt, wie sy es mainen, das sy dem kaiser munition und dergleychen zuschickind, habend sy geantwurt, das sy dem kaiser gar nichts des iren, sonder allain, was er selbs fuͤr pulver und anders by inen hab machen lassen, haben sy im nitt wellen vorhalten. Si habend aber daneben ouch unseren stenden die hilff abgeschlagen mitt anzoͤg, sy wellind mitt gottes hilff danecht by ir religion beharrlich blyben. Staht druff, diß handlung werde inen zu grossem nachtail raichen, dann ir regiment steht on das gar und gantz sorgklich. Ist ain lauter tyrannis und muß on das bald brechen. So wisst ouch im vertrauwen, das ain kaiserischer rath zu Regenspurg sich zu hertzog Ulrichs gesandten verfuͤgt und inen in gar grossem gehaim eroffnet hat: Nachdem er hertzog Ulrichen alles guts gunne und sein schaden gern verhuͤten, well er inen nitt verhalten, das der kaiser und die stett ain haimlich practick und verstand mitt ainander habind. Derhalb soll hertzog Ulrich den stetten nitt trauwen. Dann so es an ain treffen gon, werde er kain bystand von inen haben, sonder muͤssen allso sampt ettlich anderen in der suppen blyben stecken und grosses unfals gewarten, mitt vyl anderen dergleychen worten. Soͤlichs habend die gesandten von stund an uff der post hinder sich irem fursten zugeschriben. Der hat ylends ain bottschafft gen Ulm verordnet und die gesandten der stett zusamen beruffen und inen soͤlichs lassen fuͤrhalten mitt grossem ernst und beger, das sy sich ainmal vernemen lassind, wes sy gesynnet seyen, damitt er wisse und nitt wäne, wes er sich zu inen versechen solle. Daruff die gesandten der stett geantwurt, das inn soͤlichs mitt unwarhait werde uffgelegt, und er soͤll sich gewisß und warlich nichts anders zu inen versechen, dann das sy lyb und leben, gut und blut auff das getrulichest zu im und andern iren ainungsverwandten fursten setzen wellen, mitt pitt, er welle fuͤrohin soͤlichen ungegrundten, nichtigen reden kain glouben geben, dann ainmal gedenckind sy by irem vorhaben stantmuͤtiklich ze belyben; anderst werde er kainswegs erfaren. Allso wirt kain arglistikait underlassen, wie die unseren trent oder dahin bracht mochten werden, das sy ain missvertrauwen in ainander satzten. Aber gott hab lob, ders alles umkert, das dardurch dem kaiser und den seinen nichts trauwt und unser part verursacht wirt, dest ernstlicher zusamen ze setzen. Gott verlich uns, das wir unser beste hilff und stercke uff in setzind. Min h[ertzlich] l[ieber] vetter achtet noch nitt, die rechten zeyt sein, das er sein rüstung an den tag geb, diewyl man sonst dermassen und so gantz wol und starck verfasset seye, allso das ouch menschlich davon ze reden die unseren nitt geringer dann der widertail sind oder vyllicht ouch stercker. Will gott nun nitt syg geben, so wurde das ander alles ouch nitt helffen. Will er dann syg geben, ouch durch gewonliche mittel der leut, so sind derselbigen ouch genug. Es wirt on zwyfel noch etwan in ander weg die not eraischen, das diß kriegsrüstung iren brauch forderen wirt, da gottes lob und pryß baß gespurt mag werden. Moͤchte sich vyllicht ouch in diser kriegsuͤbung noch die sach dermassen zutragen, das man, was moͤglich und menschlich, neben goͤttlichem bystand suchen muͤsse. Es haben ettlich von Uri ouch iren dienst angebotten und gesagt von vyl knechten, die sy wissen, aber es will uffsechens bruchen. Es kummend teglich yetz von Uri leut zu unserm bischoff mit gempsen, etc. Waist man nitt, was die anschleg sind. Soltind so vyl knecht usß den Lendern etwan hinn ubernacht sein, wie diß nechstvergangen necht gewesen der anderen und sollten die hoptleut args im synn haben und mitt dem bischoff laichen, moͤchte er ouch lycht etw[ar] haben und ain lerman machen, das unser statt in lyden keme. Das menschenkind kan vyl, und ist dem find kains wegs ze trauwen.
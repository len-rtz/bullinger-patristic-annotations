S. Literas tuas, quas communi nomine ad nos scripsisti, gratissimo animo susceperunt symmystae et collegae mei, mihique negotium dederunt vobis reverenter rescribendi. Calvino absente de eius migratione nihil statui potest. Nam, ut iussimus scribi ad vos per Grynaeum, nunc coeperunt Reginospurgi de componenda religione considerare, et facere delectum paucorum hominum qui reformationis rudimenta designent. In qua re illius usus multus erit. Verum illud sentietis, vestras literas et autoritatem plurimum adiumenti attulisse. Iohan. Bock pariter incumbet nobiscum ut Genevatibus obsecundemus, vel vestri causa, quamvis aegre est tantum hominem a nobis dimittere. Senes sumus, exhausti laboribus, et parvam admodum spem de iis videmus qui post nos hoc saxum volvere deberent, et tamen publicam ecclesiarum salutem huic nostrae privatae ut anteferamus necesse est, id quod monetis prudenter ac pie. Rogo igitur, symmystis tuis, fratribus ac maioribus meis in Domino colendis excuses, quod pro voluntate nostrorum non honorifice respondi: nam tempore excludor, et maius est amicitiae vinculum inter nos quam quod literario firmamento sit continendum. Quod si causa religionis ex arctiore colloquio in publicum certamen venerit, rogo atque obtestor vos ne dubitetis vocati accurrere, tanquam ad commune incendium restinguendum. Melanchthon id literis graviter scriptis efflagitabit. At fieri potest, quod propemodum auguror, adversarios nunquam commissuros, ut causam religionis sinant publice disceptari. Ex Basiliensibus omnia scietis, quibus etiam minutiora exponemus. Nam credunt plerique fore ultimum actum huius tragoediae. Idcirco accuratius invigilandum. D. Bibliandrum, Pellicanum, Erasmum, Megandrum, et optimum quemque ex me salvere iubeas. Vale. Argentorati, 20. Aprilis anno 1541. Wolfg. Capito. Eximio viro Domino Henrico Bullingero pastori ecclesiae Tigurinae amico et maiori suo in Domino observando.
S[alutem] d[ico]. Miraris forte, eruditissime Henryche, qua fronte ego talis tibi tanto scribere sim ausus, maxime cum nulla inter nos unquam intercesserit vel notitia vel familiaritas. At mirari certe desineres, si tibi animus erga te meus, meum pro te studium satis cognitum foret. Perlegi aliquot lucubrationes tuas, quas in Acta apostolica, in omnes Pauli epistolas canonicas item nobis dedisti. Prodierunt praeterea nuper in publicum doctissimi illi tui Commentarii in Matthęum et Ioannem aediti, qui tanto omnium pie doctorum desiderio, tanta aviditate hauriuntur ab omnibus, ut tibi pro hisce pulcherrimis laboribus imortales gratias debeat sancta Christi ecclesia. Dominus Iesus, cuius tu strenue negotium agis, corroboret te spiritu suo bono et augeat egregia dona tibi concessa, ut sacrosancta evangelii veritas tua opera latius diffundatur illustreturque. Speramus enim etiam in Marcum et Lucam commentarios per te, o frater, in lucem aut aeditos aut propediem aedendos. Vale, humanissime Henryche, et hec mea scripta licet inculta et plus quam extemporaria boni consule. Datum Gundelfingę, 5. martii anno etc. 45. Wolphgangus Strasserus, Gundelfingensis ecclesię minister, tibi deditissimus. Magnę cum pietatis tum eruditionis viro d. Henrycho Bullingero, Tigurinę ecclesię episcopo vigilantissimo, hę dentur literę.
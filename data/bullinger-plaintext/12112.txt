S. Literas consulum vestrorum fratri diligenter reddidi. An vero aut quid porro de negocio consultatum sit, ita me ames, Bullingere, plane ignoro; fratrem enim hoc quidem tempore, quo tota respublica nostra velut renovatur, rarissime convenio, cęterorum nullum maximas ob causas quicquam interroga[ns]. Istuc tamen a nostris haud obscure intelligo, eos solidam cum omnibus pacem unice cupere nec cuiquam suscipiendi belli ansam praebituros, immo vero haudquaquam ullis rationibus quemquam ad belligerandum ipsos adducturum. Id quod, si quid ego recte iudico, longe optimum hac tempestate fuerit, pacem sectari cum omnibus et maximopere cavere, ne qua nova occasio caesari vel vobiscum vel cum aliis bellandi suppeditetur, quo firmior de domini auxilio spes esse possit, si ille fortassis extra iustas caussas prior bellum incęptarit et lacessere immeritos perrexerit. Hoc enim totum refert, ut recti constientia bene respondeat apud deum. Deinde istuc quoque per Christum Iesum te obtestor, ut omnia ista, quę hactenus ad te pro mutua inter nos fide et charitate de toto isto negocio perscripsi, apud te maneant ęternum sepulta, utque consules vestri, et quicunque harum rerum conscii sunt, apud nullum prorsus quicquam de hoc effutiant, quando forte fortuna in nostros inciderint et de istis aut aliis rebus cum ipsis contulerint, praecipue vero de iis, quę de consobrino meo atque huius invento tibi concredidi. Quum enim plura nonnunquam ad te, quam ille resciverit, scripserim, sępe etiam pauciora illi, quam tu ad me dedisti, indicaverim, aliquando etiam commutarim nonnihil apud ipsum tuam sententiam, ac nihil non fecerim, quo hominem, qui perrecturus nonnunquam videbatur, remorarer, fraudi nunc istuc mihi apud eum foret et fidei meę non ferenda mihi abrogatio. Efficies igitur omnino pro tuo erga me amore, ut hic, quod ad te ac tuos attinet, securo mihi esse liceat. Es wurde mir zuͦ grossem nachtail dienen by meinem vetter und sonst, sollten sich die eweren etwa by den unsren, so sy zuͦsamen kemen [od]er so die eweren vyllicht weyter meinem bruͦder oder den haimlichen desshalb schreiben wurden, deren ding (wie dann offt lichtlich beschicht) vernemmen lassen. Aber ich vertrauw euch gantz wol, ir werdt diß alles fürkommen und verhuͤten und allso ymererst davor sein; darum ich euch um gottes unnd aller lieb willen gebetten will haben, dann ich mich yetz aller ding enschlachen will und frag gar nitt, was wyter gehandelt oder von den ewern hie her oder von den unsern an die ewern geschriben werde. Datum den 15. ianuarii 1545. Tuus A. Bl. Matura, obsecro, apud tuos admonitionem hancce; nam hoc mea maxime refert et supra modum nec sine caussa sollicitus sum. Quidam ex verbi ministris indicavit rusticum quendam ex pago proximo urbem istuc profecturum ac mox rediturum, si quid forte scribere velim. An maister Hainrich Bullinger zuͦ Zuͤrich. Wormatię caesar etiamnum desideratur; laborat autem ex podagra, ut adesse illic hactenus nequiverit. Mire et maximis maiores ipsius conatus iactitant, de quibus, quod certi nihil habeam, non est, ut ad te scribam. Osiander apologia Speculo isti, quod nosti, respondit, in qua affirmant illum Zvinglianorum valde odiosam mentionem fecisse. Deus tandem nos ab intestinis istis malis propicius vindicet! Ego libellum nondum vidi, sed Frechtus noster, qui officiosissime te salvere iubet, exemplum se Vadiano nostro misisse scribit. Musculus Werdeę ad Danubium novam Christo ecclesiam plantat, id quod felix sit ac faustum. Papa Augustano episcopo, deinde etiam filio Granvell, episcopo Arelatensi, galeros cardinalicios misit, scilicet ut velut optimos filios in Romanae ecclesię obedientia retineat. Incubant pontificii omnes, nescio quibus ovis, viperas et basiliscos, si dominus permittat, propediem exclusuri. Caspar Gräterus, Wirtempergensis aulę ecclesiastes, scribit principem suum valde offensum libello isto Lutheri ac vehementer detestari insanam istam conviciandi et maledicendi libidinem. Vestram responsionem non dubitamus christiana modestia et gravitate in lucem prodituram, ubi te, pariter et venerandum charissimumque Theodorum nostrum, per omnia sacra, et per quicquid flecti potestis, obsecro et obtestor, ut ne ullam Buceri nostri in illa vel levem mentionem faciatis; petunt hoc ipsum a vobis germanus frater meus et Zviccius, idque gravissimas ob caussas, tametsi existimemus vos pro vestra prudentia et synceritate ultro sic omnia temperaturos, ut extra L[utherum] et alios, qui publicis scriptis vos traduxerunt, nemo alius involvatur. Quod, si quid etiam de Marpurgensi concordia attingendum erit, poterit istuc quoque tacito Buceri nomine fieri. Est ille omnino extra aleam istorum aliorum collocandus, idque non unam solum ob caussam, quemadmodum vos quoque agnoscere lubenter mihi persuadeo; et tamen sollicita mea erga illum et pro illo charitas me, ut huius vos admonerem, coegit. Tuum erit efficere, ut hoc abs te et Theodoro nostro impetremus; nihil vicissim praestare vobis etiam non tantopere rogati gravabimur. Saluta tuam domum et omnes fratres.
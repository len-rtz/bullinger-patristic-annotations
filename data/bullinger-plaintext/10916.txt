S. De conveniendo quod scribis, placet. Vide modo, ut animum aequiorem adferas in Bucerum et suspicionem minus tecum adportes, quae valde rebus his obstant. Verum de animo tuo candidissimo nil dubito, mi Bullingere. Proinde, sicubi convenire vis, adero magno studio. Utinam Bernatibus esset concordię studium amplius! Quid opus adeo est sine nobis de concordia statuere atque tumultuari, quasi decedere nos a confessione recepta velimus? Sed frustra iam hęc. Da operam, ut vere in domino coalescamus animis, quae difficultas summa semper fuit ac, nisi fallor, futura est semper. Haud multum nobis res discrepat, si non sit aliquid in animis semper infestum. Oremus itaque vere patrem in coelis, ut copulare nos velit toto pectore et disiecta membra pugnantiaque componere. O domine Christe, da nobis illud cor unum iam aliquando, saltem tuis filiis, ne perpetuo inter hostes nostros evangelii nomen per nos male audiat. Amen. Tuus frater in Christo Gryneus. Saluta Theodorum, fratres omnes. Valete in domino omnes. Bullingero, fratri charissimo suo.
S.D. Accepi literas tuas, mi frater et domine colende, pietate et eruditione refertas. Eas libenter legi. Accepit et Gvaltherus tuas, quas mihi communicavit. Versamur, ut recte quereris, in periculosissimo tempore et hominum genere facinoroso. Sed habet interim suam ecclesiam dominus. Non deerit suis dominus, ut maxime supplicium sumpturus sit de illis, qui ipsum et verbum eius contemnunt. Saltem perstemus nos immobiles et recta ingrediamur in via dei recte secantes verbum veritatis hortantesque omnes ad poenitentiam. Haec ad te scripsi, mi frater, ne nihil cum certo hoc nuncio scriberem. Poterit ille tibi res Anglicas et Scoticas exponere. Veniet et d. Gastius et feret tibi plura. Nam in praesenti aliter non potui. Vale, et oremus dominum, nostri misertus nos respiciat et protegat, ne foedere coalescamus cum sanguinario Gallo. Et Iosaphat deinde Achabo auxilium ferens Syros in se sentiat irruere! Dominus servet nos. Noli timere, pusille grex. Tiguri, 16. aprilis anno 1548. Salutabis d. Coelium, Cellarium et alios bonos viros. Bullingerus tuus. D. Osvaldo Myconio suo. Basel.
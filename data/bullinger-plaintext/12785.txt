S. D. Valde doleo neque ad festum natalis Christi potuisse ad vos venire neque iam posse cum Hervagio. Alioqui nihil mihi gratius fuisset quam vestros ritus ecclesiasticos videre vestraque frui consuetudine. Sed impeditus rebus non ita magni momenti venire non potui. Ubi me ex hoc pistrino explicavero, quod intra dies viginti futurum spero, sine dubio veniam, nisi quid aliud interea contingat divinitus. Audio imperatorem revixisse sibique gratulari istam sibi optatam atque insperatam victoriam; facile est vincere non repugnantes. Fortassis deus vult eum collocare in sublimi quodam dignitatis gradu, ut eo tandem ex altiore loco praecipitetur, velle autem huic tyranno tradere suam ecclesiam laniandam nunquam credam. Interim nos peracerbe castigamur, quod utinam in salutem nostram convertatur, sicut vere deo credentibus solet contingere. Caeterum in tanto periculo publico nescio an sapienter ab Helvetiis factum videatur, quod in tanta causa, in qua non minus aut etiam magis ipsi quam reliqui evangelii professores petantur, nondum se moverint, neque scio an aliquid etiamnum certi ab ipsis sperandum esse videatur. Imperator facilius franget singulos quam coniunctos, et metuendum est, ne soli cogantur pugnare, qui cum aliis noluerunt. Video auxilia humana nulla esse. De coelo nobis speranda erit victoria neque dubitandum adfuturum esse invocantibus vera fide etiam in rebus afflictissimis. Accepimus Mauricium esse fusum et fugatum a rege Daniae et maritimis civitatibus. Utinam sit verum! Si quid habes, quod posset nos aliqua molestia levare, communica nobis. In vasculo librorum bibliopolae Petri ad vestrum typographum misi librum ad Sailerum; quaeso, ut, cumprimum accipias, ad eum transmitti iubeas, et literas mittes primo nuncio. Quicquid in istiusmodi rebus vel sumptus vel laboribus imponetur, rependam omniam etiam cum foenore. Saluta meis verbis patrem Pellicanum, d. Theodorum et reliquos fratres, quibus omnibus foelicem huius anni auspicium precaberis. Tibi ego cum tota familia fausta omnia opto. Bene vale, primo die anni 1547. Tuus Franciscus Dryander. Clarissimo viro domino Henrico Bullingero. Tiguri.
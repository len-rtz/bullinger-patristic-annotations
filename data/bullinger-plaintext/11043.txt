Gratiam et vitae innocentiam a domino. Scripsi per Anglos, Myconi venerande, sed ea de re ne verbum quidem commemoravi, quam maxime desyderare te nihil ambigo, quomodo placuerint nostris per principes acta Schmalkaldiae et ab Argentorato missa. Quae igitur responsa sunt caesari per confoederatos super consilio Mantuano, placuerunt maxime. Quae adiecta sunt de primatu papae et episcoporum iurisdictione, non minus placuerunt. Decretum vero omnes exhileravit. Laudarunt optimi quique dominum. Et quidem laudandus est in saecula, qui tantam dedit libertatem ecclesiae suae et principibus viris. Confirmet hoc deus, quod operatus est in eis. Agent gratias amplissimas cum amica insinuatione. Didicimus praeterea principibus et urbium legatis non displicuisse expositionem nostram de ministerio verbi et sacramentorum, imo arrisisse vehementer, neque illos a nobis quicquam postulaturos amplius. Vident enim nos recte sentire de coena, contentionem propter alias nescio quas causas versari inter doctos. Et per omnia noluerunt isti quicquam contentiosi admittere mandaruntque contionatoribus in conventu congregatis, ne quid contentiosi in medium proferrent. Fuit et Lutherus per omnia candidus, ita et Melanchton prae caeteris. Audio et doctorem Crützingerum et Iustum Ionam mire aequabiles et paccati ingenii homines esse, ut alios multos viros bonos et doctos taceam. Fuerunt tamen plurima turbulentiora ingenia, quibus si obsequndassent reliqui, nescio, quid factum fuisset. Atque hisce nihil dubito expositionem nostram non satisfecisse per omnia. Da lygt aber wenig an. Es trochnet sust ab mitt der zyt, wenn wir uns fridlich und früntlich halt[e]nd. "De negotio concordiae", ais, "quid sentiebat senatus, ubi audisset, quae dixerat doctor Lutherus et quae de suo addiderat Bucerus?". Non expectarat sane tam amicum Lutheri responsum. Hinc non per omnia displicuit, et nisi ipse per Philippum pollicitus esset sese brevi scripturum, facile responsum illi datum fuisset amicissimum. Cum autem Buceri articulatio et exhortatio subiungeretur, plerique mirabantur et nimis offitiosum esse dicebant. "Quorsum enim opus est illis articulis 3", aiebant, "cum expectemus Lutheri scriptum?" Imo mirum est Bucerum praescribere articulos novos, qui iamiam testatus est se adhuc ignorare, quomodo placeat nostra expositio Luthero aut quid sit scripturus. Breviter: Ut Lutheri sermo non displicuit, ita Buceri scriptum parum placuit. Haec tibi soli. Salutabis Gryneum et valebis. 25. maii 1537. H. Bulling. tuus. Praeclaro viro d. Osvaldo Myconio, Basileiensis ecclesiae antistiti vigilantissimo, fratri charissimo.
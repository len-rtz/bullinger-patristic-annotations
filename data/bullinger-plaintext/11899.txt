Gratiam et vitae incolumitatem a domino deo per Iesum Christum etc. Meliorem indies studiorum meorum profectum expectans, pater in domino clementissime, in commodiorem et magis opportunum temporis articulum tenues meas ad te dare literulas subinde reieci. At nunc imparatum me cogit nescio quae scribendi necessitas, commune videlicet totius nobilissimi collegii vestri decretum per colendissimum praeceptorem nostrum d. Ammianum scholarcham ad nos proxime transmissum, ut relicto Myconio ad alium bonum et syncerum quempiam civem nos habitatum conferamus, causa interim eius rei non assignata nisi una hac: dominum Myconium laboribus et curis quotidianis oppressum aegre convictores, quorum curam gerat, alere posse. Nos dum aliam quampiam suspicamur subesse causam, ecce Myconius e tuis literis nobis causam afferre videtur, ne videlicet mala illa de eucharistia opinione affecti olim praesenti illa cicuta ecclesias forsan nobis credendas nostro quoque damno inficeremus. Egregie quidem hoc cautum foret, si Myconius nos hac opinione inficere moliretur, quod tamen hactenus privatim nunquam nisi semel et obiter tantum fecit, ubi, cum responderemus non esse nostri officii circa ardua hęc digladiari cum quoquam, praeterea non lacessivit unquam. De me, quaeso, dubitare noli; adeo solidum enim fidei meę ieci fundamentum Christum dominum, ut, etiamsi nescio quot annis mihi cum Myconio, Bucero et Luthero versandum esset, a fide mea gratia spiritus constabilita nunquam dimoverer. Christum ego semper suae ecclesię adesse et in coena fide, interiore, non exteriore homine ipso nos frui iam olim a te et aliis symmistis tuis, imprimis tamen verbo dei didici, quod nec Myconius neque inferorum mihi portae eripient neque de alia quapiam corporali praesentia persuadebunt. Novi enim a dextris patris humana natura residere dominum, divina autem semper nobis adesse, ideoque hoc, quod ipsi volunt, mihi nunquam persuadebunt. Si enim eo modo, quo in coelum sublatus est, iudicaturus aliquando ignoto nobis temporis articulo revertetur, quid opus nos nostra comestione ipsum a dextra patris pari cum patre potestate in hunc mundum detrahere? Sed haec de his hactenus obiter. Cuperem interim ego, si aliquando per ocium citra molestiam liceret, ut super his paucula quaedam ad me dares, quae unicę quodammodo delicię meę futurę essent non mediocriter magis magisque fidem meam confirmaturae. At quid super altera parte respondeam, an Myconium mihi relinquendum censeam necne, Ammianus scholarcha docebit; nolo enim alias plurimis frequenter te negociis obrutum reliquis quoque obtundere; nam vel his ut ignoscas, oro. Dominus deus te, precor, nunquam non in salvo rerum tuarum statu ad ecclesię suę salutem, suam gloriam et proximi commodum conservet. Salutant te cum universa familia tua reliqui omnes consodales mei. Vale. Basileę, in aedibus domini Myconii, anno salutis nostrę 1544, 22. februarii. Tuus in domino discipulus Guolphgangus Hallerus, tui observantissimus. Vigilantissimo Tigurinae ecclesiae praesidi domino Heinricho Bullingero, domino ac patri suo colendissimo.
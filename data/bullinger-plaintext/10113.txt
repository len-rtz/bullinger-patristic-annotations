Gratiam a domino, charissimi fratres. Posteriora semper prioribus deteriora sunt, quę a Tiguro, patria nostra, audimus. Nam passim dicitur constanti fama non multis ante diebus ad senatum populumque vestrę urbis relatum esse atque votis actum, num missam apud vos abrogatam aut restauratam esse velitis necne. Hoc hodie a fratribus Basileensibus ad constanciam nos adhortantibus certo accepimus. Quodsi hoc factum est Tiguri, quemadmodum minime credo, ubi fere iam annis quindecim Christus tanta fide et veritate anunciatus est, quid apud nos futurum speratis, qui Christum et verbum eius vixdum degustavimus et apud quos fructus seminis iacti facilius deperit? Proh d[eos]hominesque, cui laborem ista aut negocium, imo lachrymas non facessunt? Quodsi minime vera hęc sunt, quemadmodum magna teneor spe, idque multis argumentis hic non scribendis, vestrum erit, charissimi fratres, ut unicum hoc summa vi et opere elaboretis, quo in loco res vestrę Tigurinę sint, omnibus indicetur atque rumor is vanus ac labes, qua inique notatur Tigurum, profligatur et abstergatur. Oro, obsecro, contendo quoque hoc solum a vobis, charissimi fratres. Magnam profecto vobis hinc laudem, verbo et negocio domini frugem cunctisque piis animum et comoditatem paraturi eritis. Reddetis enim omnibus Christi fautoribus nostro in agro animum, impiis vero ad difamandum aut maledicandum [!] ora obstruetis. Quo occasionem satis aptam habeatis, literas, quas nuper senatui vestro adhortato[rias], et apologiam rescriptam mihi, quam hic vobis submitto, si senatus consensu licebit, pręlis comittatis. Si hoc visum vobis, temeraria mea scripta diligencius amplificando dispicietis. Succurrite ruenti ecclesię (si mundus adhuc apud vos est Christus et verbum eius), obsecro, charissimi fratres. Bernę, primo apprilis anno 32. C. Megand. vester. Utingero, Leoni Jud, D. Engelhardo et Bullingero, apud Tigurum, charissimis suis fratribus.
Domino Martino Bucero et scholarchis Argentoratensibus. S. D. Redditae sunt nobis literae vestrae, fratres in domino colendi atque dilecti, ad quas propter negotia nostra serius respondemus. Exposuistis in iis copiose, quid actum sit cum iuvenibus nostris Ludevicho Lavatero et Iacobo Gessnero; praecipue vero postulatis, ut ipsis simus authores, ne communicare vobiscum sacramentis in domino detrectent, cum nihil ab illis prorsus quam confessionem nostram Basiliensem requiratis, imo Paulinam tantum illam: "Panem quem frangimus" [1. Kor. 10, 16] etc. De iuvenibus ita habete, fratres. Non aluntur hi ecclesiae stipendio sed sumptibus parentum, qui his, dum peregre proficiscerentur, in mandatis dederunt ut eam fidem fideique professionem, qua tunc instructi et confirmati abibant, redeuntes reportarent, aut ut redeuntes et aliam fidem profitentes alias quoque sibi ędes et alios parentes quaererent. Ad nos quoque illos ipsos valedicentes nobis pro officio nostro tanquam pastores et praeceptores adhortati sumus, ut in ea fide, quam didicerunt a primis annis in ecclesia nostra, quam denique deo inspirante sancti parentes ipsis instillarunt, perseverent, et quoniam communicatione sacramentorum palam profitemur fidem nostram, admonuimus illos diligenter, ne cum illis communicent, quibus non eandem nobiscum in dogmatibus et sacramentis doctrinam et fidem esse intelligant. Iam quia illi hucusque vobiscum communicare detrectarunt, facile colligimus illos intelligere, non eandem esse doctrinam de coena domini, quam Tiguri didicerunt et hauserunt a parentibus et a nobis doctoribus suis et quam Argentorati audiunt praedicari. Proinde, ut candide agamus et simpliciter, non possumus illis authores esse ut istud modo faciant, quod ne facerent parentes ipsorum authores, et nos quoque suasores fuimus. Qui sacramentis vobiscum communicant ipsa communicatione profitentur, se eandem vobiscum habere de sacramentis fidem. Atqui iuvenes nostri non eandem vobiscum fidem habent; cur ergo opere profiterentur foris quod intus in animo non sentiunt? Aut cur nos iuberemus illos contra animi sententiam et propriam conscientiam facere? Habent isti iustae aetatis annos, utuntur ratione sana, intelligunt quid utrobique doceatur publice. Caeterum nihil ab illis requiritur quam confessione Paulina: "Panis quem frangimus nonne est" [1Kor 10, 16] etc. Verum audite, fratres, non de verbis Pauli, sed de sensu verborum Pauli est nobis controversia. Et fidelis sacramentorum perceptio requirit veritatem et ingenuam eandemque confessionem, simulationem repellit. Non idem est d. Bucero et nobis de eo Pauli loco iudicium, non eadem sententia; imo conveniret nobis egregie cum Bucero, si ipse a semetipso non dissentiret. Ita enim de eo loco et de sensu verborum Pauli sentimus sicut expositum est primum quidem in disputatione Bernensi, cui ille subscripsit, deinde in enarrationibus Evang[eliarum] d. Buceri, postremo et in Arbogasto eiusdem. Id vero doctrinae genus cum ille mutarit, et d. Luthero beatae memoriae diversum sentienti accesserit ante annos aliquot, ideoque a se ipso discesserit, diversum ab ipsis sentimus, sed non diversum a S. Paulo. De qua re in praesenti copiosius disputare nolumus. Abunde satis ea de re responsum esse arbitramur d. Luthero, qui quid de coena domini in finem usque tenuerit mordicus, quid denique de nobis senserit, etiam post responsionem nostram, paulo antequam e vivis excederet, hisce verbis contra Lovanienses scripto publico testatus est: "15. In eucharistia, sacramento venerabili et adorabili, est et exhibetur et sumitur vere et re ipsa corpus et sanguis Christi, tam a dignis quam indignis." Id vero libris ante diu aeditis scripsit se didicisse ex verbis apostoli 1. Cor. 10 [16]. Idem mox propositione "27: Hęreticos serio censemus," ait, "et alienos ab ecclesia dei esse Zvinglianos et omnes sacramentarios, qui negant corpus et sanguinem Christi ore carnali sumi in venerabili eucharistia." Haec ille, qui praedicatur orthodoxus et catholicus esse ecclesiae doctor. Nobis vero vos ipsi imprecamini in hac vestra ad nos scripta epistola, ut dominus de locis controversis de ecclesiis certis et ministris earundem, eandem vobiscum et suam quidem sententiam inspiret. Quod quidem aliter intelligere non possumus, quam quod nos non suam, id est dominicam, sed alienam et diversam quoque a vestra teneamus sententiam. Neque enim de aliis locis nobis controversia est, quam de loco Pauli 1. Cor. 10 [16f] de verbis domini: "Hoc est corpus meum" [1Kor 11, 24] etc. Utcunque ergo obiiciantur nobis verba Pauli, utcunque dicatur a nostris, non aliam requiri confessionem quam Paulinis illis verbis comprehensam, manifestissimum tamen est, cum non idem utriusque sit verborum sensus, neque eandem esse confessionem. Quomodo itaque nostratibus authores esse possumus sub fide verborum Pauli vobiscum communicandi, cum verba Pauli Bucerus suo more, nos vero aliter intelligamus? Interim non licet in celebratione sacramentorum, quod mysteria et professionem fidei attinet, quicquam vel simulare vel dissimulare: ut iam non commemoremus, eos qui Luthero subscripserunt nos non posse pro membris Christi agnoscere, aut, si agnoscunt, Lutheri iudicium hac in re refutare, adeoque et sibi ipsis repugnare. De confessione Basiliensi ita habet negotium, fratres. Coierunt Basileae in synodum ecclesiae Helveticae, missis legatis ex senatoribus et ministris: Institutum erat confessionem fidei conscribere, quam exhiberemus rationem fidei a nobis poscentibus. Eius rei gratia iubentibus senatoribus consederant ministri, et iamiam bona parte confessionem absolverant, cum felicis memoriae d. Capito et d. Bucerus interveniunt, cursum nostrum interrumpunt, de concordia cum Luthero et suis magnam spem faciunt, sed et verba quaedam in causa coenae suggerunt, quae d. Lutherum minus offendere posse dicebant, ideoque quaedam nostra expungere, sua illa ascribere inserereque suadebant; de quibus, cum amplius quam per integrum diem altercatum esset, convenit tandem, ut sub spe concordiae uteremur (a d. Bucero) suggestis vocibus, ita tamen ut illis minime astricti ipsas libere et diserte pro ratione religionis et receptae doctrinae nostrae interpretari liceret. Non enim hoc agi asseverabat Bucerus, ut nos a disputatis Bernae et iam dudum recepta sententia de coena ad Lutheranismum abstraheremur, sed ut per omnia in illis nostris perseverantes tantummodo et in causa concordiae illis uteremur, utpote magis idoneis ad illiciendum mentes adversariorum alioqui exasperatissimas. Modo tantum hoc agi ut animi reconcilientur; quod ubi factum fuerit, spem esse Lutheranos rectius de doctrina nostra iudicaturos. Haec ita peracta esse novit d. Bucerus. Testantur et acta comitiorum. Caeterum cum voces illae sub spe concordiae a nobis admissae sint, spes autem illa fefellerit, prorsus abierunt haud dubie et illae voces in spongiam, aut certe nobis usurpatae in ecclesiis nostris doctrinae fraudi non erunt. Nam apud eos haud dubie erit ius interpretandi, qui ab initio illas voces non aliter receperunt, quam ut pro ratione receptae doctrinae in ecclesiis Helveticis explicarentur. Frustra itaque obiicitur nobis Basiliensis confessio, nisi simul et ea concedatur expositio, quae doctrinae ab initio reformationis et hucusque in ecclesiis nostris retentae sit per omnia conformis. Nam si quis pergeret suum aut alienum huic confessioni indere sensum, neutiquam reciperetur a nobis. Itaque communicare sub fide confessionis Basiliensis aliud non erit, quam sub ea fide communicare quam professi sumus in ultima ad Lutheri conresponsione. Ea vero cum minime congruat cum ea fide, quae de coena domini secundum Lutheri placita traditur, communicare certe cum Lutheranis nostri non possunt, nisi libeat aliud in animo credere et aliud foris celebratione sacramentorum profiteri. Id quod ut faciant nostris authores esse non possumus. Hac autem abstentione nostra neque vos, fratres, neque ecclesiam vestram contemnimus, neque unquam iudicavimus ad ecclesiae nostrae contemptum pertinere, si qui hospites nobiscum non communicarunt. Nec quenquam ex hospitibus unquam compulimus contra conscientiam et fidei suae professionem communicare nobiscum, sua sponte vero accedentem nullum unquam repulimus. Permittite itaque, rogamus, iuvenibus nostris, ut sua fide apud vos tranquille fruantur, et ne adigantur facere, quod cum ipsorum conscientia et fide pugnat. Placet enim alioqui nobis schola vestra, placet disciplina, et amamus vos atque vestros, cupimusque nostros vobiscum versari ad tempus. Id quod non tantum de duobus illis nostris dictum volumus intelligi, sed de caeteris quoque, quos deo volente posthac missuri sumus. Caeterum si putaveritis hanc nostram postulationem tendere ad insignem ecclesiae vestrae offensionem aut labefactionem, non tantum nullos porro mittemus, sed et illos duos, qui iam apud vos agunt, non gravabuntur revocare parentes ipsorum. Aliter agere non possumus, fratres. Scimus enim cui credidimus, neque de sententia nostra, purgata utique et simplici, quicquam, deo nos confirmante dubitamus. Scimus quanta nos integritate uti oporteat coram deo et ecclesia eius, praesertim in fidei professione; unde pro virili nostra operam damus, ne quid hic scientes peccemus contra dominum. Oramus vestram humanitatem ut haec nostra, non amaris profecta animis, aequis mentibus accipiatis, et hactenus pacem habeatis nobiscum, donec dominus dederit videre quinam simplicius et purgatius docendi genus hac in causa sequantur. Quod autem primo factum oportuerat postremo loco facimus. Agimus vestrae humanitati gratias maximas pro fide, diligentia et cura nostris impensa. Dominus liberalissimus omnium bonorum remunerator rependat vobis praemia amplissima. Nos quoque pollicemur vobis omnem nostram fidem et diligentiam, si quando in similibus aut aliis negotiis gratificari vobis possumus, operaque nostra indigueritis. Gravia sane et afflictissima (uti vere scribitis) sunt tempora; sed graviora merentur peccata nostra. In hoc ergo simus fratres ut ecclesiae nostrae fidei commissae ad perpetuam et christianam revocentur poenitentiam. Non repellet dominus plebem suam, utcunque flagellet acriter. Oportet enim aurum igni probari, oportet nos cribrari, oportet nos confiteri nomen domini vel in tormentis. Offeramus itaque nos et nostra omnia domino. Oremus iugiter ne usquam ille nobis desit sine quo nihil possumus. Vincet tandem veritas, etiam devictis in hoc saeculo veritatis confessoribus. Nam appropinquat domini iuditium. Agite ergo viriliter contra Antichristum et valete in Christo, fratres et domini honorandi et dilecti. Tiguri, 10. ianuarii 1547.
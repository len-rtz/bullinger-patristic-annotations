Bartholomaeus Westhemerus suo Henrico Bullingero S. P. impartit. Gratia et pax a domino. Literas tuas laconicas ad me scriptas accepi. Exilium tuum parentisque, optimi senis, animum meum maxime cruciavit. Verum animus meus, cum hospitarer apud te, nihil aliud de Bremgarto prÄ™sagiebat nisi tales proditiones futuras. Cui aut quibus autem ascribendae, non est huius loci aut temporis. Noster senatus indies frigescit. Lectiones quasdam abrogarunt. Videres deploratum statum omnium rerum. Quid dicam? Cupio ex animo dissolvi et esse cum caelestibus. De pecuniis, quas debeo, brevi, ut spero, redditurum teque liberaturum bona fide polliceor. Videres Westhemerum ex animo tibi, tuis faventem quovis Homerico Iro pauperiorem. Consanguinei namque uxoris meae fidem mihi non servant. Balthazum [!] Hiltprandum in ius vocavi. Huic tragoediae (ut sic scribam) per aliquot dies serviendum erit. Finita autem omnino apud me decrevi Tigurum salutare. Vale. Basileae raptissime exaratum, 21. die februarii. Nomine meo ascribas salutem plurimam parentibus tuis fratrique, denique plus millies nomine meo salutes uxorculam tuam animo meo charissimam, corculum plane tuum. Optimus maximus te tuosque et ecclesiae Christi incolumem diu servet. Celeri phrasi ignoscas. Tuus ex animo. Eximio viro Henrico Bullingero, concionatori ecclesiae Tigurinae, domino ac fratri meo charissimo.
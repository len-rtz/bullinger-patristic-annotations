S. Redit Christophorus tandem, ut vides, iuvenis certe bonus, quamvis foede me fefellerit, falsus tamen longe foedius; scortum enim, quod ad stuprum innocentem coegit, id quod negare nunquam potuit, postquam uterum diutius circumgestavit, interim etiam famulam agens, evanuit et a nemine non dicitur nihil minus quam gravidam fuisse. Quod si verum, quid aliud in animo fuit quam me et illum infamare et omnibus exponere ludibrio? Quod is igitur peccavit, stulticia fuit, non malicia, id quod tamen non in omnibus reperire est. Quamobrem videtur omnino recipiendus ac fovendus, donec poterit vel in ludo vel in ecclesia suum officium peragere. Commendo igitur illum tibi et reliquis, quibus cura demandata est scholarum; non dubium est enim, quin sic sit acturus deinceps, ut, quod ante peccavit, facile in oblivionem deveniat. De finitis comitiis et adparatu bellico nimirum mercatores vestri nunciarunt. Digressi sunt per magnam, ut aiunt, concordiam; pecunię vis ingens ubique colligitur, magna item multitudo hominum. Papa, quod nescit, an et Italiam petiturus sit Turca (classem enim ingentem habere congregatam dicitur), promisit quinque tantum millia peditum, si imperator in expeditionem exiturus sit, sin minus, partem dimidiam. Concilium edicturus erat ad festum pentecostes, verum propius est, quam ut sic conveniat; differet usque ad assumptionis Marię. Quia vero cupit ipsemet interesse, civitates destinavit in Italia Mantuam, Ferrariam, Bononiam seu Placentiam. Quodsi cui pertinaciter placeat Germania, civitatem et hic nominat, Tridentinum. Sic episcopus Mutinensis proposuit Spirę principibus. Quid responsum sit, ignoro. Hęc prioribus literis adiecta volui. Vale cum tuis in domino. Basileę, raptim, 15. aprilis anno 42. Os. Myconius tuus. Domino Heinricho Bullingero doctissimo, in domino suo.
Gratia Christi tecum. Quos literis tuis tantopere mihi commendasti, charissime Bullingere, observande frater in Christo, qualicumque meo consilio paululum iuvi. Atque utinam tantum re ipsa, quantum erat in votis, iuvare licuisset! Plane intellecturi erant boni viri, quanti apud me esset Bullingeri commendatio. Te profecto, mi frater, imo in te dominum et egregia illius dona, quibus adeo ecclesiis commodas, ut debeo, facio maximi precorque plurimum, ut coelesti sui spiritus incremento quotidie nobis te ipso quoque maior evadas. De tuis ad principem nuper datis literis nihil habeo, quod scribam. Innumeris certe tum cum eas sibi redderem, negociis distinebatur, ut ne legere quidem vacaret. Non dubito vero, quin postea legerit. Expiscabor occasione aliqua nacta, ecquid placuerint. Bene sensit de tuo ingenio tuaque eruditione et sana in Christum fide, nunc etiam non paulo melius, postquam me narrante de tuis rebus omnibus factus est certior. Philippus nondum advenit, sed venit non pridem Stuͦtgardiam Osiander illic, puto, hęsurus tantisper, dum redeat princeps. Modestiore iam est spiritu, quam fuit aliquando. Scripsit nuper ad Bucerum sic inter alia: «Bullingerum vestrae sententiae subscribere etiam ab aliis audio. Quod si sine dolo est, magis etiam gaudeo.» Quod hortaris, ne quicquam praeter christianum decorum in hominum gratiam designem, recte facis, et ita stat animus, quicquid de me iactent vanissimorum hominum vanissimi rumusculi. Confessio tua de coenę negocio uti mihi placeat, prius ad te scripsi. Vellent nonnulli tantum operę te sumpsisse, ut ostenderes exhiberi hic etiam corpus Christi, quantum a te sumptum est, ut evincas panem non esse corpus, quod nemo affirmet. Quod indicas esse istic fideles aliquot verbi ministros, bene est. Nam usui nobis erunt suo tempore. Nunc enim plures advolant, quam quibus prospici queat, et incertum adhuc, qui et quot parati mittendi sint. Interim tamen unus atque alter ex Helvetiis receptus est, ut frustra calumnientur nullum ex illis suscipi. Sed iam ad alteram epistolam tuam, ubi primo gratias tibi quantas possum maximas ago pro missa ad me parte libelli tui, quem non licuit tamen per occupationes penitius introspicere, sed pium tamen et eruditum ut omnia tua lubentissime iudico. Quid apud nos agatur, hic tibi Ioannes Wagnerus bona fide narraverit. Princeps etiamnum in Thermis Ferinis est. Plebs hic evangelio Christi satis magno numero accedit. Ex theologis unus solus est D. Ba[l]thassar Wilpergensis, quocum mihi conveniat. Caeteri ad unum omnes iunctis copiis veritatem oppugnant et, quantum possunt, expugnant. Et facile coniicis, mi frater, quo in fimoso bubili verser et quod mihi Augię stabulum repurgandum siet, ubi non uno tantum Hercule opus sit, quamquam satis animorum quotidie mihi addit Christus satisque virium nec infelix est conatuum meorum successus. Gratia Christo, qui usque per nos vincit. Eum pro me sedulo cum ecclesia tua piis votis interpella, ut in bene coeptis melius semper in finem usque promoveamus. De mea ista recantatione nihil aliud scribo nisi hanc esse ab hostibus veritatis impudentissime ut multa alia confictam. Publicitus me purgarem, nisi peius subinde recrudescerent facta istiusmodi mala. Primam concordiae nostrę rationem probe tenes, quam profecto multum gratulabar tibi, magno iudicio viro, haud discplicere. Quin etiam placatum iam Leonem, ut scribis, vehementer gaudeo. Quem cum Pellicano ac cęteris symmystis, Theodoro praesertim, meis verbis amanter et christianice saluta meque illis accuratissime commenda. Bene vale, semper mihi suspiciende ac venerande Bullingere, meque, ut facis, constanter et unice deama. Tubingę, 5. octobris. Tuus Ambrosius Blaurerus. Clarissimo et incompar[a]bili eruditione viro [d.] Heinricho Bullin[gero], Tiguricensi episcopo, [d. et fratri] observando suo.
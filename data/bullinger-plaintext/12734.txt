Gnad und frid von gott durch unsern herren Jesum mitt erbietung miner gantz willigen diensten. Fürgeliebte frow, uwer schryben, an min liebe hußfrowen gethan, hab ich uß ir bitt und begaͤr ouch gelaͤsen, und fuͤg üch  antwortswyß ze vernemmen, das mir vast wol gefallt, das ir also yferig sind, dem wort und handel gottes nachzevragen. Gott verlyhe üch gnad, das ir moͤgind nach sinem willen laͤben. Bereit bin ich, die buͤchle üch ze rüsten, die anders funden werdent. Diser zyt hatt es noch nitt sin moͤgen. So sind ettliche von üch benamset, die nitt mee vorhanden sind: Verwerffung des broͤtinen, etc., ist keins truckts mee vorhanden. Darzuͦ hatt es m. Ulrych selig nitt geschriben, sunder Caspar Schwenckfeld. Zwyngli hatt alein ein vorred daryn gemacht. Der underscheyd des wort gottes hatt ein klaren verstand. Dann einmal nempt die geschrifft den son gottes das „Wort“ (alls Joan. 1. cap.), und also ist der „son gottes“ und das „wort gottes“ ein ding. Demnach nempt die geschrifft das wort gottes, das uß dem mund gottes gadt (Isajae 55): Das ist die eroffnung, die gott durch den mund der propheten und apostlen thuͦt; das heist und ist das wort gottes, dann es von gott yngegeistet und nitt in menschen erwachsen ist, wie klarlich ußtruckt wirt (2. Petri 1 und 1. Thessal. 2). Wyter ist mir nitt ze wüssen, das Zwyngli ye ein buͦch geschriben habe von der gnad gottes und irem ordenlichen gang und schnellen louff. Bin aber wol yndenck, das ich ettwan ander lüten schryben hiervon gesaͤhen und gelaͤsen, das ich jetzund aber nitt ankummen moͤgen. So hatt Zwyngli geredt und gelert, die da leerind, der heilig geist werde gaͤben durch, inn und mitt dem usserlichen wort, soͤllind luͦgen, was sy lerind. Und hatt das also  verstanden: Der heilig geist sye nitt an das wort gebunden dermaaß, das alle, die das wort gottes hoͤrend, grad ouch den heiligen geist empfahend, wie sy das wort hoͤrend. Dann vil hoͤrend das wort, die darumb den heiligen geist nitt empfahend. Sunst hatt er wol und raͤcht bekendt und gelert, das gott die waͤllt durch das evangelium bericht und leert, und das die predig des evangelii nodtwendig ist zum heyl, wie klarlich funden wirt Acto. 10. Das aber das evangelium fruchtbar sye in den hertzen, schafft der heilig geist, nitt die stimm des menschen durch und von ir selbs alein (1. Corinth. 3). Die buͤchlin wil ich üch rüsten lassen und in kurtzem in h. Conradten huß, by dem mine knaben Josias und Zwyngli sind, senden und üch dann wyter schryben. Bitt, ir haltend mir diß min ylend und kurtz schryben ze guͦt. Min liebe hußfrow last üch vast früntlich gruͤssen. Embietend uns beide, üch (wo uns muͦglich) ze dienen. Gott mitt üch! Datum Zürych, 21. novembris 1546. Heinrych Bullinger. Hie senden ich üch ein buͤchlin Zwynglii von sacramenten, das groͤsse halb sich nitt hatt gefuͤgt zuͦ andern ze binden. Wil üch hernach wol rechnung gaͤben.
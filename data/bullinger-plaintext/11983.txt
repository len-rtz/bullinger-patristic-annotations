S. Nobis vero omnium longe gratissimi fuerunt hospites, quos nobis commendasti, prius etiam multis nominibus commendatissimos. Quod ad me sane attinet, alieno nonnihil tempore advenerunt, quo uxorcula charissima graviter decubuit, postquam duobus mensibus uterum se ferre existimans menstruorum fluxum magno periculo est passa, ut nihil officii in nostris ędibus optimis et suavissimis hominibus praestare potuerim. Iosephus ille Macarius, pientissimus ac doctus adulescens, hęrebit etiamnum diebus aliquot, utinam cum fructu aliquo! Philippi animum candidissimum erga nostra ecclesias, ut vere est, pleno testimonio indicavit, cui ipsi quoque scribemus. Sed heus tu, mi venerande Bullingere, quur nihil tu de meis ad te literis? Scripsi ad te 30. maii, et valde dolebit, si eas literas intelligam te non accepisse, deinde 17. iunii per Claudium Sabaudum, cui Schwenck[feldianam] epistolam et Brunsvicensem caussam exhibendam tibi credidi; tu fac, me prima occasione angustiis istis liberes. Sororius meus Heinrichus ab Ulmis multis me heri per epistolam rogavit, ut suo tibi nomine scribam, quo tuo et optimi consulis Röstii beneficio Hieronymus ille apud Buͦch, pastor ecclesię Lutmerckensis facta sibi a Tiguricensibus potestate inaugurari possit. Valde igitur te per amicitiam nostram et christianę charitatis viscera obtestor, ut hic non tam nobis quam Christi caussę adsis; plurimum enim refert, qualis illic parochus siet, idque multas ob caussas. Salvere te reverenter in domino iubent germanus frater meus Thomas cum C[onrado] Z[viccio] et fratribus symmystis. Tu ora pro nobis et tota domo dei. Comitia finem acceperunt data tolerabili pace religioni, sed quam solus Christus conservabit, quem mundus odit et a quo nihil aliud, quam quod ipsius sit ingenium, expectabimus. Sed fortior, qui in nobis, quam qui in mundo. Tu iterum et perpetuo vale. Constantiae, 25. iunii 1544. Tuus Ambr. Blaurerus. Expecto magno desiderio, quid de negocio, quod nosti, scripturus sis. Observando suo et charissimo fratri Bullingero. Tiguri etc.
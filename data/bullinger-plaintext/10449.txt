Gratia et pax, Bullingere observande. Pacem, ut vides, praeter multorum spem dominus nobis dedit, nec sunt nostri Franco aliter obnoxii, quam tenet ille iam Montem Pellicardi. Miseret me quidem horum hominum. Sed ultro oblatum etiam evangelium noluerunt admittere. In ducatu illud etiam optarunt, speroque ibi res feliciter habituras, quantum quidem solet istuc nobis hoc seculo donari. Gallus iste, de quo scribis, vana jactavit de duce. Feruntur tamen conditiones quaedam admodum durae carni, quod nescio quibus rationibus obnoxium sibi principatum rex fecerit. In Schafhusianos graviter vos Tigurini peccatis, qui Beatum ab illis revocatis, et peccat ille graviter, qui revocari se potitur. Solus enim Erasmus non est satis ibi, et nosti ingenium antagonistae. Si etiam tu aut Leo soli Tiguri essetis, adhuc ministerium multo haberet firmius, quam si Schafhusiae sint Erasmus et Beatus. Te per Christum oro, fac, mutetur hoc consilium, aut si omnino ita fieri necesse est, ut Erasmo alium collegam detis, et eum non quemlibet, sed gravem, syncerum, candidum, eruditum. His profecto in hac republica opus est. Optimo et pientissimo Leoni me commenda, quem oro ne offendat, quod sensu bono patres usos quibusdam vocibus ostendere conatus sum. Ego illis nec uti volo nec, ut alii utantur, docere. Simplicitas et mihi summe placita, maxime in praesenti seculo sic spinoso. Unum hoc specto, ne videamur dissentire a priscis illis sanctis, ubi tamen ipsi senserunt pie. Optime valete. Spero Antronios vestros nunc habituros modestius. Commenda me sancto viro Pelicano ac dic, quod eius cognatus apud me non fuerit, praestiturum alioqui illi, quicquid in rem eius potuissem. Saluta meis verbis d. Bibliandrum, Collinum, Fabritium ac reliquos. Argentorati, 11. iulii 1534. M. Bucerus tuus ex animo. Pientissimo, doctissimo et vigilantissimo Tigurinorum episcopo [Hein]rycho Bull[ingero], fratri char[issimo].
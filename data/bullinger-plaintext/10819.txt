Gott redtte sin eer. Furgeliepter, ir habend min her doctor Vadiano begert, ob er ychtzit des kaysers halb habe, üch zuͦ wissen. Welchs er mir anzaigt, och vyle siner gschaften halb an mich begert, solchs so vyl müglich zuͦ erkonden etc. Alsso disser tagen ist mir zuͦgschriben worden von Mayland us der statt von miner schwöster son by aim kofman etc. dise wort: "Wiss, so ist die säg, daß der bapst den kayser habe wellen lassen fachen, wenn er gen Rom käm; dan der bapst ist guͦt französisch. Der kayser hat sich nit dörffen herus wagen gen Rom und zuͦ Aplass bliben noch bishar und läst vyl Talyener annemen und Spanjer. Witer sagt man zuͦ Mayland gwiss, daß der Franzos starck da här ziech und well uff Mayland züchen, und man nimpt vyl Talyener an umb Mayland, und ist die gwiss sag, daß der römisch kinig im apprell gen Mayland kum mitt 28000 Behem und ander kriegsfolck und mit drü tusent pfärt, daß man besorg, es werd ain wilder somer werden in Ythalien." Sölchs ist die zitung etc. Item, ich achten wol, ir wissend besser bericht dann ich, aber uff gester ist mir von aim trüwen gsagt (ob es war syg), daß der hertzog von Wirtemberg sin botschaft zuͦ Costentz ghept, alda begert, ob sy im hilff bewisen, die säg, gwiss wider hertzog Payger, München, bischoff und alle zuͦ huffen. Uff sin beger sollen sy yetz zinstag ain grossen rät ghept haben, namlich im zuͦ bewisen hilff. Mann achtetz für ernst etc. Dise zitung mines ayds halb zaigen minem her Resch an, ich höre sömlichs. Mit tusent grüssen von uns beden, üwer demy etc. und andre. Das ubrig wirt üch min gliepter Jacob Rordorffer sagen. Yl. Sant Gallen, donstag nach letare anno 36. jar. U[wer] williger Hans Vogler. Lond uns zitung wissen. An minen fürgeliepten hernn und frindt M. Hainrychen Bulligernn, prediger zuͦ Zürych.
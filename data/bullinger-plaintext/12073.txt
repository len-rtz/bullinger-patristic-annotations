Salutem in domino, observande Bullingere. Pridie tuas accepi literas eo nomine quoque gratas, quod nunciarint hae et tibi meas qualesquales gratas esse. Etsi autem illis debebam copiosius respondisse, tamen et occupationibus ac doloribus exclusus simulque eruditi huius iuvenis festinantia prepeditus, ut vides, ruditer et breviter rescribo, dominum rogitans, ut vestrum calamum ita moderetur et regat, ne Christi veritate et vestra modestia indignum quicquam committatis. Optimus Melanchthon ad me scribens ita prefatur: „Si profunderem lachrymas ut vester Danubius aquas, non exhauriretur dolor meus, quem mihi adfert instauratio belli περὶ δείπνου, nec de mearum rerum mutatione valde angor; doleo turbari ecclesias, non sanari. Nam controversia his rixis non explicatur nec dirimitur. Multa mecum cogito, de quibus fortasse brevi coram colloquemur.“ Hęc ex meis ipsis precordiis optimus Philippus scripsit obtestans quemvis, ut christiana moderatione prudentum sermones reprimantur. Quoniam autem eruditus iste iuvenis Schaffhusianus acerbissimi Lutheri scripti exemplar Tigurum perferet, non erat, quod ego mitterem; commune enim unum duntaxat hic habemus. Reliqua viva hęc epistola narrabit. Spargitur quidem cesarem velle Wo[r]maciensia comitia Augustam transferre et novum alium quendam librum religionis componendę ergo proponere, qui neque Lutheranis neque papistis sit acceptandus. Dies hęc et alia revelabit. Amici ac fratres reverenter vos omnes resalutant, cum quibus optime vale in eo, qui veritas est et promachus noster. Raptim, Ulmę, 29. octobris 1544. Martinus Frechtus. Domino Heynricho Bullingero, ecclesię Tigurinę antistiti fidelissimo et dignissimo, domino et fratri suo observando. Zürch.
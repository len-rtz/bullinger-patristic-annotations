Die gnad gotes sig mit allen, die mit warheit nach got iffrend etc., bevor, lieber her und bruͤder. Wuier [!] schriben han ich wol ferstanden. Kan ich jeczmal nit comlich antwurt geben; dan mich der handel eben schwer wil ansechen, semliche meinung anzegriffen. Dan zuͤ besorgen, mit den puinden uffzuͤsagen geben wier ursach, das sy mogend anderschwo by fuirsten und herren sich ferpuinden. Der teilung geben wier die, so gotes wortt anhengig in den gmeinen herschaften und von uns geteilt wurden, grad uff die metzgbenck. Duncktt mich und ander from erenluit entweders nutzlich. Kriegen zuͤ diser zitt ist nit guͤt, wie ier selbs schribend. Aber under allem muͤs man denocht sorg haben, in hoffnig, got werd gnad bewissen. Duecht mich guͤt, das unser vögtt im Ergöuw ein schiessott ansechend, als vorhanden ist, und ier, unser lieb bruͤder und ander mitbruͤder zuͤ Bremgarten, in Frien Emptren etc., und aber ander der glichen mer zuͤsamen kemend und alda red von disen dingen hetend, und dan uff das ein burger oder bruͤderlicher tag, etwa von drien oder fier steten, zesamen kemend und red darvon hieltind. Friburg undSoloturn halb ist grad fergeben zuͤ diser zitt. Helffend ouch, das des schiessend fuirgan. Gott ferlich uns allen sin gnad. Dattum uff dem 27. tag ougsten im 32. jar. Wuier [!] guͤtwiliger Petter im Hag. Dem errenden, fromen und glerten herren Heinrich Bullinger, minem lieben und guͤten fruind etc., ze Zuirich.
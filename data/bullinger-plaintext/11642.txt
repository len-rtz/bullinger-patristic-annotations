Gnad und frid durch unsern herren Jesum Christum, mitt erbietung unsers früntlichen gruͦßes und willigen diensten ü[wer] w[yßheyt] bevoran bereyt. Fromm, vest, ersamm, fürsichtig und wyse, insonders günstig, lieb herren, uwer wyßheyt schriben, belangend unsers fürgeliepten bruͦders Rhellicani todt und begären eins anderen dappffren und getrüwen predicanten, habend wir empfangen und mitt grossem leid geläsen und vernommen. Hettend üch gern ylends und by disem botten ein entliche antwurt zuͦgeschriben, sind ouch dorumb by einandren gewäsen und geradtschlagt. Diewyl aber die handlung unns schwerr, wir sy ouch hinder unsern herren und one iro radt und hilff alein nitt uußfuͤrren mögind und deßhalb wyter noch mitt inen radtschlagen werdint, habend wir üwern botten dißmols abgefertigt mitt gägenwürtiger geschrifft, u. w. hiemitt verkundent, das wir allen unsern müglichen und getrüwen dienst und flyß hierinn uͤben und u. w. in kurtzem ein antwurt wüssen lassen wöllend. Dann wo wir uch in trüwen gedienen möchtend, werend wir gar willig und geneigt. Gott, der allmächtig, wölle u. w. in sinen gnaden trüwlich erhallten. Datum Zürych, sontags nach Sebastiani, was 22. ianuarii, anno 1542. U. w. willige und gantz geneigte pfarrer, predicanten und läser, diener der kylchen Zürych. Den frommen, ersammen, fürsichtigen und wysen meygernn und radt der statt Byell, iren insonders günstigen, lieben herrenn.
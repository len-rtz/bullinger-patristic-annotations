Würdiger unnd hochgelerter, günstiger herr Bullinger, eur erwürd meinn sonder willig dienst, ungesparts fleiß berait zuvor. Wiewoll ich weder mit namenn oder personn bei eur erwürd in kuntschafft oder erkantnus binn, hab ich doch auß cristenlicher lieb, dem sondernn hochen beromenn unnd gemuet nach, domit ir allenn guͦthertzigenn in Cristo genaigt seinn sollt, nit umbgeenn kündenn, euch mit dißemm meinemm schreybenn zu bemüeenn unnd danebenn zum hochstenn zu ersuechenn unnd zu bitten, in der sach, darumb denn hernn von Zürch durch meine hernn statthallter und regenten zu Neuburg unnd dann eur erwürd vonn meinemm sonder gunstigen hernn, hernn Adam Bartlme, licentiaten unnd hofpredicanten zu Neuburg, etc., vonn Maigister Laurentzenn, zaiger ditz brieffs, geschribenn unnd ersucht werden, helffenn, fürdernn unnd darann zu seinn, damit gedachter Maigister Lorentz - welcher sich bißanher in erbauung das wort gottes unnd in ander weg so cristenlich, eerlich unnd wol gehallten, also daß meinn gnädiger furst unnd herr, hertzog Otthainrich, pfaltzgraf, etc., ob seinemm wolhalten nit allainn ainn sonder gnedig wolgefallen gehabt, sonder vonn Haidelberg mit eernst herauff geschriben, weg zu suechen, damit maister Lorentz im land beleiben möcht - erlaubtnus unnd vergunstung erlang unnd bekomm. Dann eur erwürd wurdet nit allain durch ir furderung die eer gottes, auffnemung des euangelions unnd pesserung der cristenlichenn gemainn anrichten unnd schaffen, sonder auch hochgedachtem, meinem gnedigen fursten unnd hernn, auch statthallternn unnd regenten, ainn sonder hoch unnd groß angenemm wolgefallen tonn. Eur erwürd wöll ir auch die Pfaltz nit allain angezaigts falls, sunder in all ander weg, alß die neuling unnd ungeübten cristenlicher religion unnd doch euferig unnd guthertzig zu pflantzen und zuerweitternn, die evangelisch warhait in cristenlicher liebe unnd befelch haben unnd euch in dem allemm dermassenn erzaigen unnd beweisenn, wie mir euremm guthertzigen unnd hochberömptenn gemuet nach nit zweifeln. Daß beger ich mit meinenn unbekanten diensten, mit sondermm willenn unnd allemm fleiß zuͦ beschulden, zu erwidernn unnd zu verdienenn. Datum den 5. martij anno 45. Hanns Ulrich Zeißler, castner zu Gundlfing, etc. Dem wurdigenn und hochgelerten Maigistro Hainrico Bullingero, obersten predicanten zu Zurch, meinemm sonder gunstigen liebenn hernn.
S. De valitudine tua gaudeo, quam dominus sua bonitate diuturnam faciat. De morbo Io[annis] Buttleri graviter sum affectus; semper enim michi visus est animo in deum esse integerrimo. Hinc precor, ut restitutus sit. Ambrosius adhuc non rediit, sed est in itinere; comitentur illum boni angeli dei. Utinam, utinam, utinam comitia non abeant in vitia; sic tecum clamo ad dominum. Expectamus nunc, quid allaturi sint legati. Sed, o frater, licetne aliquid in sinum tuum effundere? Aiunt nostros, hoc est Constantienses, nescio quid societatis ambire cum vestris; iam vero vestros non intelligo eos tantum, qui religioni nostrae dederunt nomina, sed qui tantum non coniurati sunt in religionis nostrae perditionem. O meo iuditio lubrica consilia, o vanam fidutiam! Vale, mi frater, et me ama. 17. decembris 1539. Tuus Io. Zvick. Uxorem, liberos, matrem, fratres optimos saluta. Domino Hainricho Bullingero, pastori Tigurino, fratri observando. Zurch.
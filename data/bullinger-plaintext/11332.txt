S. Aut non legi aut non observavi, Bullingere suavissime, eum locum, ubi Lutherus Zvinglium perstringit. Caeterum cavendum est forte, ne quid in illum retorqueatur. Excusandus tamen esset praeceptor a discipulo amicis literis erga Lutherum, non solum propter excusationem, sed ut audires, quid ille contra aut quo animo in vos etc. Quod vestri conventum negaverunt, libenter audimus; sic enim se res habet, quemadmodum scribis. Ambrosius de instituenda domo dei apud Augustanos nec sperat aliquid nec desperat etiamnum. In neutram partem satis habet coniecturarum; preces autem ad dominum extorquet a nobis omnibus, quibus iuvetur in conatibus suis. Tu de epistola Vadiani de glorificatione Christi nichil rescripsisti, cum ipsius iussu ad me dare illam possis et debeas; nam sic impetravi. Nec de adolescente quicquam addidisti, quanquam non mittendo, sed describendo. Quid Michael ad me ex Wienna, dicet Leo. Tu vale. 22. iulii 1539. Totam familiam tuam salvam volo. Tuus Io. Zvick. Domino Hainricho Bullingero, Tigurinae ecclesiÄ™ pastori vigilantissimo, fratri et domino unice deamando.
Gratiam et vitae innocentiam a Domino per Iesum Christum, amen. Quae ad me misisti pharmaca, charissime Bullingere, accepi. Ago gratias tum tibi, tum et magistro Iacobo; me meaque in vestra obsequia libens, si usus venerit, offero. Aes promissum mitto; computum an acu tetigerim, nescio; si quid defuerit, supplebo in posterum. Plura scribere propter capitis debilitatem non licet. Pontifex Bononia desidet sua praesentia pios praemens; Caesaris adventum expectat, quem brevi adventurum iactitant. Nos Rheti Gallo addicti tenacissime adhaeremus. Deus optimus maximus bonis et rectis corde succurrere dignetur. Vale, amantissime vir, Comandrique tui iam diutina infirmitate afflicti non obliviscaris. Ex Rhetiae Curia, 10. Aprilis 43. Tuus Ioannes Comander. Salutant te fratres Ioannes Blasius et Philippus. Clarissimo viro magistro Heinricho Bullingero, Tigurinae ecclesiae antistiti vigilantissimo, domino et fratri suo inprimis observando.
In diser stund kompt mir under anderm diß zytung von ainem gar fromen, yferigen mann, uff diße wort: „Ich waiß euch hieby nitt zuͦ verhalten, das von treffelichen leuten, so geachtet wirt, des wissen haben mögen, gereddt und geschriben, das man es in kainen zwyfel setzen, sich ouch darnach schicken solle, so die kaiserlich majestat den fruͤling erleben, werde ir majestat sich gewisslich understehn, die aidgnossen ze strauffen und sy nitt an ainem oder zwayen, sonder mehr orten anzegryfen. Und solle schon yetzund die practick gemacht sin, das sy selb under ainander unainig und zertailt sein sollen.“ So wisst, das mir ewer schrifften vom Sidenstycker und dem gellt worden. Sag euch flyssigen danck. Lieber, lasst mich wissen, was euch min vetter nehermal uff ewer ansprechen, davon ich euch geschriben, geantwort hat. Item, der wirt zum huß by euch soll ain schwager haben, der ain gar gewisse kunst für das feber konnen. Wellt, das ir mir das erfurind unnd zuͦschribind mitt der zyt. Gott mitt euch und den ewern ewigklich. Amen. Datum zuͦ ainer ur, den 23. novembris. An meister Heinrich Bullinger zuͦ Zuͤrich.
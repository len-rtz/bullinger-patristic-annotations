S. Omnes veniunt ad me decumbentem rogantes, quid sit, quod feratur Quinquepagicos postulare te et Gvaltherum, ut suo iure agant vobiscum ut cum violatoribus pacis communis. Ego respondere non possum, quia ea de re ex vobis nihil hactenus accepi. Perturbant itaque me valde vehementer, dum ille hoc, alius illud narrat et semper posterius infelicius est. De solo Gvalthero tu meministi propter Antichristum ipsius, de te ipso autem nihil, nec interim causa narratur, curnam et te postulent. Si utriusque causa est eadem, non difficilis erit defensio, modo sit ius et iusticia; sin tu causam habes peculiarem, eam quia nescio, dicere nihil valeo. Hęc autem postquam hucusque scripsi, Isaacus Cellarius intervenit cum tuis, in quibus ubi nihil invenio de tragoedia ista, rogo, numquid ipse aliquid certi queat referre. Maxime respondit. Pacata igitur narravit esse omnia. Exultavi quamvis in lectulo et gratias egi domino; nam res talis visa erat mihi, ut ex qua non solum evangelium periturum nobis fuisset, sed etiam foederis nostri gloria. In gratiarum actione manebo itaque, dum tu me iusseris aliter. Ex Suevia video omnia esse multo miserrima. Et Constantiam quidem deploro, non propter ipsam modo, sed etiam propter Helvetios, quorum  infelicitatem hic magis intueor quam alibi unquam. Nam si permiserint, ut lacum transeant Hispani et Itali et civitatem occupent, quid aliud permiserunt quam viros iniquissimos in suum territorium ingredi? Et quis eiiciet eos, imo quis prohibebit, ne perrecturi sint et ad vos et alios Helvetios? Deus hoc introitu faciet contra nos aliquid, quod non vidisse poenitebit. Venit ad me, ex aula credo legati Galli, ducis Sabaudię filium congregasse ex Hispania exercitum ad 70000 usque pecuniam subpeditante rege Portugallię. Adesse quoque ibi filium cęsaris. Pręvolat rumor, quod reddere velint ducem suo regno. Sed quid hic cęsaris filius, nisi ut Germaniam occupatam vendicet ac subsidia imponat, ne quando possit rebellare? Hoc est praemium Germanię, quod exercitum alienum permisit introduci a Gandavo periuro, etc. De electore nosti, ut dominus magnifice cum eo fuerit, postquam rediit in Saxoniam. Unum illud forsitan nescis de Mauricio: Ipsum edixisse suis civibus Lipsię, ut, quicquid haberent argenti et auri, facti infective, omne id in arcem inferrent, quo a milite praesidiario melius servaretur. Ea omnia vel maximam saltem partem ipse postea avexit et erupit. Pręsidium relictum est 9 signorum cum fratre et nobilitate. Ianuarii 14. coepta est obsidio et flumen aversum. 18. primum adductis bombardis ad 20 praeter 12 priores  coepit oppidum gravius urgere. Quid autem factum postea, nescitur. Mauricius cum paucis copiis auxilia expectat cęsaris. Elector mirifice erectus et confidens est; miles quoque: solutus est enim. Dum hęc scribo, venit mulier ad me nobilis ęgrotum invisens ex Belgico orta, quę dixit ex mandato mariti, nobilis Angli, Mauricium esse ca-ptum, et vere captum! De Hesso feruntur quędam, quę referre non audeo propter gaudium inde captum. Vereor enim, ne non sit verum. Apud te tamen dicam: Aiunt usque ad 10000 perempti ab eo de his, qui in Superiore Germania conducti Coloniam voluerint proficisci ad exercitum magnum, qui illic dicitur congregatum. De electore vera sunt omnia. De Hesso dubito; de quo nec Argentina certi habet aliquid. Argentina ipsa sic agit, tanquam in domino velit persistere. Turca in foribus est. Gallus pergit. Et papam dicunt esse contra cęsarem, de cuius vita dubitatur adhuc. De Boemis adhuc audimus scissos esse et negare auxilia contra electorem. Dominus, quęso, finem faciat rebus tam adflictis pro ipsius bona, et nobis largiatur, ut queamus in sese fortiter perdurare usque in finem. Dominus est et deus namque, qui verba vitę habet ęternę. Vale et hęc qualiacunque boni consulito. In lectulo scripsi enim, non sine difficultate. Gvaltherum iube cogitare, propter quem patiatur, et esse bono animo! Is enim vicit mundum. Dabit etiam, ut ipse quoque victor evadat. Basileę, 6. februarii anno 1547. Tuus O. M. D. Heinricho Bullingero, viro doctissimo piissimoque, fratri ac domino in Christo observando suo. Zu[rich].
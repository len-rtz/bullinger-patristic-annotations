S. Ago gratias, mi Bullingere, tibi tuisque, quod tam prompte et clare, quę petiimus, expedivistis. Quamvis enim responsum non sit ad vota nostra datum, satisfactum est tamen animis, quibus nonnihil erat spei rem melius eventuram, ut iam sciant nihil sperandum. Doluit mihi protinus post bellum, quod audiveram senatum rerum occultarum (ut ita dicam), qui, dum probus est, non potest non esse utilissimus et adhuc habetur non sine magno commodo in magnis rebuspublicis, sublatum. Pręvideram enim, quae mala forent hinc exoritura, praesertim quoad Quinque Pagi hostes esse non desinerent. An vero non grande malum, quod occulta non audemus indicare vestris nisi grandi cum incommodo - propter hostem communem - nostro? Et tamen, dum tacemus, fieri potest, ut incommodum fiat gravius. Si consilia papistarum procedent, intelliges aliquando, quę nunc sunt immanifestiora. Narravi meis, quę scripsisti; quid consultarint, nescio. Non est dubium tamen, quin dederint in mandatis aliquid legatis, quod sit de rebus gravioribus illis conferendum cum vestris in comitiis Badensibus. Convenerunt iterum principes et civitates evangelici foederis Francfordię. Nemo est, qui non timeat bellum post comitia ea dissoluta. Sic heri scripsit e praelectoribus quidam Argentinensibus: „Scimus (hoc in sinum tibi) finitimos vestros sollicitari in foedus adversariorum a Ferdinandinis et papisticis.“ Quid in animo sit, novit deus. Equidem, quę praesagit mihi mens mea, in praesens dissimulo, non quod apud te non audeam ea pronunciare, sed quod novi te mecum eadem sentire vel me dissimulante maxime. Nobilitas per Sveviam itidem requiritur non sine maximo terrore civitatum Svevicarum. A vicinis nostris delectus habentur, verum ad quid, ignoratur. Interim sedemus nos, tanquam omnia sint pacatissima, cum nihil magis constare queat quam omnes impias consultationes contra nos solos esse. De Helvetico evangelio non est cura cuipiam; at si delerentur (quod dominus avertat) principes, civitates, regna, quę fovent magna diligentia verbum Christi, quid de nobis futurum esset, quis ignorat? Hęc perplexa perplexo animo scripta, quęso, boni consulas. Vale cum tuis feliciter in domino. Rodulfus tuus rediit ad me. Grynęi uxor revalescere incipit. Basileę, 23. februarii anno 39. Os. Myconius tuus. Domino Heinricho Bullingero, episcopo Tigurinorum primario, fratri ac domino in Christo venerando suo.
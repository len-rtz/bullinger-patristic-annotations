Durchlüchtiger, hochgeborner fürst, gnediger herr, üwer fürstlich gnad siend unser underthänig, willig dienst alle zyt bevor. Gnediger herr, ü[wer] f[ürstlich] g[naden] schriben habend wir deß 5. iunii uss Fridwaldt an unnsern lieben besondern Heinrychen Bullingern ussgangen, ettliche schmachreden, under uns (als von uns ussgeben) wider d[octor] Luthern seliger gedechtnus offentlich ussgestossen, belangend, empfangen unnd sines inhalts wol verstanden. Danckend gott, unnserm hymelischen vatter, das er ü[wer] f[ürstlich] g[nad] ein solichen yfer, die eer gottes, ouch der kylchen einigkeit unnd wolstand ze fürdern, ingeben hatt. Sagend ouch ü[wer] f[ürstlich] g[nad] mitt hohem flyß unnd ernst grossen danck desß früntlichen zuͦschribens unnd trüwen warnung, ouch der liebe unnd deß gunsts, den ü[wer] f[ürstlich] g[nad] gegen uns unverdienten unnd kleinfuͤgen vilfaltig erzeigt. Gott wölte, wir köndtent ü[wer] f[ürstlich] g[nad] ouch lieb unnd guͦts bewysen. Bitten gott den herren, das er ü[wer] f[ürstlich] g[nad] in allem guͦten stercken unnd sin herrliche gaben alle zyt meeren wölle. Demnach bittend wir umb ein gnedig verhören unnser unschuld, die wir unnser nodturfft nach ietzund kurtz unnd mitt warheit uff ü[wer] f[ürstlich] g[nad] schryben berichtswyß anzeigend. Das wir ie habind d[octor] Luthern seliger gedechtnus an den cantzlen oder in den letzgen oder annderschwo offentlich der kylchen, deren diener wir sind, alls ein abgöttischen yngebildet unnd ußgeben, ist ü[wer] f[ürstlichen] g[nad] unbillich fürgetragen; dann wir solichs vormals nitt gethan habend noch ietzund thuͦnd. Unnd was spans wir ioch ie mit d[octor] Luthern gehept, der unns abgöttisch, unchristen, vertüfflete, verstockte lüt, schwermer, kätzer, sacramentschender unnd erger denn Türggen unnd Juden gescholten hatt, habend wir doch weder sinen namen noch der sinen an den cantzlen nie mit oneeren oder schmach angezogen, sonder die christenlich leer zuͦ besserung dess volcks one zangg einfallt gefuͤrt, darby ouch angezeigt, was solicher unnser leer uss dem wort gottes genommen nit änlich oder glychförmig, sye irrig unnd nitt anzenemmen, wer ioch die infuͤre unnd schirme; dann gottes wort blybe allein in eewigkeit. Dess mögend wir unns fry lassen uff die kundtschafft der gantzen kylchen, deren wir dienend. Das wirt aber ü[wer] f[ürstlich] g[nad] gruntlich, so sy nachfrag hette, erfaren, das wir übel von vilen in Saxen und Hessen offentlich geschmecht werdent, wie man ü[wer] f[ürstlich] g[nad] unns ynbildet, das wir d[octor] Luther gethan haben soltend; dann vil prediger den meeren theil irer predigen zum volck wider die zwinglischen götzenstürmer unnd sacramentschender, rottengeister unnd gottlesterer richtend. Herr Theobald Tamerus zuͦ Marpurg in ü[wer] f[ürstlich] g[nad] statt hatt es ouch in gemeinem bruch, das er unns unnd den unnsern in offnen sinen letzgen mit anziehen unnsers ussgetruckten namens nit vil guͦts vergicht, doch unnserthalb unverschuldt und unverdient, da an u[wer] f[ürstlichen] g[naden] unnser demuͤtig bitt gelangt, solichen unbill, so vil müglich, gnedigklich abzuͦstellen; dann wir ie ouch niema[n]dts verunbillend, darzuͦ urpüttig sind, wo wir schribind oder handletind, das iemandts unrecht sin beduͤchte unnd unns deß mit gottes wort berichtet, dem besseren ze volgen. Glych so wenig habend wir von d[octor] Luthern ussgeben, das er ellendigklich unnd vor leyde, darumb er über unnser bekantnus nit können antworten, gestorben sye, unnd beduret unns hertzlich, das ü[wer] f[ürstlich] g[nad] von unnsern halb mit sömlichen unbegrünten reden, unns zuͦ nachteil unnd ungnad, sol beunrüwigt werden. Wir habend alle zyt ein groß abschühen gehept ab dem schmehen unnd schenden abgestorbner lüten, ouch deren, die nit sonnders verdient sind; so gar feer ist es, das wir d[octor] Luthern, der sine dienst dem herren Christo unnd der kirchen nit wenig noch untrüwlich bewisen hatt, ein nachred ufftrechen weltend; dann vorbedingt unnd ussgeschlossen den handel deß herren nachtmals, der bilder unnd das er ettwan unsuber (welchs wir im doch ouch nit so höchlich fürziehend), geschriben hatt, gebend wir imm sin gebürliche eer unnd würdend nit gestatten, so feer unnser vermögen reichte, das er von anndren geschmecht wurde. Unnd so er ietzund vom herren beruͤfft ist, lassend wir ouch die spennige puncten gern beruͦwen, wir werdint dann von anndern angezogen unnd verursachet ze sagen, was unns widerfaren unnd zuͦ dem span unnd unnser letsten schrifft gedrungen habe. Doch gebruchend wir ouch dann glichwol gepürliche bescheidenheit, hoffend deß alles guͦte kuntschafft ze finden by aller eerbarkeit. So beschicht unns ouch darinn gar unguͤttlich, das ü[wer] f[ürstlich] g[nad] fürgeben wirt, die, so sich gestelter zuͦ Basel unnd d[octor] Luthern zuͦgesandter confession gern hallten wöltend, sollind by unns nit geduldet werden; dann ie bisshar niemants von unnsern gnedigen herren verwisen oder uffgetriben worden ist von diser hanndlung wegen. Es hatt sy ouch von den gnaden gottes unnder unns bishar nit bedörffen, diewyl die oberkeit, diener der kyrchen unnd gantze gmeind in dem hanndel deß herren nachtmal eines verstandts unnd wol eins unnd mit ein anndren zefriden sind. Wir hettend unns hie vil billicher ze beklagen, das die unnser bekantnus, wie die ze Basel gestellt, unnd der leer sind, wie wir die fuͤrend, nit allenthalben, da d[octor] Luthers seligen buͤcher geltend, platz unnd sicherung habend, ja nit geduldet werdent. Bittend ü[wer] f[ürstlich] g[naden], das selb gnedigklich zuͦ bedencken. So widerend wir unns der confession, ze Basel gestelt unnd d[octor] Luthern überschickt, gar nitt, so feer man ettweliche wort darinn gesetzt, unns nit annders ziehen unnd usslegen wil, dann sy von unns mit gsundem verstand gestellt sind. Unnd so feer d[octor] Luther selig unnd die sinen unns darby blyben lassen unnd unns zum ersten mit schmachgeschrifften nit angefallen unnd dermaassen getrungen, das wir eeren unnd pflicht halben nit fürgan können, were der onradt allen vermitten. Ist unns von hertzen leyd, das ü[wer] f[ürstlich] g[nad] an k[eyerlicher] m[ajesta]t hoff soliche zwytracht fürgeworffen worden, deren wir kein schuld tragend unnd vil lieber frid gehept hettend. Wir wöllend uns ouch ü[wer] f[ürstlich] g[nad] begär nach unns fürohin aber gepürlich unnd fridlich hallten, das wir, ob gott wil, kein ursach zuͦ nüwem zangg geben wöllend, könnend aber darvor nit sin, wenn in annder lüt mit unns anhebend; wir könnend ouch dann die warheit, die kyrchen unnd die unnsern, todte unnd läbede, nit ungerettet verlassen. D[octor] Luther ist bishar von unns nit geschmecht, als ü[wer] f[ürstlich] g[naden] angäben, sol ouch mit unwarheit nit geschmecht werden, bedarff desshalb keines abschaffens unwarhaffter schmachreden. So sind wir nit begirig, böß mit bösem, schmach mit schmach ze vergelten, vil weniger eignen sig ze suͦchen. Wir sind ouch urpüttig, willig, gern unnd redlich by christlicher leer, wie die in der confession zuͦ Basel gestelt unnd von unns hernach in unnser letsten an d[octor] Luthern bekantnus oder antwort gar heiter gemeldet ist, nitt minder dann anndre christliche stett in gemeiner eydgnoschafft ze blyben unnd mitt gottes gnad zuͦ verharren. Dann, wie ü[wer] f[ürstlich] g[nad] meldet, so bekennend wir in dem heiligen nachtmal unnsers herren Christi nit allein brot unnd wyn, sonder das ouch die glöübigen den waren lyb unnd das ware bluͦt Christi essind unnd trinckind, doch nitt lyblich, sonder geistlich durch den glouben, also das der lyb Christi zuͦ der gerechten gottes blypt unnd nitt herab kumpt, wir aber nütdeßminder mit unnd durch den herren Christum unnd sunst durch kein anndre spyß gespyst, geneert unnd erhalten werdend, also ouch das er in unns lept unnd wir in imm lebend, wie wir in unnsern geschrifften volkomner verjehen unnd erklert habend. Darby hatt man unns aber bisshar nit wöllen blyben lassen, schmecht unns noch als sacramentschender unnd die allein läre zeichen habend, ja die als schwermer nüt rechts vom glouben leerind noch leeren könnind. Darneben wirt von unns thür[e]r gefordert, das wir der geistlichen niessung, alls die ze gering sye, geschwigind unnd ein lybliche gegenwirtigkeit Christi bekennind, etc., das wir aber mit gott unnd der warheit nitt thuͦn könnend, noch vil minder halten, wie d[octor] Luther gelert hatt, dess herren brot sye sin rechter natürlicher lyb, welchen der gottloß oder Judas eben so wol mundtlich empfacht alls S. Petrus unnd alle heiligen; dann allso, wie ietzund gehört, lutend sine wort Wir geschwigend ietzund deß, das er unnd ettlich der sinen offentlich habend in truck usskommen lassen, sy haltend vom sacrament in alle wyß unnd weg (ussgeschlossen die transsubstantiation) wie die römische kyrch. Das beschwaret uns nit unbillich, könnend solichs nit annemmen noch für guͦt geben unnd ouch allso reden oder solichen underschriben. Unnd bedunckt uns genntzlich, der span sye nit in allein in worten, sonder ouch in der sach selbs; dann lyblich da sin unnd nit lyblich da sin, mit dem mund lyblich essen unnd mit dem glouben geistlich essen, das geistlich essen deß fleischs Christi nütz sin, unnd das selb fleisch Christi lyblich essen nit nütz sin, das der lyb Christi im nachtmal allenthalb sye unnd der selb lyb nun an einem ort zuͦmal zur grechten gottes sye, das deß herren brot unnd tranck ein gedechtnis unnd sacrament sye unnd dieselben nitt nun ein gedechtnis unnd sacrament, sonnder das selbs warlich syend, deß gedechtnis unnd sacrament sy sind, sind ie widerstrytend sachen, die zmal mit ein anndern nit bestand; liggend desshalb nitt one ursach unnd uss anfechtung in dem widerspyl unnd stryt der worten. Die nodt unnd helle warheit tringt unns. Unnser hertz unnd gmuͤt stadt trüwlich zuͦ christenlicher einigkeit unnd habend unns allwegen erbotten, alles das ze thuͦnd, das christenlüten unnd getrüwen kyrchendienern gepürt, so feer das man unns nitt trenge (als ouch ongezwifflet ü[wer] f[ürstlich] g[nad] nit begert), das ze reden oder zuͦzelassen, das wir nit verstannd, ouch anndern nit könnend zuͦ verstan geben. Wir sollend ie vor gott in siner kyrchen alles heyter unnd verstentlich nach sinem wort hanndlen, nit widerwertige ding infuͤren, den verstand der einfalten verwirren unnd mit unsern unbestendigen reden ergernus anrichten; sähend desshalb in diser sach nit uff unnser eigne anfächtungen, sonder uff gott, uff heitere, verstentliche warheit unnd uff uffbuwung, ouch erhaltung der kyrchen. Hiemit erbietend wir unns aller trüw, liebe und einigkeit gegen allen denen, sy syend in Hessen, Saxen oder an anndren orten, die keinen unwillen ab unns tragend unnd mit unns den herren Iesum Christum, unnsern einigen heiland predigend unnd das heil der menschen durch den einigen glouben an in, unnd nitt duͦrch anndre mittel, verkündigend unnd sich hiemitt dem antichristen widersetzend. Bittend ü[wer] f[ürstlich] g[nad] umb gottes willen, wölle diß unnser entschuldigen in gnaden uffnemmen, ouch gegen churfürstlicher gnad unnd anndern, da wir verklagt, gnedigklich entschuldigen, nit bald glouben, so wir geschuldigt werdend, unns doch gnedigklich, wie ietzund ouch beschehen, verhören. Dann wir unns erbietend, alle zyt, so vil mit der warheit (deren die menschen nüt ze begäben habend, deren nachtheil ouch ü[wer] f[ürstlich] g[nad] one zwyffel nit begert) gepürlich antwort, umb das wir anzogen werdend, ze gäben. Ja wir sind all bereit, guͦtwillig alles, das wir mit gott könnend unnd in unnserm vermögen ist, ü[wer] f[ürstlich] g[nad] ze eeren, dienst unnd lieb ze thuͦnd, darzuͦ alle zyt hällffen frid, gunst unnd lieb zwüschend den herrschafften oder oberkeiten allenthalben ze pflantzen. Desshalb wir ouch ü[wer] f[ürstlich] g[nad] christlich, guͦthertzig zuͦschriben unnsern g[nädigen] herren fürgetragen habend mit träffenlicher pitt, ü[wer] f[ürstlich] g[nad] widerumb früntlich zuͦzeschriben. Befälhend ü[wer] f[ürstlich] g[nad] hiemitt in gottes allmechtigen schutz unnd schirm, mit demuͤtiger pitt, ü[wer] f[ürstlich] g[nad] wölle unns alle zyt in gnaden befolhen haben. Datum Zurich, 27. iunii anno 1546 Ü[wer] f[ürstlichen] g[nad] gantz willige diener pfarrer, läser, diener der kyrchen Zürich. Dem durchlüchtigen, hochgebornen, christlichen fürsten unnd herren, h. Philippen, lanndtgraffen zuͦ Hessen, graffen zuo[!] Catzenelnbogen, zuͦ Dietz, zuͦ Zigenhein unnd Nidda, etc., irem gnedigen fürsten unnd herren.
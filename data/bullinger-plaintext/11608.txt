Salutem a domino nostro etc. Saepe deliberanti mihi, quibus potissimum rationibus, Bullingere dilecte pater, tecum in gratiam redire possem, omnes tamen cogitationes meas et consilia tua superavit humanitas, benignitas et clementia, pro qua humanitate gratias tibi, quantas possum, et ago et habeo vicissimque polliceor me talem erga te futurum, qualem me expectas. Lypsiam, quo proficisci iussi sumus, proficiscemur, ad proximas nundinas alia vestra decreta expectantes. Rogamus tamen, dilecte pater, ut Wolphio et mihi Lypsiae per integrum annum degere permittatis. Wickius enim propter certas causas a vobis vocatus ad proximas nundinas redire statuit. Nos, si permiseritis, post redibimus. Sed haec vobis decernenda, nobis exequenda erunt. De studiis meis hoc unum scribo, quod omnia eo tendunt, ut functioni, ad quam destinatus sum, satisfacere possim. Scio sanctum et divinum esse officium agoque gratias deo meo, quod humilitatem servi sui (ut propheta inquit) respexerit et me vocarit ad sacrosanctum illud verbi sui ministerium, lętorque in deo, servatore meo, quod is me verbi nominisque sui praeconem esse voluerit. Sed haec alias. Cętera, quae nova sunt, alii (ut opinor) scribunt. Tu, quae antea commisi imprudentius, ignosce, rogo; pia enim quędam simplicitas, ut errarem (deum testor) causa fuit. Ignosce etiam, rogo, dilecte pater, quod ita raptim scribo; brevi meliora dabo. Vale cum omni familia. Datum Francofurti, 15. septembris 1541. Ioan. Haller. Doctissimo clarissimoque viro d. M. Heinrycho Bullingero, ecclesiae Tigurinae antistiti fidelissimo, domino ac patri suo perpetuo colendo. Zurich.
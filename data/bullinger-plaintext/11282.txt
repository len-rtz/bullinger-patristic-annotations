Gratiam et vitae innocentiam a domino. Nihil nunc habeo, frater in domino colendissime, quod scribam, nisi quod maximas tibi gratias ago pro tua illa in Rodolphum insigni humanitate exhibita. Dominus sit merces tua. Quicquid autem huic impenderis, mihi impensum putabo. Amo enim ingenuitatem et candorem adolescentis, [p]upilli alioqui. Oro ergo, ut pater illius esse velis, sancte educes et a lubricitate pravitateque, imo stoliditate iuvenili abstrahas. Rogabis praeterea meo nomine Grynaeum, eius meminerit, quod ei, dum Tiguri esset, de Rodolpho suggerebam, et ut illum sibi habeat commendatum. Recognovi hac hyeme libellos illos meos ante decennium De origine erroris aeditos, imo veluti novos magnis sudoribus feci in gratiam studiosorum et in assertionem veritatis, quam pontifitii omnibus modis oppugnant. Non displicebit, spero, bonis labor noster. Mitto autem tibi et Grynaeo unum exemplar, ut, quos una copulavit charitas, unum munus constringat arctius. Si vacabit, legite et, quid iudicetis, significate. Valete in domino. 10. martii 1539. H. Bullingerus vester. Domino Osvaldo Myconio, fratri charissimo.
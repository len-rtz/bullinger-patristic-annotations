S. Nunquam potuisset mihi, optime Bullingere, cursor, qui literas ad te perferret, obtingere oportunius quam hoc tempore. Nosti satis, cuiusmodi controversię inter nos existant, quas eo, scias, erupisse vesana intemperie, ut incendia dissidiorum apud nos seviant et grassentur pernitiosissima. Nolo tibi referre et primatum quorundam contentiones in tribunitiis compotationibus et comissationibus tantum non ad pugnas exarsisse. Est Tigurinus quidam apud nos tonsor, iam civis noster, bellus scilicet homo, qui usus est pugnis et gladio. Depugnasset pro Buceranis, nisi intervenissent alii. Vapulabat bonus vir pugno ad sanguinis profluvia, qui nihil hostile suspicabatur, inique itaque occupabatur. Contentio erat de disputatione nostra, quam Tigurinus impugnabat etc. Ecclesiastę nostri ab utraque parte instructa acie aperto Marte et hostili animo congressuri consistunt, ubi primum senatus classicum canet; inter quos acerbissimis, apertis quoque morsibus et incessationibus diu velitatum est pro suggestu. Senatus novit dissidentia studia. Itaque rei tractationem reveritus prorogavit negotium usque dum iam ad extrema ventum sit et tumultum vereatur; querit itaque viam modumque ad animos pacandos. Dolemus, quod nemo se interponat. Si Bucerus sciret, ille esset in procinctu paratus etc. Proxime praeterita die veneris senatus minor vocavit concionatores omnes et utrique parti inducias pacemque indixit, usque dum illi ex patritiis, qui in legationibus sunt, domum redeant et numerosior sit senatus; se tunc negotium hoc tractandum suscepturum illosque super lite sua contestata commissuros; nam contentiones tales se diutius ferre non posse, potissimum hoc periculoso tempore. Si nemo se interponit, eventus profecto in ambiguo est. Nam et papistis liberum est loqui, quid sibi adprobetur. Ducimur affectibus, quibus nimium indulgemus; nec desunt, qui concordiam et res pacatas velint quomodocunque, etiam si id cum veritatis periculo existeret. Novi, quod Bucerani - Sultzerus et Beatus - synodum urgebunt idque summis conatibus; hanc si acquirant et obtineant, ego profecto suffragia simplicium verebor. Novi et multos studio private rei duci; sentiunt enim, qui illis astipulantur, ad pinguiora benefitia promoveri, reliquos negligi et pro stipitibus, gardinibus truncisque censeri. Multis quoque blanditiis imponitur; qui consequentia parum prospectant. Oro itaque, rem iusta trutina expendere velitis et nobis succurrere dignemini. Iactatur id apud nos, vulgo nos in maiori iam ex hoc dissidio periculo esse, quam unquam ab incremento evangelii fuerimus. Iusti censeo esse hominis, ut fratri periclitanti per Christum suppetias ferat. Si nimirum cunctamini, consilia vestra nobis inauspicata sunt futura. Nolo vos docere, sed id faciendum esse censeo. Quandoquidem nostra intestina dissidia sunt propter verbum dei, sacramentum eucharistie et scripturarum autoritatem in hoc tendentia, ut Disputationi habitę autoritas sua adimatur, partium esse vestrarum id ad senatum vestrum referre eo pacto. Quandoquidem res apud nos talis hanc turbatam habeat faciem, vos vestram unanimiter deferre operam et studium, ut nostro senatui scribere dignentur: si vestra opera opus et sua quoque, vos omnes ad res nostras componendas, quo omnia ad tranquillitatem redigantur, paratissimos fore. Libere scribite dissensiones nostras dextro Mercurio ad vos pervenisse; quę vobis non parum doleant. Si libeat, et vos docti scribite vos paratos ad nostram pacem fovendam et alendam, nec id absque praeconio vestrę concordie. Scio multis id comprobatum iri et vacillantes inde cordatiores reddi. Negotium fidei universorum est nec eo iure et limite, quo iurisditiones terminatur. Expendite, oro, bene. Novi mentem senatus nostri nonnihil in hoc subtrepidantem periculi magnitudine, et cum illustris vestra autoritas et concordia apud nos sit multumque valeat, confido vos non negligi, ne, si quid adversi contingat, obiicere nobis possitis id merito nostro factum, quod vos neglexerimus. Qui fieri posset, ut senatus vester id se facturum negaret, cum alioqui in secularibus seipsos totos nobis debeant? Qui non in Christi negotio promovendo apud nos operam vestram et sedulitatem impenderetis, qui alioqui in cęsaris deß leiden Spangerlis negotiis promovendis satis industrii estis, cum religionis nostrę sit apertus hostis? Omnes cesariani apud nos sunt Bucerani, partem reliquorum hinc sat nosti. Habemus multas causas easdemque non periculosas; gaudemus tamen bellum hoc pacatum et deo propter id gratias agimus, quod cęsaris conatibus, quos instituerat, non ab omni parte successit. Qui fit, das wir den tyrannischen Spanger, qui depeculator est Germanicę substantię roborisque et virorum, sic exhorrescimus? Itane virtus nostra emasculata est, quod ex successibus quibusdam eius deturbemur? Etc. Verum hęc relinquantur. Disquirite modum in Christi negotio stabiliendo apud nos. Habetis autoritatem et frequentiam doctissimorum celeberrimam; efficite, ut et tales in nos exuberent vestra opera et industria. Confido dominum incrementum suppeditaturum, qui naviculę suę fluctuanti et iamiam submersionem reverenti adest. Confido eius gratia et nos non destitui tuta. Hęc raptim et vere atque ex animo scribo. Effice, ne nomen meum prodatur, quia enim nusquam tuta fides; vereor, ne apud vos fortassis delator existat, qui me traducat. Nam cum alioqui maxima gravet invidia, scio omnia mihi in deterius exposituros etc. Nolo etiam te clam esse, cuiusmodi syllogismo utantur ad eludendam disputationem, idque praetextu scripturę autoritate vindicanda. Maior: Quicquid simplicissima et perfectissima sit veritas, id scripturis conferendum. Minor: Quia tamen fidem ad mensuram habeamus neque ullus homo perfectissime divina cognoscat neque quisquam omnia dona habeat, diversis siquidem diversa esse contributa. Motio seu complexio: Itaque nullius hominis vel dictum vel scriptum sic extollendum, ut scripturis sacris ęquari conveniat; omnia itaque humana et dicta et scripta huic cedere debere atque succumbere et per consequens Disputationem quoque iniuria cuiquam praescribi tanquam simplicem et perfectam veritatem, cui obstricti esse debeant etc. Vale et me doctis omnibus commendato, senatoribus quoque, inprimis consuli Habio et Lavatero quęstori. Gratulor mihi Tigurum patriam; non verbis expedire queam, quam eam incolumem optem et quam eam desiderem. Sepius apud me sortem meam deploro et apud deum conqueror, qui sat nimiumque acerbarum uvarum devoravi, unde dentes stupefiunt. Genuinum mihi cupiunt attritum et evulsum, ne remordeam etc. Ad has et proximas meas literas responde, obsecro, potissimum ad appendicem priorem literarum breviusculam; distrahor nam et medicina, quę mihi aliquantisper frequentata - eo studio in gymnasiis oblectatus -; non parum arridet. At constans ętas a praxi deterret, quod experimentum iuxta Hipocratem periculosum sit. Hec secreta nolim evulgari; tu tamen consule mihi, cuius sententia ex tripode prolata, imo ex oraculo dei profecta habebitur. Vale cum universa familia. Datum Bernę, 28. octobris anno 1544. Tuus Eberardus a Rumlang. Oro, omnia boni consule; ardeo studio veritatis. Oro, nominatim Pellicanum salutare velis, qui fertur Myconium nuper Basileę privato colloquio turbasse; Gvaltherum quoque, qui et eundem scriptis exagitasse fertur; Erasmum quoque; Theodorum, quem admone, ne nimium Beato, compatri suo, credat - puto, quod se apud eum purget; tamen fraudes sunt et fallacię; si fecit quas, proh deum, nimium sentimus et palam periclitamur; res non est occulta -; Gasparum quoque Megandrum, integrum virum; Gesnerum item, quem admiror - hunc velim solidis scriptis se impendere ac non rhapsodicis -; Frisium quoque et Binderum et in summa omnes, etc. Vale rursum optime. Totus tuus Eb. a Rumlang. Clarissimo integerrimo, fidelissimoque d. d. Heinrycho Bullingero, ecclesiastę primario Tiguri, viro amicissimo et in domino semper suspiciendo reverendoque, patrono suo insigni.
S. Quod me prior adpellas literis, humanissime pater, abunde satis animum erga me tuum ostendis vere paternum, etsi iam olim de tua benevolentia minime dubitabam. Ideoque merito nomen tuum in domino veneror, qui cum tanta eloquentia, eruditione, fide ac religione coniungis insignem humanitatem et amorem in me caeterosque studiosos. De meis itaque rebus ad te scribo non solum, quod ex offitio tibi superiori debeo, sed ex animo tibi alteri patri cupio notas esse, quarum te libenter accipio ducem et gubernatorem omnium. Quotidie bis ego praelego pueris fidei meae commissis Herodianum Gręce et Officia Ciceronis, Grammaticam Ceporini et Syntaxim Erasmi, et quod interdiu didicerunt, a coena reposco. Singulis quoque diebus audio d. Gryneum, qui nobis rhetoricam Hermogenis interpretatur, et ne plane sim rudis historiarum, audio Plutarchi vitas Gręce Oporino praelegente. Rediit his diebus et doctor Gemuseus, qui perget in posterioribus analyticis, vir in omni genere disciplinarum exercitatissimus; huius lectionem inprimis admiror omniumque minime soleo negligere. Proposui et grammaticam hebraicam Theodori nostri horasque destinavi sacris literis, ut praecipuorum locorum in theologia tota rationem et demonstrationem aliquo modo cognoscam et in iis etiam alios aliquando possim erudire. Nec enim est ulla doctrina, quae conscientiam adeo quietam efficiat ipsique deo conciliet. Haec sunt studia mea, quibus equidem solis addictus sum, nihilque fere temporis ad exercitium stili superest. Conqueror autem apud te, humanissime pater, quod ingenti librorum inopia laboro, aeris alieni magnitudine premor. Interea parens abominatur, quos faciam, sumptus, cum ego mihi videar maxime frugalis. Rescripsi me tibi significaturum libros, quibus carere non possim: Deest mihi Lexicon illud recens Valderi; meum etenim vetus parum satisfacit. Deest Calepinus novus, nec enim habeo nisi veterrimum. Deest uterque Doleti tomus de commentariis linguae Latinae. Titum Livium habui nunquam. His quinque voluminibus emendis, quibus iam olim indigeo, vix 10 floreni sufficiant. Omitto d[ivi] Augustini opera, Platonem Latinum et Gręcum, Demosthenem etc. Sed his omnibus ego mederi possem, si Froschouero vel dimidium aeris alieni persolveret parens, quod sane tu solus ab eo facile impetrabis; nam et solus authoritate nomineque prudentiae et pietatis apud eum vales. Ergo pro tua immensa bonitate respicias obedientissimum filium tuum Othonem, quem hucusque semper amore singulari prosecutus es et qui omnia sua studia non alio diriget quam ad gloriam dei patriaeque utilitatem. Salvam volo familiam tuam, d. Pellicanum, d. Theodorum, d. Ammanium et reliquos omnes. Basileae, 1539, 30. ianuarii. Otho Werdmüller[us], tui amantissi[mus]. Clarissimo viro domino Henrico Bullingero, domino ac patri suo in primis colendo. Tiguri.
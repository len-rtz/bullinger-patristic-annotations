S. Negociis adscribito, quod tam diu tacui, tum et rerum incertitudini. Non enim libenter in gaudia coniicio, quae deinde contaminantur dolore, dum diversum acciderit. De clade Ferdinandinorum a die sabbati proximo usque huc constanter refertur. Finitimorum ex ditione domus Austriae subinde redeunt quidam nudi, quidam vulnerati. Commendant principum misericordiam omnes: «Potuissent nos», inquiunt, «occidere, sed noluerunt.» Contra regem vituperant ut pauperem et indigentem. Vetus de regibus Romanis cantio haec, Miserunt nostri nuncium hisce de rebus. Hic nondum rediit. Postquam redierit, intelligemus, quid sit. Praeter haec scripta sunt ad me sequentia ex Montebelligardi: certum esse Pagos novum tentare foedus, imo vetus hac tempestate reddere novum a qua re mirum quam dehortetur nos, qui praeest illic exercitui. Futurum enim aliquid contra male pios, quod nunc non sit detegendum. Tum intra dies 14 werdent sötlich fursten und herren imm feld sin, deren sich niemen versechen hett. Gulielmum [!], ducem Bavariae, una cum Christophoro, iuniore duce Wirtenbergensi, magno exercitu hostem die lunae pentecostes invasurum, civitates Sveviae, Augustam, Ulmam, Nurenbergam milites et arma parare, si forte cęsar Hispanos missurus sit in Germaniam, ut eis occurrant. Insuper de Pagis deque istorum sociis, quod verum est, audi: Pepigerunt foedus novum cum Sabaudia, quod confirmatum superioribus diebus in Sedunensium valle. Dixit Vallesianus: «A, das sy gott gelobt, das unser hufly sich aber hett gemeret, damit wir den Luterscen [!] diß bas mögend widerstan!» Episcopus Vallesianus parat boardas et pulverem, quem vocant, sulfuratum festinanter, nescio si fortasse contra Bernenses. Consydera Pagos, an non sint, quos olim diximus. Interim nos stulti desidemus. Exprobrant foedera nobis, ipsi percutiunt. Abeant, et omnes, qui fidunt eis, male pereant. Oratori regio probe respondisti. Quid sarciretur in re tam lacera? Cum dracone non aliter est congrediendum, nisi ut poenitus occidatur. Si mitius ageretur, verendum, ne veneno perditurus esset. Quod nunc concederetur earum rerum, quae non debent, quid aliud quam initium inciperetur novarum impietatum? Haec causa, cur nunquam potuerim transire ad Eras[mi] sententiam, qua putat papismo medicaminibus subveniendum, non delendum, tanquam vel fundamentum probum sit. Mediatores isti scis quid sint hac in re confecturi: quod superioribus temporibus mediatores egerunt bellici: nos oppressi, gaudent hostes. Ex eo tempore non possum amare tales. Horrori sunt profecto, quoties eos cogito. Gratias ago de literis excellentissimis nostri decorisque patriae Vadiani. Mirum enim, quam reficiat me, quicquid scribit ille vir. De Carolstadio actum apud nos, sed quid responsum est, nondum commissum, ut reddam. Propediem te reddam certiorem. Vale per dominum cum fratribus omnibus, in primis Utingero. Brevi plura. Basileae, 20. maii anno 34. Os. Myco. tuus. Domino Heinricho Bullingero suo, Tigurinorum episcopo dignissimo.
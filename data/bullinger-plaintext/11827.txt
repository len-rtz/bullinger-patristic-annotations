Salutem in Christo Iesu, domino et servatore nostro. Vellem certo scire, quisnam ipse sis, hoc est, quisnam sit Henrichus ille Bullingerus, qui tam honorifice me et salutare iubet et donat libris suę sane eruditę lucubrationis non paucis. Unde et hanc ob causam bona ex parte apud me iam dudum constitui, uti Francofordiam concederem, ut ex Froeschovio tandem certam ac veram tui cognitionem habere possem. Erat per id fere temporis (ni fallor), quo tu Colonię meus eras auditor, Henricus quidam ex hisce quoque regionibus cognomento, si recte teneo, Walsshuett, studiosus quidem satis, at, ut mihi videbatur, ingenio non tanto, ut ad eam non solum divinarum literarum intelligentiam, sed et insuper ad humanarum literarum cognitionem, quas tu probe tenes, pervenire mihi videretur potuisse. Sed „labor omnia vincit improbus“. Quare rem facies mihi gratissimam, si certis indiciis mihi indicaveris statum tuę personę. Idem Henrichus cognomento Walsshuett, cum per id temporis pestis Colonię plurimum grassaretur atque ego proinde Colonia discedens Monasterium in Westphaliam proficiscerer, ille me non multo post secutus est atque inibi mansit mecum, donec tandem iter Coloniam versus adornaremus. Iam habes, unde de tua persona dubitatio mihi suborta sit. Profectus iam ipse (ut dicere coepi) eam magna ex parte ob causam Francofordiam essem, nisi corporis imbecillitas et virium debilitas obstitisset, atque memoria quoque tam est mihi fluxa ac lubrica, ut non amplius mihi consultum videatur in humanioribus studiis versari, sed tantummodo id, quod superest temporis, in sacris transigam. Unde etiam fit, ut in literis scribendis minus aptus sim, quippe, quę animo concipio, calamo integre ac perfecte exprimere nequeam, id quod in hisce ad te literis facile perspicias. Cogor tamen crebro literas dare ac scribere ad amicos, qui ad me quotidie prope scribunt, nunc hic, nunc ille. Quod me novissimis literis tuis commonefeceris, ut Biblia, [quae] anno superiori, imo hyeme superiori ex Iudę translatione edita sunt, perspicerem ac perspecta commendarem quam plurimis, id sane feci quam diligentissime. Quo factum est, ut et decanus apud nos in summo templo meo hortatu emerit sibi illa et item comes Nuenarius et nonnulli alii ex vulgo [et] doctis hominibus. Cęterum commentaria tua in Lucam avidissime expecto non ego tantum, sed et alii complures. Evangelicum negotium apud nos per diocoesim Coloniensem passim divulgatur, atque concionatores undique colliguntur, qui in oppida ipsius diocoeseos mittantur; sed Colonienses hactenus restitant, id quod monachorum turba et theologorum factio maxime molitur. Sed dominus dabit gratiam. Superest, ut mihi te tuis quoque coloribus depingas, sed quid est depingas, nisi characteribus plausibilioribus exprimas. Vix literarum tuarum versum unum atque alterum legere possum. Bene vale. Colonię, ipso die decollationis Ioannis Baptistę. Ioannes Cęsarius, ex animo tuus. Ornatissimo nec non et humanissimo viro Henricho Bullingero, concionatori apud Tigurum celeberrimo, amico suo optimo et prope incomparabili. Ad manum Froeschovii typographi.
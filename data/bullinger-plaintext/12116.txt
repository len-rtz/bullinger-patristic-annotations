Caelius Secundus Curio d. Heinrycho Bullingero, Tigurinae ecclesiae antistiti cum doctissimo tum sanctissimo, s[alutem] d[icit] per Christum Iesum. Iam literas ad tuam sanctitatem parabam, et ecce tuae una cum munere praeclaro mihi redditae magno me gaudio affecerunt. Nam B[eatus] Comes, frater noster ornatissimus, se propediem nuncium isthuc missurum significabat, qui hascae tibi literas reddidit. Quo fit, ut literis tuis nihil mihi evenire potuerit vel oportunius vel suavius, praesertim cum intelligam te familiamque istam tuam piam et sanctam bene (sit Christo gratia) valere. Quod autem de nostra incolumitate dubitas, amice quidem facis; verum nos omnes adhuc dominus incolumes servavit, neque admodum late pestilentia pervagata est, etsi domino visum sit Iacobum Tigurinum, optima spe adulescentem, qui apud Comitem agebat, tollere, non sine magno nostrum omnium maerore magnoque sui desiderio, ac B[eati] Comitis praesertim. Eum enim ille sic amabat bonisque literis et medica lectione assidue excolebat, acsi proprius et germanus ei filius esset, sic ut nec quicquam eiusce adulescentis morte molestius accidere potuisse videatur. Quod satis ex eo perspicuum nobis fuit, quod, cum paucis post diebus, circiter octo scilicet, eadem peste eius filius, cui etiam Iacobo nomen fuit, sublatus esset, non tam visus est dolere, non vultu adeo squalido ac fuerat et est ob Iacobi Tigurini desiderium, quanquam multa et gravia in re familiari quoque incommoda sensit. Et Comitem necesse fuerit, ut suae saluti consuleret, alio migrare, ubi nunc etiam est, et confidimus dominum eum nobis servaturum. Vestri autem consulis obitum, viri pii, sapientis et bene de vestra republica meriti, pro eo ac debeo, graviter molesteque tuli, quanquam valde simul sum recreatus, quod alium fecistis, aeque sapientem, bonum et vigilantem, cui vitae diuturnitatem a domino precamur. Sed Cochleus (ut video) semper erit coclea et limax nihilque aliud quam testa nihili et sordidus venter. Quem vereor, ne sit vere Cocles, atque utinam tantum Cocles (uno enim saltem oculo valeret) et non plane caecus, quando vel in meridie nihil cernit! Orandus esset Iesus Christus, medicus ille caelestis, ut ei oculos mentis aperiret, quo veritatem ei ob oculos quotidie obversante[m] pervidere posset; si modo ex his est, qui sanabiles esse videantur. Faciam, quod iubes; librum tuum, quo Cochlei insaniae mederi satagis, ubi perlegero, B[eato] Comiti legendum tradam tuo nomine, etiam si iam ei omnia significavi et tibi gratias agit. Sed cum mittat nuncium, non dubito, quin ad vos scriptur[us] sit. De Luthero nihil est novi; sic enim solet, ac vereor, ut ne a[d] mortem usque insaniat, quod omen pius ille pater avertat, ne malo ip[sius] exemplo nostrisque dissidiis pietatis veraeque religionis hostes insolescant et nostrae ecclesiae, tenerae etiamnum virgunculae, corrumpantur, ac, si qui fructus in laetis herbis latet, hac Stygia rubigine ante exuratur quam adolescat aut iam iam maturescens huiusce calamitatis vi et furore quassetur penitus et pereat; quod magnopere timendum est, nisi dominus prospiciat et vos ea moderatione respondeatis Luthero, quae viros ista sanctitate, pietate, doctrina, sapientia, qua vos omnes praediti estis, addeceat; id quod et te, pacis et concordiae studiosissimum, facturum et reliquos sequuturum non dubito. Quod responsionem tuam in Italicam linguam ego, in Gallicam B[eatus] Comes ut convertamus, optas, non satis intelligo, quam responsionem dicas: eamne in Cochleum, quam misisti, an eam, qua Lutheri libello respondetis? Quodsi, de qua loquaris, nos certiores feceris, mos a nobis geretur tibi. Sed vide, mi domine (libere enim atque ingenue tecum agam), ne, si in tot linguas transfundatur, maius incendium excitetur; si enim de Luthero intelligis, longe consultius foret (ut mihi quidem videtur, quod et Comiti et fratribus reliquis placet), si Germanice scribenti Germanice modo responderetis et alienae nationes et linguae ignorarent, quod sine periculo gravique molestia rescire non possunt. Tuae sapientiae satis perspicuum est idque memoria (quae tibi omnis vetustatis est praestantissima) tenes, quantum vexarit ac pene confecerit veteres illas sanctas et nobilissimas ecclesias fama dissidiorum, quae nunquam citra perniciem increbuit. Quare meum consilium est, ut, quod vix prodesse potest, valde vero causse communi obesse, in praesentia omittatur. Quodsi pergat Lutherus et velit orbem terrarum ista nosse, vobis autem opereprecium videatur, res in integro vobis usque erit variis linguis vestras disputationes illustrari. Me quidem semper paratum habebis, cui quidvis mandare possis. Quod si omnino vobis constitutum erit, ut quam primum converti velitis, mittite; nulla erit in me mora, quin vel omnibus meis negotiis posthabitis tibi (ut debeo) morem geram. De pio autem literatoque dono non est, quod tibi gratiam agam, quod maiora sint tua in me beneficia, quam ut verbis ea consequi possim. Quas autem verbis agere gratias non possum, eas habeo habeboque, dum vivam. Ad te vero ipse etiam meos libellos, qui superioribus mensibus Basileae aediti sunt, misissem, si eos dignos arbitratus essem, qui a te legerentur, et si vel aliqua ex parte tuis divinissimis scriptis conferri possent. Verum ne omnino hic nuncius vacuus veniret ad vos, his literis Araneum nostrum adiunximus, quem tu ut araneolum (ut certe est), hoc est rem tenuem et pene nihili, accipies. Neque tamen ex munere animum expendes erga te meum, qui quidem amplissimus est, si qua detur facultas tibi gratificandi. Non verebor et a te hoc petere, mi Bullingere, quod summopere expeto, ut scilicet Zvinglii monumenta, ubi excussa fuerint, ad me ferri cures una cum precio ipso, quod statim postea a me mittetur. Nec enim aliam rationem et viam novi, qua illis potiri possim. Et si quid aliud erit novi, si ad me, ut mittatur, curare dignaberis, et a me precium reponetur et habebitur gratia. Mea uxor meique filii tuae uxoris sanctissimae et humanissimae tuorumque liberorum, quibus fieri lepidius nihil potuit, oblivisci non possunt; quare omnes eius nomine salutabis diligenter. De me vero, quid dicam, qui is sum, quem tu esse voluisti? Quamobrem tuus sum cum nexu tum mancipio, atque etiam, cum voles, usu. Salutes, rogo, d[ominos] meos et fratres amantissimos, d. Pellicanum, senem venerandum, d. Megandrum, Bibliandrum, Gvaltherum, Gesnerum medicum, Phrisium et alios; nec tamen praeterieris, oro, iuvenem illum bonum, qui apud te agebat, tum etiam hospitem meum, si detur occasio, Petrum Soler Rapersvilianum. Dominus tibi semper adsit, mi frater et domine, et te suae ecclesiae diu servet incolumem, et si potes, aliquando ad me de rebus vestris scribe, quod me facilius facere potes, quod multas vias teneas, quibus literas mittere possis. Ego peregrinus vix unum aut alterum agnosco, verumtamen occasiones non praeteribo. Commendo tibi Comitis nuncium, Iacobum hunc adulescentem, literatum, pium et bonum, fratrem nostrum. Vale per Christum Iesum. Lausannae, 18. die ianuarii, quo die tuas accepi, 1545. Salutant vos fratres, qui nobiscum sunt, in domino. Singulari pietate atque eruditione claro d. Heinrycho Bullingero, ecclesiae Tigurinae antistiti vigilantissimo, domino et fratri observando. Tiguri.
S. Tabellarius ille Lucernat[um] hodie hora 6 portas civitatis egressus mihi factus est obviam. Illum rogavi, ut hasce expectaret absolvendas in proximis ędibus d. Io[hannis] Iac[obi] P., quod vix impetravi. Scripsi per Constantiensem tabellarium 21. huius, misi reliquam recessus partem et hortatus sum, ut non fortuito, sed in hoc conducto tabellario rem cum Lausannensibus sive Genevensibus de praeceptore transigas. Item iterum oro et obtestor. Oporini nepos mihi posset obtingere, cui ut respondeam necessum habeo. Mallem aliquem per vos mihi oblatum. Quare rogo, ut sedulo agatis, neque ullis expensis parcite. Dabo operam, ut nihil ingrato prestetis. Non licet plura. Salutem Gesnero et amicis. Ocyssime. 25. ianuarii anno etc. 56. G[ereon] S[ailerus] d[octor] i[uris] u[triusque]. Clarissimo viro d. Hainricho Bullingero, Tigurino episcopo, d. et amico selectissimo. Zürch.
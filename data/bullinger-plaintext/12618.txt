S. D. Gratias ago deo, qui hactenus nostris victoriam contulit! Is orandus est sedulo, ne caussam nostram deserat et ne suos in tentationem tradat. Praecipuum, quod tuae continent, est vocatio aliquot ministrorum. Agnoscimus hic nihil iniqui vos postulare. Sed vide in hoc totus sis, ut ex bonis ecclesiasticis alantur egregia quoque ingenia, quibus cura ecclesiarum demandari possit. Habemus spatiosum agrum; opus est pluribus ministris. Pauperes sumus, si quis nos aliis conferat ecclesiis. Non sumus dotati tot ingeniis, quot nobis et aliis opus. Vide ergo, ut hic sis diligens. In hac causa, mihi crede, rei cardo vertitur. Attamen nolo te in praesenti sollicitum esse. Ero in hoc totus, ut aliquot habeatis, et brevi quidem habeatis. Hisce vale.
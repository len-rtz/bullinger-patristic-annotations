G[nad] und f[rid]. Diewyl j[uncker] Conradt von mir für guͦt hat, bin ich zefriden und bitten gott, das es wol geradt. Es ist fürohin nitt nodt, das ichs alles wüsse. Die geheymen werdent, ob gott will, wol einanderen betraͤtten. Das soͤllend ir wüssen, das ir es für ein grosses haben soͤllend, das min herren sich von uwern waͤgen yngelassen, mitt dem Franzosen ze handlen! Niemandts haͤtte es an inen vermoͤgen! Verstan ouch, das in inen gar ein guͦter will, so ferr ir ouch gebürlich üch erzeigend, alls ich üch trüw. Gruͤssend mir j. Conradten. Die geheymen sind by einandren xin von des botten zuͦkunfft waͤgen. Bin aber noch by iren keinem xin. Imm von einandren gan embüt mir der stattschryber, woͤlle ich ettwas gen Constantz schryben, moͤge ichs thuͦn. Diewyl es dann sampstag und ich uff morn ze thuͦn und mich hütt rüsten, bin ich nitt uußkommen. Wol, wol, wol sagt üwer vetter: Die friden mitt dem k[eyser] muͤssind ful sin; dorumb soͤlle ich nitt mee schriben vomm fulen friden, sunder von keinem friden! Darinn bestaͤte üch gott (das ir mitt dem k. kein friden annemmind), dann gwüß wird nuͤt gehallten werden! Mich bedunckt denocht, nitt nuͤt sin, das sich die 13 Ort entschlossen, wie ir wüssent, üwern halben. Ist ein guͦter anfang zuͦ groͤsserer früntschafft. Es were vor wenig jaren, noch vor 20, dahin geradten, das ettlich geholffen, üch belaͤgern! Wenn man by üwern widerwertigen soͤlichs der Eydgnossen fürnemmen hoͤrt, bringt es üch denocht kein schad, etc. Ich weiß wol, das üch anders baas froͤwen moͤchte, aber das jetzund, biß ein anders ouch erhept wirt. Von dem Türggen ist uns nuͦt ze wüssen, etc. Von Straßburg sagt mir hütt ein Franzos (kumpt von Basel, wil gen Venedig), das ein red zuͦ Basel von Straßburg ußgang: Die 2 botten syend heymkummen und sye alles mitt dem friden zerstoͤrt. Es habe ouch lantgraff dar geschriben, er habe umb friden geworben, den nitt bekommen moͤgen; dorumb woͤlle er luͦgen mitt der hand, wie er friden mache, und Straßburg uff ein nuws uffgemanet, etc. Ob aber dem gruntlich also sye, weiß ich nitt. Obgedachter hat es also gesagt. Schoͤnern wil ich anzeigen, wie ir begaͤrt. Dietrich Marcellen halb kan ich noch nitt anders vernemmen, dann das es nitt werde nachgelassen. Doch moͤchte er gaͤgen den, der imm den kouff [...]tet, anwerben, das er ein gruntlichen bescheid uußbrächte, wie man inn in disem artickel halten woͤlte und wurde. Widenhuͦber hat geschriben, Zürych werde verdacht, alls ob es Constantz versumen woͤlle, etc. Daruff Waltherus geantwort, Zürych thaͤte gern das best und thuͤge es; die sach faͤle anderschwo und sye ful. Hat nitt geschriben, die sach sye by üch oder under üch ful. Wo es sich gestoossen hab bißhar, wüssend ir wol selbs. Die 3 brieff hab ich empfangen. Zücht aber des key[sers] sun uß Hispanien herus, so stoubet man inn des ee wider hynin. Es ist aber nuͤt. Die Hispanier lassend inn nitt herus; Barbarossa machte inen guͦt gschirr. Ich hab wider ein hoffnung vonn lantgraven empfangen. Acht, man sage vil uff inn uß denen stetten, die imm unbeschult find sind. Wenn schon der tüfel Ferd[inand] hinfuͤrt und das bluͦtig Osterhuß zerryst, ist es nitt sine caussa. Die nüw zytung, mir mittgeteilt, hab ich zum teyl gern gelaͤsen. Luͦgend, welcher tratz das ist, das ein onmaͤchtiger munchischer Lollfaͤt-schen die eerlichen stett straaffen muͦß und sunst kein graff noch herr xin amm hoff, der es ouch thuͦn moͤgen. Manus est et aperta vindicta dei! Und, o wie schapt man die armen lüt! Gwüß wurde üch 80000 fl. uffgelegt, so disem stettli 40000 fl. uffgelegt. Lassend üch ander lüten schaden witzig machen! Gedaͤnckend daran. Haͤtte man den münchen than, was inen zuͦhört, haͤtte man das von inen nitt. Es sind frylich merwirdige vaͤtter! Vigilat contra ipsos domini vindicta. Es ist hie gesagt, Wirtenberg habe schon den fuͦßfal gethan. So hoͤr ich wol, er ist da uff dem saͤssel zum gspoͤtt gott und den menschen gehockt. Und woͤlle gott, das dem keyser und den sinen das bad heyß genuͦg über gethan sye; inen ouch trüwlich werde! Der muͦtwill an den üwern begangen wirt vil erzürnen, die noch nitt zornig xin. Gott wirt es wol schicken! O were das war, das Albrechts margraffs züg nidergelet! Ich hab es glich also ab dem tag von Baden vernommen. Wenn ir gruntlichs habend, lassend michs wüssen. Der keyser ist imm grund und hertzen ein baͤpstler, und nut uffraͤchts in imm. Was er also sagt, schnellt und fallen last, thuͦt er uff hispanische art, betruglich zuͦ sinem vorteyl, die lüt ze blenden und sin sach ze schaffen. Ist das nitt ein buͦbery, das psalmen verbotten sind? Das piß wirt den predigern baas yngelegt werden! Dann kein warheit ist in denen lüten nitt, die ouch gott in hymlen untrüw und find sind, etc. Jetzund sollt ich antworten uff üwer eegrichtsvragen. Ist mir warlich nitt muͦglich, dann die gschaͤfften mich unentlich belestigend. Kumpt  ouch grad jetzund der herr burgermeister Hab. Zeygt an, das morn ze 12 m. Joͤrg hinus gen Constantz woͤlle verryten. Soͤlle dem min schriben mitt dem stattschryber gaͤben. Grad so kumpt j. Conradts bott darzuͦ. Da, so habend ir meerteyls unser eesatzungen. Werdent ir bescheid finden, darumb ir gevragt. Bitt, ir schickind mir sy by m. Joͤrgen wider, dann ich iren nitt manglen kan. Gott mitt üch eewiklich. Martii 12. umb 5 nach mittag 1547. Sinem lieben herren und bruͦder, m. Ambrosien Blaureren.
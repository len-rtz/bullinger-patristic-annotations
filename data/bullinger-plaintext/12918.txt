Von gott gnad und heyll, mitt erpiettung alles myns vermügens gegen üch guͦttwillig bereitt zuvor. Erender und insunders wollgelertter her und bruͦder, ich han von mynem tochterman Hansen Wunderlich verstanden, wie ir übell zefriden sient in dem, das ich Josue, üweren und mynen sun, von Paryß beschriben habe. Worlich ich es nit allein uss mir selbs gethon, sunders uß gehepttem ratt der gelertten und andere. Dan er in kurtzem zit so vill geltz mit imm uffgangen ist, das es einen vill rycheren, dan ich bin, beduren solt. Dan er in zweyen joren und 5 monet 352 écus verthon hatt, das zu besorgen ist gesin, das er sölich gelt nit recht gebrucht habe. Ich han ouch von sinem studio nie nutt eygenlich mögen erfaren. Uff söllichs, so schick ich in zu üch und zu synem preceptor, hernn Gwalther, alß zu mynem sunderlichen wollvertrüwtte hernn und bruͤder, das ir üch so vill bemuͤgen wellen und an im erkündigen, wie vill er doch zuͦgenommen habe und wozuͦ er fürhin gebrucht mög werden oder waß wytters mit imm anzefachen sige. Dan ir an imm woll gespüren und erfaren mögent, was wytters uff in ze buwen sige. Und was dan ir mit imm rättig werdent, mich des zu berichten und mir syner geschicklickeit halb nut verhalten. Will ich, ob gott will, üwerem trüwen ratt nachkomen und erstatten. Geliepter herr und bruͦder, wellent üch nit beschweren, das ich üch so lang nut geschriben han, dan es allein myner ungeschicklickeit und übel schrybens schuld ist. Dan der liebi und früntschafft, so ir mir und den mynen bewysen, wirt myn läben lang in mir unvergessen syn. Ich sagen dem hernn täglich danck, in dem er üch, sinen dieneren, also rychlich begabet, und also standthafft sindt. Gott, der her, welle syn angefangen werck in üch zuͦ sinem lob und eeren volfuͤren! Hiemit sindt gote, dem herren, trüwlichen befolen. Myn husfrouw thuͦt vast gruͤssen. Uß Biell, 30. tag mertz 1547. Der üwer gantz eygen Niclaus Wyttenbach. Dem eerwirdigen und hochgelertten hernn, meister Heinrichen Bullinger, diener des wort gottes zuͦ Zürich, sinem insundren gelieptten hernn und bruͦder.
Diser gantze handel bruͦwet und stadt uff disen 3 puncten: Ob diser zwey menschen bywhonung, die sy einanderen ettliche iar one eeliche werck bewisen habend, ein rächtmässige ee sye oder nitt? Ob das wyb, das in bywhonung des unvermöglichen mans sich mitt einem anderen vermischt, geebrächet oder schlecht gehuͦret habe? Und ob man dise beide mitt fuͦg und rächt von einandren scheiden möge? Für das erst muͦß man besähen, was doch nach göttlicher und menschlicher ordnung für ein rächtmässige ee gehallten werde. Das wirt aber für ein rächtmässige ee von iederman gehallten, die ordenlich, mitt bewilligung beider in der ee, nitt wider gottes wort dorumb zamen kummen ist, das dise zwey einandren beholffen und beradten sin, ye eins sich des andren vernuͤgen lassen, und kinder, so die gott gebe, mitt einandren züchten wöllend. Welchs alles von den zweyen mitt gäbner und genomner trüw offentlich vor gott und der christenlichen gmeind mitt offnem kylchgang geoffnet, uffgericht und bestätiget wirt, also das mencklich sähen mag und weist, das sy beide eelüt syend und für eelüt gehallten söllend werden. Diewyl nun diser gelegter grund keinen zwyfel noch widersprächen von niemandts hatt, sunder von iederman für war und unwidersprächlich gehallten, were nitt nun unnutz, sunder beschwerlich, wenn man daruff vil geschrifften und gesatzte ynfuͦrte, sölichs alles zuͦ bestäten, das aber an imm selbs vest ist und für gewiß by iederman gehallten wirt. Vilme aber ist das notwendig, das man ietzund dargägen diser zweyen menschen beywhonung und ee halte und besähe, ob sy allso gestalltet sye. Dann ist ir ee also gestalltet, so ist es ein rächtmässige ordenliche ee. Da so ist ungezwyfflet und kundbar mencklichen, das dise zwey menschen, zwüschen denen ietzund der span ist, anfangs ordenlich mitt bewilligung irer beider, ouch nitt wider gottes wort (alls die einandren in  verbottnen graden weder gefründet noch gesippt gewest), darzu ouch darumb fürnemlich zamenkummen  sind, das sy einandren beholffen und beradten sin, ye eins sich des anderen vernuͤgen lassen, und kinder, so die gott gäbe, mitt einandren züchten wöllind (dann dorumb sind sy ouch offentlich by üch zur kilchen gangen, habend da offentlich vor dem diener gottes in angesicht gottes und der kylchen eeliche trüw und glouben einandren mitt mund und hand versprochen; sölichs ist ouch bestätet imm namen gott des vatters, sons und heyligen geistes, da doch höher verbinden, verpflichten und bestäten nitt ist; darüber habend sy iar und tag by einandren gewhonet nitt alls buͦben und huͦren, sunder alls eeren eelüt), darfür hat sy iederman gehept. Dann man sy ouch anderer gstallt nitt hätte lassen by einandren in einem christlichen volck wandlen und husen. Dorumb ist diser zwey menschen ee ein ordenliche, rächtmäßige ee. Dann söllt das nitt ein ee sin, die also zamenkummen, wie gehört ist, were doch die ordnung gottes nut, es wurde und were die gantz kirch betrogen und verfuͤrt, trüw und glouben brächen, schatzte man nit; es wurde ouch unzal arges hierus volgen: Welchs alles verständige wol ermässen mogend und könnend! Das aber hie möchte yngeworffen werden, da werind in diser ee keine kinder, dann der mann unvermögenlich, etc., hatt disen bescheid: Abraham und Sara hattend ouch lange iar keine kinder. So ist noch vil deren eelüten, die keine kinder habend, ir ee aber ist nut des minder ein rächte ee. Der unvermöglichkeit halb des mans, ligt die noch imm span, und ist noch nitt erhallten und dargebracht, das er unvermöglich sye, so ist dem fürgäben des wybs wenig mee ze glouben, diewyl sy imm ersten fürgäben unverschampt der frommen oberkeit die unwarheit fürtragen hat. Wenn imm aber glich also und dargebracht were, das der mann unvermögenlich, blipt dennoch das band der ee, das rächtlich zamen verbunden, ein rächt band und ein ee, alls die mitt gäbner und genomner trüw vor der kilchen uffgericht und noch nie rächtlich uffgelöst ist! Wenn nun in disem band der mangel befunden, also das das wyb gedäncken mögen, die pflicht wurde der unvermöglikeit halben in die harr nitt beston mögen, wie sy aber guͦter hoffnung angefangen was, söllte das wyb (alls das vermeint klag uff den mann unvermöglikeit halben ze haben) nitt selbs richter in diser iren eignen sach sin wöllen, noch sich in werender ee und pflicht zuͦ einem andern man gethan haben, sunder sy söllte ir gegäbne  und versprochne trüw eerlich amm mann gehallten, und der eeren gepflägen, für die ordenlichen richter kert, ir klag denselben fürgelegt und der schidung begärt, und nach erlangter schidung sich erst zuͦ einem anderen man in die ee gethan haben, mitt welchem sy verhofft, seel und eer zuͦ behallten. Diewyl sy aber den eeren nitt nachgestellt noch gehandlet, nie kein offne klag vor den richteren fürtragen, und derhalben kein schidung von richteren ordenlich erlangt, so ist das band der ee, das einmal rächtlich und ordenlich, alls obgemeldet, zamengefügt, noch vest und unzerbrochen, und ist ein rächte ee zwüschen inen, obglich der mann unvermögenlich were. Dann über das alles, das an imm selbs klar gnug ist, lassend die rächte umb der unvermögenliche willen zuͦ die scheydung. Nun aber kan ein ding nitt gescheiden werden, das vor nitt durch ein band eins war. Dorumb, indem die rächte nachlassend umb der unvermöglikeit wägen ein scheidung, bekenend sy damitt, das ein band und ee zwüschen denen sye, da der zweyen eins unvermöglich ist. Für das ander ist uß dem ersten puncten und rächt geleyten grund guͦt ze ermässen, das, diewyl vilgedachter personen bywhonung ein ordenliche, rächtmässige ee ist, ouch die vermischung des wybs mitt einem anderen man nitt nun ein huͦry, sunder ein warer eebruch ist. Huͦry ist die unküyschheit, die von ledigen personen, und da kein trüw und gloub brochen, begangen wirt. Dises wybs person aber ist nitt ledig gewest, da sy sich mitt einem anderen vermischt hat, sunder gäbne eeliche trüw, die sy einmal dem man versprochen, hat noch geweret. Dann sy durch das rächt und die richter von unvermöglikeit des mans nitt uffgehept und ledig gesprochen ist, das sy iren lib einem andern vergonnen und gäben mögen. Sankt Paulus sagt, das durch die eeliche pflicht ein iedes eemensch dem andern, sinem eegemahel, sin lib dermaassen verfalle und verpflichte, das der lib des mans nitt des mans, sonder des wybs, hinwiderumb des wybs lib nitt des wybs, sunder des manns sye. Diewyl dann das band der ee, so zwüschen disen vilgedachten personen gestanden, weder gott noch die richter (by denen alein der gwallt ze scheiden stadt) uffgelöst habend, so ist es unwidersprächlich, das dises wyb sines eemans lib einem anderen trüwloßlich übergäben und deßhalb nitt nun gehuͦret, sunder geebrächet hat und in die straff der eebrächer gefallen ist. Für das dritt, so ferr die unvermöglikeit alein zuͦ klag und in ansprach kummen, wer mitt der schidung nitt ze ylen, sunder der artzten radt zuͦ suchen, ob mitt der zyt sich die sachen endertend und gott disen mangel hinnäme. Diewyl aber offner und bekanter eebruch yngefallen und der man sich von der eebrecherin gescheiden ze werden begärt, darzuͦ nitt funden, das der man berliche und wichtige ursach dem wyb zum eebruch gäben hat (dann sy sich billich der unvermöglikeit gegen man söllte vor der unthat und vor den richtern beklagt, und nitt selbs muͦtwillig sich einem andern mann usset der ee begäben haben) und so dann ouch über das alles der herr die schidung der ee imm unfall des eebruchs nachlast, mögend dise zwei menschen mitt fuͦg und rächt von einandren gescheiden werden.
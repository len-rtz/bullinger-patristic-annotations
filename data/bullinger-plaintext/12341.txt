S. Habuit hodie dominus Ioannes Hallerus sermonem non tam pium quam luculentum eumque ex verbis Christi fere ultimis: „Ite in orbem universum et predicate evangelium omni creaturę“, quem omnes boni, presertim eruditi, magnopere laudaverunt. Cumque primitię tam foeliciter ceciderint, spero in recessu fructus hinc uberes. Voluit quidam ex nostris ecclesię ministris primum de eius vocatione scrupulum quęrere. Consules vero durioribus illum verbis docuerunt, quam pie quam que legitime non literis tantum, sed et per me viva voce accersitus sit. Compescuimus ergo hominem tanquam Lutheranę fecis Bucerique progeniem recte. Clamabunt autem Witembergenses, Norinbergenses et reliqui eius farinę nos Zvinglii dogma ingesturos, concordiam dissipaturos, etc. Scimus quidem. Scimus et hoc, puritatem evangelii, non nugas hominum nos sequi. Vale in eo, qui est unica salus. 22. novembris 1545. Tuus G. Lętus. Domino Henricho suo Bullingero, viro incomparabili, etc.
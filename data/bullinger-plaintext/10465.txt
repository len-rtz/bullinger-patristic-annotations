Domino Heinrico Bullingero. Quamvis non dubitem, quin omnia luculentius ac, ut ita dicam, amussatius, quae passim geruntur, scias, vir excellentissime, quam ut meis scriptis certior fieri debeas, tamen quandoquidem cottidie tam varia contingunt atque meo iuditio indigna quędam, non possum, quin simul ea ad te perscribam, simul autem, quid tu de illis sentias, perconter. Ac primum quidem, quid inter Schnepffium et Plaurerum nuper Sthuͦtgardiae actum sit et quo pacto iam illis conveniat, prosequar. Sed ut eo comodius omnia persequar atque minus a vero aberrem, ipsius Plaureri literas, quibus ipsemet de illo negotio predicatorem Ulmensem certiorem fecit et deinde Ulmensis misso huc ipsius Plaureri autographo nostrum Friccium, verbotim transscriptas mittimus. Sic itaque habebat ipsius Plaureri manu scripta epistola, quae 26. augusti Ulmam perlata est: «Plaurerus Frechtio suo s. d. Scias illa collatione omnino ex diametro Schnepffium et me depugnasse nec ulla ratione subscribere me potuisse huius sententiae. Adeo "carnaliter et corporaliter" identidem mihi inculcabat. Deindo vero, ubi plus compelassem principem pluribus exponens, quantum referret, ut pax inter nos coiret, ille rursus advocato Schnepffio multis egit, ut alter alterum sic intelligeret, quo in unam descenderemus sententiam. Post longam contentionem, [cum] forte fortuna mecum haberem schedulam quandam a Lutheranis Marpurgi nostris oblatam, quę sic habebat: "Wir bekennend, das uß vermögen diser wort: 'diß ist min lib, diß ist min bluͦt' der lib und das bluͦt Christi warhafftiklich, hoc est essentialiter et substantive, non autem qualitative vel quantitative vel localiter, im nachtmal gegenwirtig siend und geben werdind", Schnepffius ait ita se mihi accedere posse, si ista largiar. Ubi mox ego: "Nihil", inquam, "detrecto, modo me non graves quibus nuper adverbiis fleischlich, liblich." Id quod cum polliceretur, mox princeps: "Ego", inquit, "testis fuero" magno interim gaudio perfusus. Vides igitur, christiane frater, nihil me a nostrorum sententia alienum dedisse. "Substantialiter" habebat prius Saxonicae confessionis apologia, quam nostri quoque receperunt, et ipse quoque ingenue testatus sum non laturum me, si vel Schnepffius vel quisquam dicat me vel latum, ut aiunt, unguem discessisse ab ea sententia, quam per omnes ecclesias, ubi meo ministerio usus est deus, docui. Quin et princeps ipse interdixit, ne alter alterum recantasse rumore quopiam dissiparet, sed ut convenisset inter nos, uterque affirmaremus. Quamquam paucis elapsis diebus iussit princeps, ut simplicissime Saxonicam confessionem docturis parochis praescriberemus ecclesiis vicissim habendam. Quod Schnepffius sanctissime se facturum recepit. Age igitur, christiane frater, ocioso animo estote. Vale.» Haec est, vir sincerissime, Plaureri epistola 26. augusti Frechtio Ulmae oblata bona fide transcripta, in qua quidem Plaurerum sibi aggratulari video, quod nihil dederit, nisi quod prius alii dederint. Sed non video, an Zvinglius unquam ista concesserit, cum post illam profectionem ipsi et Luthero non magis convenerit quam antea. Imo Lutherus palam professus est nihil minus quam sibi cum hisce schwermeris convenire posse. Aut, si maxime concesserunt «substantive et essentialiter», quę quidem ipsam corporis Christi quantitatem non huc ligarent, sed tamen quosdam quasi fumos paulo imperitioribus offundunt, quid sibi hac dictione «warlich» evincere velint, non liquide video, nisi quod suspicor eos data opera ita in verborum involucris ludere, ne cedere videantur. Sed haec tu per tuam singularem animi perspicatiam facilime diiudicabis. Nunc, quae Bucerus eidem Frechtio Ulmensi de futura inter nos concordia scipserit 27. augusti, accipe: «Bucerus Frechtio suo s. d. Philippus hodie luculentissime spem fecit solidę concordiae. Non est itaque, quod de ducatu Virtenbergensi desperemus et quod [!] iterum de palinodia sinamus ut ceteros fumos evanescere. Certe plus illi de suo concedunt, dum concedunt "non qualitative, non quantitative, non localiter", quam nos demus per "essentialiter et substantialiter". Quis enim nostrum non semper est confessus Christum ipsum nobis exhiberi, hoc est secundum essentiam et substantiam, sed profecto ratione non huius seculi, ergo non carnaliter etc.? Fortes et tollerantes simus. Dominus istum ecclesiae paroxismum contemperabit. Argentinae.» Haec sincere ut omnia Bucerus, sed non satis graviter meo quidem iuditio, quod dixit ipsos plus concessisse quam nos, quasi vero oporteat de vero concedere propter alterius importunitatem aut quasi illis hominibus etiam plurima concessisse satis sit, nisi penitus eis subscribas atque pedibus in ipsorum sententiam descendas. Sed cur perpetuo meas nugas illis litteris illinio, quin potius eam epistolam, qua Philipus Bucerum in illam futurae concordiae spem erexit, subiungam? «Philipus Bucero s. d. Quod scribis annitendum esse, ut inter nos fiat concordia, profecto nuper ea de re cum nostro principe collocuti sumus. Sed expecto landgravium brevi, ut spero, ad nos venturum. Et ut non venerit, scribam ei meas quasdam cogitationes, quas tecum aliquando communicabo. Profecto enim nihil magis opto rerum omnium, quam ut illud ingens scandalum dissensionis inter nos aliquando auferatur, quod quantum impediat evangelii cursum, non ignoras. Vides me οὐ μάχεσθαι ὑμῖν. Sed spero ceteros etiam futuros mitiores. Christus respiciat ecclesiam et restituat sanctam et piam nobis concordiam!» Haec habui, vir sincerissime, quae in praesentia ad te litteris mandarem. Verum quod adhuc archanius habeo ac magis quam Eleusina sacra celandum, etiam in tuum sinum effundam, quo tu vestris rebus melius consulere et prospicere possis. Id mihi nuper praeter praedicatorem nostrum etiam primae nobilitatis civis non citra dolorem in aurem insusurravit, hac tamen conditione, ne cuiquam nec scriptis nec verbis communicem, nisi quos sciam fideliter continere et qui rebus aliquo modo consulere possint. Illud autem tale est, quod Buflerus magno sumptu atque miris artibus alicunde comparavit noviter icti inter Ferdinandum et ducem Wirte[nbergensem] foederis titulos, in quibus praeter alia, quae mihi non narravit, hoc quoque inest: «Eß selle auch der hertzog von Wirtenberg alle, sy syind geistlich oder weltlich, mit krieg unangefochten lon und sy by ierem glouben und wesen bliben lon, ouch den sacramentierern und widerteufferen selle er in sinem furstenthuͦm weder schutz noch schirm gen den kunikliche majestat, welle gegen inen offne hand haben.» Quae si ita, ut retulit - ac minime dubito, vera sunt -, non mirum est nunc ad Saxonicam confessionem illum ducatum reformari. Quod tamen vehementer dolendum est omnibus, cum Zwinglius noster totam fere Lutheri confessionem in elenxo quodam, cui titulum indidit: «Daß dise wort, diß ist min lib etc.», refellat ac non minore labore impugnanda sit quam papismus. Deinde, quos nuncupent «sacramentierer» et unde illa excogitata verba proficiscantur, facile subolebit ei, qui scit Saxonię ducem inter illos pacis arbitros non fuisse postremum. Vale ac, quid tu de illo praesenti rerum statu sentias aut comperti habeas, mihi litteris significes, ut si Plaurerus bene egerit et Zwinglius etiam illud prius concesserit ac rerum aliarum quoque omnium status bene habeat, desinam solicitus esse, si minus, me frustra macerem, cum emendare non possim. Salutabis meis verbis Pellicanum, virum integerrimum meumque compatrem optimum, Heinricum Utingerum, singularem omnium studiosorum patronum, Theodorum, magnum nostri colegii ornamentum, et, si tibi audeo plus imponere, Leonem quoque, virum, quantusquantus est, divinum atque doctum. Tuam quoque familiam vehementer salvam cupio. Ysni, 29. augusti. Benedictus Euander. Pietate ac eruditione conspicuo viro d. Heimricho Bulingero, Tigurino evangelistae primario, domino suo colendissimo.
Heinrichus Bullingerus Ioanni Stumphio s[alutem] d[icit]. Quod divinabam futurum, id certe evenit. Liber enim Munsteri non prestat, quod promittit, sed et nullo ordine scriptus est dilucido. Multa congerit citra iuditium, multa imperfecte tradit, quaedam perperam. Tu vide, ut significanter illa exprimas, quae ille perperam dedit, sed omisso tamen nomine eius. Festina, quaeso, ut praevertas eius posteriorem aeditionem, de qua nuper in literis meis ad te. Wie schwartz und wyß onglych, also diße und uwere arbeyt. Totum enim huius opus inspexi. Tantum festina, sed lente tamen, ne quid temere. Mitte illa, quae parasti, in tempore, ut et ipse omnia possim legere, sicuti a magistratu nostro est constitutum. Vale et perge in opere alacriter divino adiutus consilio et auxilio. Dominus sit tecum cum uxore castissima et optima. Tiguri, 3. octobris anno etc. 1544. Vallesiam utramque pinxit. Sed et bellum Burgundicum non infoeliciter tractavit. Laudanda est et Rauracę Augustae qualiscunque delineatio.
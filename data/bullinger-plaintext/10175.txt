Incomparabili heroi M. Henrico Bullingero, verbi apud Tigurinos ministro, patrono reverendo. S. Mearum hic rerum plane suspensus haereo, quid agam incertus. Ad te confugio, opem imploro tuam. Spe et consilio destitutus sum omni tu nisi tuteris opem, actum erit de me. Quid enim misero reliquum esset spei, cui adeo citra omnem fructum iuventutem perit irreparabile tempus? Praetervolat, inquam, iuventus, articulus studendi optimus, meque relicto clamat: οὐδεὶς ἐμὲ δράζεται ἐξόπισθεν. Quantulum studendi relictum sit illis tempus, qui in tantis dominorum versantur negotiis, ipse coniicere potes. Nulla hora, immo nullum momentum est, quod meum dicere licet, quodve libere musis indulgeam. Nosti illud Homericum: Ἥμισυ γάρ τ’ ἀπετῆς ἀποαίνυται εὐρύοπα Ζεὺς Ἀνέρος, εὖτ’ ἄν μιν κατὰ δούλιον ἦμαρ ἕλῃσιν. Rogo itaque humanitatem tuam, consilium aliquod rerum mearum mihi dubio praestare dignetur. Si mihi stipendium non tenuius aliorum stipendio permittetur, ad vos, cum licebit, redibo. Sin minus, musae invito relinquendae erunt. Certior per te fieri, quam primum licebit, cupio, ut, quid agam, quamprimum sciam. Vale, et me tuae humanitati commendatum habe. Γουνοῦμαί σε, ἄναξ, σὺ δέ μ’ ἐντρέπῃ ἠδ’ ἐλέησον. Plurimum te salutat cum reliquis fratribus dominus meus Capito. Vale iterum. Datum raptim in aedibus Capitonis. Tuus ad pedes Conradus Gesnerus.
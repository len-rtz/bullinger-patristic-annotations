Gratiam et pacem a Domino. Accepi, Calvine doctissime idemque carissime frater, quem misisti libellum, sed propter urgentia negotia nondum licuit in ipso quidquam legere. Ago autem tuae humanitati gratias immortales. Tua mihi carissima sunt atque gratissima. Nam propter praeclara Dei dona te ex animo colo, veneror, exosculor. Dominus te ad gloriam nominis sui servet diu incolumem, quo plurimum scribendo prosis ecclesiae. Vereor autem ne operam perdideris et impensam apud Carlum. Avertit enim ajures suas et a Deo ipso et ab aeterna Dei veritate. Superstitio, mendacium, idololatria et impietas obsederunt cor obstinatum. Dominus misereatur hominis. Si quam ipsi Dominus victoriam concesserit, abutetur illa ad persequutionem nominis Dei. Ducibus belli utitur impiis, blasphemis et persequutoribus. Atque utinam rectius saperet rex Galliarum Franciscus. Utinam Christum in piis persequeretur minus. Metuo enim ne et ipsius regnum et exercitus iusto Dei iudicio aliquando premantur. Sunt enim qui de illo referunt satis atrocia. Verum orandum puto Dominum assidue, ut in his bellorum gravissimis tumultibus ecclesiam suam servet. Adolescentem quem mihi commendasti excepi. Scriba urbis nostrae primus, vir clarus, recepit ipsum. Pretium in annos postulat coronatos 16. Interim vero et vestes et libri solvendi sunt. Ego fide iussi. Quo circa a te, mi carissime frater, postulo ut mercator ille cuius tu mentionem facis in literis tuis, mihi scribat, nomen suum det, fidemque obstringat. Vestes, libros et victum ministrabunt ipsi scriba et cives boni. Ego fidem meam illis obstrinxi: effice ergo ne mihi fraudi sit. Ac boni consule, oro, quod haec postulo. Semel enim atque iterum damnum per imprudentiam sensi rerum mearum. Vale, dilecte et plurimum mihi observande Calvine. Tiguri 16 Maii anno 1544. Salutant te fratres Megander, Bibliander, Pellicanus, Gualtherus, Fabritius etc. H. Bullingerus tuus. Clarissimo viro D. Ioanni Calvino fideli apud Genevates Christi ministro Domino et fratri colendo Genff.
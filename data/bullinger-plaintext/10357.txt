S. Tumultus, qui Parrhisiis fuisse dicitur, in senatum usque nostrum hisce diebus scripto pervenit, et hunc hodie testificatus est vir nobilis a rege recta Basileam profectus. Rex cum equitatu grandi nunc ad Parrhisios contendit, nescio, quid acturus. Parat aliquid in caesarem et fratrem huius, nescio, an etiam in alios. Hessus apud eum fuit suis ignaris. Quid egerit nescio. Illud scio, libellos ultro citroque datos et sigillis munitos. Interpres huius fuit Philippus, comes Furstenbergensis. Galli legatio ex Augusta mox concessit ad ducem Bavariae. Initio blande tanquam sequestrum acturus in conventu dixit, tandem tam minaciter contra caesarem et Ferdinandum, ut inde intelligam argumentum orationis eius, qua de tu nos monuisti. Episcopi Maguntinensis, Herbipolensis, Trevirensis adeo sunt amici Hesso, ut Trevirensis a rege deduxerit iterum in patriam. Admiranda haec. Indicta sunt Hesso saturnalia et equorum stabulatio, ut ita dicam, usque ad millenariam sexcentenariam. Turcam rumor est parare navigationem in Italiam. De papa ne verbum quidem audio. Deus est nobis invocandus semper, ut turbas tollat verbumque suum tueatur. Vale per dominum cum tuis et Utingero et Pellicano et Leone et Theodoro. Basileae, raptim, 16. februarii anno 34. Os. Myc. tuus Domino Heinricho Bullingero amico.
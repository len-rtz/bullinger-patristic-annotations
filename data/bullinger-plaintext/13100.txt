Lieber herr und bruͦder, ich vernym, das mine herren den ewern schreibend irer ussönung und beschwerden halber, so inen yetz begegnend. Werdend ir alles by inen finden. Kan nitt schriben. Hab ouch sonst nichts news. Ach bittend und bettend mitt allen frommen und ewer gantzen kirchen trulich, trulich fuͤr unß, das unß gott nitt lasse zuͦ schanden werden, sonder zöge guͦt weg und mittel, durch die wir usß disen beschwerden kommen und by dem hoptguͦt unserer seelen belyben mögind. Lasst mich wissen vom tag zuͦ Baden oder Lucern und Franckrich. Es soll ain venedisch und päpstisch bottschafft mitt etlichen Aidgnossen handlen. Lasst mich wissen. Ravenspurg muͦsß dem konig 18000 fl. geben, und habend muͤssen dem konig bewilligen, das sy ire päpstische burger hinusßgehn lassend, mess hören vor der statt - das sy doch billich kainswegs sollten bewilligt haben. Gott erbarm sich irer und unser aller! Salveant tui omnes. Nostri te salutant. 23. octobris 1547. An maister Hainrich Bullinger zuͦ Zurich.
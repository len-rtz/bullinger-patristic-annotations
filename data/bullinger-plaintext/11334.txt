Gnad und frid von gott, dem vatter, durch Christum, synen gesalbten etc. Fromme, getrüwen, lieben hern und vätter, nachdem durch schwere kranckheyt bruͦder Ulrichen, pfarers zu Dürnten, dießelbige pfar und kilch zu Dürnten nunhar by jar und tagen (so lang des gedachten bruͦders siechtagen im bett, artznen zu Zürich und badenfart gewert hat) hin und wider stuckwerchs wyße, jetz durch den diaconum zu Wald, denn durch den von Gosßow, ettwan durch den von Bubicken und ouch den von Rütti eben onordelich versehen worden, da dan die gmeynd unßers bedunckens nit wenig zu unwillen und die kilch (so vorhin durch die widertöuffer beschmeytzt) zu merer zerrüttung und unordnung gefürdert ist. Diewyl wir dan warlich bericht werdend, das unßer g[nedig] h[erren], ein wyßer rhadt, obgenannten hern Ulrichen die pfar Durnten, noch andere ampter, gestalt nach synes onvermögens, dißer zyt zuversehen zu blodt syn erkennt und deßhalb in mit synen kinden sonst nach nodturfft vätterlich zuversorgen vor handen und bevolhen habend, und sich aber die vollendung solchs bevelchs zu längerem verzug neygen mochte, dardurch der kilchen nit geholffen werden und das folck durch zuvil lange beroubung eynes stätten hirtens in merer verdruß und liederlicheit gefürdert werden mochte, herumb ist an uch, unßere lieben herrn und vätter, unßer dienstlich bidt und früntlich begären, nach gestalt der sachen by unßern g. h. anzehalten und flyß zuthon, darmit die obberürte kilch (die denn eynes tapffern, wolgelerten manns wol wert, ouch mit zimlich guttem inkommen der besoldung begabt ist) one lengern verzug mit eynem stätten hirten versehen werdi. Das achten wir gantz von nodten und nützlich syn, wollend ouch solchs umb uch sampt und jedem besonder unßers vermogens früntlich zuverdienen geflisßen syn. Hiemit habend uns gemeynlich und sonderlich als uwern willigen brüedern all zyt zugepietten, und sind dem hern sampt uwer bevolhnen kilchen in trüwen bevolhen. Datum Buͦbicken uß gmeynem colloquio, 29. iulii anno etc. 1539, under unßers mitbruͦders von Buͦbicken gewonlichem bittschett und merckzeichen beschlosßen. U[wer] a[ller] w[illige] b[rüeder], die diener der kilchen in ampt Grüeningen sampt und sonders. Den frommen, wolgelerten unnd getrüwen M. Heinrichen Bullingern, M. Leoni Iude und Casparn Megandern etc., dienern der kilchen Zürich, unßern lieben herrn unnd vättern gemeynlich und jedem besonder zu handen.
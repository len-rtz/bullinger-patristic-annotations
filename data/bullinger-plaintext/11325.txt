Salus. Fuimus hactenus implicatissimi in congerenda responsione, quae per nos magistratui danda fuit de conventu futuro, atque pendente ista deliberatione nichil potui ad te certo scribere. Nunc, cum certissimus nuntius contigerit et responsum nostrum senatui hoc mane obtulerimus, statui morem tibi gerere et nostra mittere, ex quibus intelliges, quod voluisti. Proinde et meam privatam deliberationem mitto, sed omnia ea lege, mi frater, ne quisquam legat aut habeat te uno excepto, imo ne tabellio sciat, quid miserim; expedit enim mussitare in istis nec prodere sententiam ante tempus; alioqui enim satis astutas deliberationes quidam habent, ut non opus sit illos contra nos armare. Itaque tu, cui tanquam candidissimo fratri bene fidimus, lege ista et, si quę placent, excerpe paucis, ut nostra scripta per Gervasium illum nostrum charissimum fratrem remittas; ęgerrime enim caremus exemplariis. De causis conventus quęre Gervasium; hunc intelligo omnia habere in promptu, nam ad illum scripsit Bucerus, ad nos hactenus ne verbum quidem. Et ne non omnia tibi in aurem libere dicam, suspicor Gervasium hortatu Buceri hanc profectionem suscepisse. Sed falsus esse possum; nam biennium ante intellexi Gervasium cupidissimum esse te visendi. Scripsi nuper Vadiano quaedam de conventu illo; sed sic respondet, ut intelligam eum forte per Bu[cerum] probe instructum. Sed quid tandem dicamus omnes? O pater in cęlis, fiat voluntas tua etc. Proinde epistolam habes a Vadiano scriptam de discrimine inter deificationem et glorificationem Christi, quam iussit a te petere, ut legam; lectam vero quamprimum tibi remisero. Quodsi vacaret scribere aliquid Khienringio et libellum mittere De origine errorum etc., posses cum Gervasio mittere; nam commodum esset illi mittere intra dies octo. Quod prole auctus es, felix sit et faustum utrisque parentibus, cum primis vero regno Christi. Salutabis puerperam totamque domum. Vale. 18. iunii 1539. Tuus Io. Zvick. Articulos tuos remitto, qui nobis summe probantur; gratiam autem habeo, quod legendos miseris. Ornatissimo viro domino Hainricho Bullingero, fratri suo per omnia charissimo.
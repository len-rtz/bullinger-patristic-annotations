Gnad und frid. Ich bitt gar trüwlich, ir woͤllind disen brieff fürderlich dem stattschryber gen Augspurg vertruwcklich, und das er versorget sye, schicken. Uns ligt ettwas dran. Wyter wüssend, das der byß dschaff von Lundis und Roßhyld in den V orten xin ettlich wuchen. Da hat er gewycht und gefirmpt. Manch biderman sorgt aber, er hab seltzame pratticken gefuͤrt, joch zum minsten die ort abgewendt, das sy dester minder bescheid dem schmalkaldischen pundt gaͤbind, vilicht dem papst knaͤcht lassind, den allten glouben schirmen haͤlffind und den nuwen undertrucken. Man weist wol nut eigentlichs. Man denckt aber nut guts. So kan man den lüten gar nut guts truwen, dann sy haltend sich darnach. Als er hie Zürych durchgeritten, ist er donstags by nacht kummen, ist nie uß der herberg gangen und morndes darvon geylt. Ettlich von raͤten habend mitt imm geaͤssen und, wie der bruch, geschenckt, doch alles bimm naͤchsten blyben lassen. Da hatt er der glychen than, alls ob er nitt wol mitt koͤnigen und keysern zefriden, und wie sy ein graffen woͤllind in die Ow setzen, das imm ungeneimm, etc. Alles nut dann betrug. Lieber, lugend ir, das ir dem keyser nitt ze vil truwind und üch fürsaͤhind. Lassend mich allwaͤg wüssen, wie die sachen stand; das wil ich üch ouch. Wyter hab ich jetzund nitt koͤnen schryben. Die zuͦ Trient sind roete buben; ruwend nitt, biß sy das schwert uß der scheyden bringend. Man fund ein, er gedaͤcht und redt: diewyl sy es nitt in der scheyden lassen, werend sy nitt ungeschickt zue scheiden! Scribo iam in Lucam et imprimuntur simul, quae scripsi. Versor iam in cap. 9. libro tertio. Condonabis ergo, quod hucusque scripsi rarius. Vale. Tiguri, 18. iunii 1546. Lieber, redent zur sach, wenn ettwan üwer loͤüffer her kummend und ich inen gern brieff gaͤb, das sy willig und holdtselig syennd. Ich begaͤrs nitt umb sunst. Bullingerus tuus. Dem hoch und wolgelerten, frommen und getruwen m. Ambrosyen Blaureren, predicanten zuͦ Constantz, sinem fürgeliepten herren.
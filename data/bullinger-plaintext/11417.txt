Hochgelert, fromm und insonders vertruwt, lieb herren und guͦt fründ. Unser früntlicher gruͦs mit erbietung aller eeren und diensten sye üch bevor. Unser gnedig herren burgermeister und rädt der statt Zürych habend uß besonderbarem hertzen, das sy zuͦ göttlicher evangelischer leer und zuͦ rächten, guͦten künsten tragend, in irer statt zwey collegia uffgericht, das ein zuͦ dem Grossen Münster, das ander zuͦ dem Frowenmünster, an statt der propsty und appty, so vormals Zürych gewäsen, und habend daryn arme knaben, die guͦte ingenia habennd und biderber lüten kind sind, genommen, des willens, sy da in zimligkeit, zucht und eeren zur leer und zuͦ guͦten künsten uffziehen, damitt sy mitt der zyt zuͦ den predicaturen, lecturen, schuͦlen und kylchenämpternn in iro statt und landtschafft beruͤfft und geordnet, die eer gottes fürderint, die christlich leer trüwlich fuͤrrind und erhaltind und der kylchen gottes rächt und trüwlich mitt gsunder leer und guͦtem exempel vorstandint, damitt unser statt und land in wolstand, gottsforcht und in der huld gottes beston möge etc. So sind nun zöügere dises brieffs, Joannes Wolff, Joannes Wick und Joannes Haller, zuͦ welchen ouch (alls wir achtend) uß Safoy Rodolff Gwalthart kummen sol, uß der zaal der jünglingen, so an obgenampten beiden gestifften erhallten werdent. Dise habend wir zuͦ üch gen Dübingen abgefertiget, by üch zuͦ studieren und guͦte sitten, zucht und eer zuͦ lernen, ouch die frömbde zuͦ erckonnen und also das wandlen anzuͦheben. Sy habend guͦte anfäng in latina und graeca lingua. Noch denocht hat unser herren für guͦt angesähen, sy an die frömbde zuͦ schicken, uff das sy ouch geuͤpt, gebrucht und erfaaren werdint. So hat man inen befelch gäben, des tags ein stund sacras litteras zuͦ hören, ein stund ettwan ein komlichen gręcum authorem, den man läse, und ein stund in dialecticis, rhetoricis et ratione dicendi. Näbendzuͦ söllend sy ouch versuͦchen die mathemata und sich in all wäg gottsförchticklich, frommcklich, züchtig und unergerlich, ouch underdienstig hallten. Dise aber habend wir üwer eerwürde insonders zuͦgeschickt uß besonderem guͦten vertruwenn, das unser herren und wir zuͦ üch habend, und unß guͦter hoffnung zuͦ üch vertröstend, ir werdint umb gottes, umb der kylchen und umb unser herren willen sy in üwere vätterliche sorg und trüwen schirm uffnemmen, sy alls die üwern und üch in guͦtem vertrüwten leeren, züchtigen, straaffen, inen beholffen und beradten sin, und ob sy wöltend fräch (das wir doch inen nitt truwend) und ungehorsamm sin oder thuͦn, das sich nitt gezimpte, uns zuͦ schriben und by zyt und mitt trüwen anzeigen; dann die knaben (wie ouch vorgemeldet ist) armm sind und von inen selbs wenig oder gar nüt habend, sind aber sunst frommer eerenlüten kind und burger. Und gäbend yedem unser herren des jars nitt mee dann 34 g[ulden]; dero bringend sy jetzund den halben teyl mitt inen, 17 g.; die söllend sy hinder üch zuͦ behallten legen, und wenn inen gällt nodt ist, by üch reichen. Wir bittend ouch trungenlich, ir wöllinds von inen empfahen und üch der muͤyg beladen und inen von dem gällt gäben, das sy hinder üch geleit habend, wenn sy anzeigend warumb. Demnach sähend ir wol, das sy hieruß nitt mögend ein rychen und kostlichen tisch kouffen, sunder ein zimlichen zuͦ der notturfft; dann über die 34 g. wirt man inen ze jar nitt mee gäben, diewyl unser herren sunst noch mitt vil anderen jünglingen grossen kosten habend und disen gäben muͤssend, das sy die andern ouch erhallten mögind. Da so ist nun unser trungenlich, früntlich pitt, ir wöllind verhälffen, das sy ettwan by frommen, eeren, biderben lüten underkummen mögind, die sy unverscheidenlich und mitteinandren zuͦ herberg und in zymliche spys annämind und inen das best thuͤgind, diewyl sy by üch zuͦ Dübingen sin werdint. Wyter bittend wir, ir wöllind uff sy getrüwlich sähen, wie sy studierind und sich haltind, nitt minder, dann ob sy üwer werend; dann wo wir das vertruwenn zuͦ üch nitt gehept, hättend wir sy nitt gen Dübingen geschickt. Wiewol uns gar nitt zwyfflet, inen werde ghein schmach oder widerdrieß des gloubens oder lands halben under unsers gnedigen fürsten und herren von Wirtembergs herrligkeit widerfaren; dann so yemandts ouch von üch zu uns käme, muͤste imm, ob gott wil, alle eer und guͦts ouch erzeigt und bewisen werden. Ir söllend üch ouch zuͦ unsern herren und uns versähen. Wo wir üch ouch gedienen und willfaren könnend, wöllend wir nitt sparen und embietend uns, üwere dienst zuͦ verdienen. Gott bewar üch trüwlich. Datum Zürych, 18. martii anno etc. 1540. Beschlossen mitt des ersammen etc. meister Jörg Müllern, obristen zunfftmeisters und verordneten über das collegium zum Frowenmünster, insigel in unser aller namen. Die verordneten von rädten, predicanten, gelerten und pflägernn über die collegia der statt Zürych. Den hochgelerten, erwürdigen und wysen doctorn Paulo Phrygion und d. Melchiorn Volmarenn, läsern zuͦ Dübingen, iren fürgeliepten, günstigen herrenn.
Gratia domini tecum. Puer ille, qui ante biennium apud nos fuit, per nostrum paedotribam ex Mylhusio adductus, me hac vindemia convenit. Quem nolui ad te redire sine litteris. Est enim meo iuditio ingenii foelicissimi, profuturus olim, ni fallat omnium expectationem, ecclesiis. Quem tibi (hoc, quod ipse facis) commendatum velim. De nostris rebus hęc: Bene valemus quidem adhuc corpore; verum quantum animo novit dominus, adeo multi in pręsenti cruce offenduntur, maxime vicini grandia minitantes. Nos vero illorum minas et caesaris (si modo caesar dicendus est) iniqua consilia iuxta facimus. Si deus nobiscum, quis contra nos? Dominus protector vitę nostrę; a quo trepidandum? Capilli capitis numerati sunt. Multis certe adficimur contumeliis, maioribus impetimur convitiis, at dominus olim erit vindicta, etc. Nudiustercius scripsit princeps noster hęc ex castris: Caesarem noctu ex munitione sua promovisse Callipedis more versus Nordlingam, idque Hispanicis technis. Verum nostri, qui, tametsi non sint admodum agiles ut fidefragi illi Hispani, incunctanter suos promoventes apud Nortlingam acie instructa confligere cupiverunt. Sed versipellis ille per densissima  nemorum latibula oberrans tandem in assuetum rediit speleum, non procul a Donenwerda. Quid futurum sit, omnes anxii expectant, etc. De Sebastiano Schertlin nosti forte, ut quorundam proditorum gladiis sit impetitus, etc., sed dei gratia servatus. Referuntur pleraque alia, sed incerta. Alias plura forte, dum vacarit. Valebis igitur, vir in domino integerrime, et ora dominum iugiter pro nobis, etc. Raptim, Richenvillę ad lucernam 14. die octobris 1546. Tuus Erbius. Eximio viro pietate et doctrina d. Henrhito Bullingero, Tigurinorum antistiti vigilantissimo, etc. Zurch.
S. D. Laboravi in caussa tua, vir ornatissime et mihi aeternum colendissime, quantum per tenues meas facultates licuit, ac spero rem peroptime cessisse. Heri demum decretum in senatu factum est, cuius quidem sententiam intelliges ex literis magistratus; nam et hoc auspicatissimum esse credo, quod ipse magistratus diligenter te voluntatis suae benevolentiaeque certiorem facit. Habes ergo obsignatas literas, nec est, quod aliquot te conditiones obturbent; optime spero de rebus omnibus. Intellexi enim senatorum erga te voluntatem esse promptissimam. Ante omnia autem omnipotentem et vere sapientem deum nostrum ora, ut is vias tuas dirigat. Maluissem hodie ablegasse tabellionem, si scriba paravisset literas; sed per negotia non potuit; hodie ad vesperam demum misit. Eas iam per hunc nuncium, hoc duntaxat nomine missum, tibi, vir colendissime, destinavi; studiosus est ac pauper. Praeterea si quid in tui et tuorum gratiam facere possum, offero me tuis obsequiis promptissimum. Vale et me tibi commendatum habe. Tiguri 23. Maii ad vesperam 1549. Bullingerus tuus. Praestantissimo viro D. Thomae Blaurero, domino et amico suo colendissimo. Griessenberg. 24. Maii 1549 per tabellionem Tigurinum Andream Sorseum/Sorsen? Gebennensem. R[espondi].
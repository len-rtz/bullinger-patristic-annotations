H. Bullingerus Stumphio. Gratiam et pacem etc. Expectas, quomodo placeant, quae exarasti de agro Tigurino? Ita, ut nihil supra. Sed nolo quicquam dicere coram et faciem laudare amicum charissimum. Oro, ut pergas. Adieci quaedam, quae invenies; iis, ubi fueris usus, remittas. Cupio enim ex animo institutum tuum promovere, ne dum iuvare. Nec parcam laboribus ac sumptibus meae quidem tenuitati congruentibus etc. Digestio 13 librorum videtur plus habitura lucis, gratiae, evidentiae. Proinde perge eum sequi ordinem, quem instituis. Expecto tuam Germaniam et quae absolvisti. Mira cum voluptate illa lego, quae mittis. Dominus servet te una cum uxore incolumem. Tiguri, 24. novembris 1542.
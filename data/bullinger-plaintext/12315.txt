S. in domino. Mitto tibi Musculi commentaria in 7 capita evangelii Ioannis, reliqua, si excusa fuerint, etiam additurus, ne ingratus erga tua beneficia mihi exhibita videar. Caeterum hoc tibi significare volo: Consulis vestri filium non vidi; sub crepusculum literas, quum domi non essem, dedit tuas. Crastina die in publicis hospitiis eum quęsieram, sed non potui invenire hominem. Post tertium diem intellexi ipsum summo mane abiisse Argentinam. Incendiarius habet exercitum bene instructum; dicunt habere 12000 pedites et equites 1400. Incendit passim villas et oppidula. Hessum conatur omnino perdere. Caesar spectatorem agit huius tragędiae. Episcopus Moguntinus obiit, et canonici certant inter se de eligendo episcopo. Caesar aliquid molitur cum isto episcopatu. Certiora si audiero, scribam, et brevi habebimus totum huius rei negotium tribuno plebi nostro ab Argentina reverso. Vale in domino. Basileę, 1545, 17. octobris. Tuus Gastius raptim. Insigni theologo d. Heinrycho Bullingero, ecclesiae Tigurinę pastori vigilantissimo, fratri suo charissimo. Zurich.
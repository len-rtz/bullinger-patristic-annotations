S. Etsi diligentem hactenus de exercitibus Helvet[icis], Bullingere doctissime, apud Galliorum[!] regem merentibus inquisitionem habuerim, nihil tamen certi potui comperire. Et nos hic magna veri expectatione detenti fuimus aliquamdiu, sed diligenti indagatione habita hęc percepimus: eos, qui in Narbonensi Gallia militant, oppugnasse Parpilionam, sed infecta re destitisse, quia tormentis optime instructa sit, et toties ex ea eiaculatum fuisse, quoties in eam feriebatur. Deinde cum, qui in urbe erant, spem conciperent et animum de hoste abigendo, eruptione facta inferiores tamen extitisse et 800 desideratos et duo signa amissa esse, quamvis non citra magnam nostrorum quoque iacturam. Cęsarem agnoscit Papiliona ad Pyreneos montes sita. Non longe est urbs Cortisona appellata, quae Gallum agnovit et adhuc agnoscit, quod sit in Galli ditione, ut [i]llic sit confinium [u]trorumque principum. Adhuc dum ignoramus, num milites, qui sunt in postrema expeditione, ad eos venerint; nam illuc ducuntur. At illi, qui in prima expeditione fuere et praesidii vice Pedemontanis urbibus impositi fuerant et per eas urbes dispositi fuerant, nempe qui a Gulielmo Frölich et Fuchsberger ducebantur, iam domum revertuntur paucis nomine praesidiorum retentis. Ii nihil periclitati sunt, duntaxat ut urbes regias tuerentur, praestitere, quia marchio de Quast, pręses Mediolanensis, alias urbes etiam inter Pedemontanas, quę cęsarem agnoscunt, tutabatur, sed non tot militibus, ut nostros invadere et aggredi ausus fuerit, tametsi per technas quędam attentasset, non tamen aperto Marte quicquam gestum est. Illi, qui in confinio Belgicę Gallię trans Mosellam militarunt, revertuntur domum, quia a Svevicis praefectis et capitaneis male tractati sunt, et Lützelburgum aliaque omnia, quae Gallus occuparat, rursum amisit; nam cęsarem rursum agnoscunt seseque Galli iugo explicuere. Exercitus Galli valde illic est imminutus, quia fertur urbes imperiales suis liberum in patriam reditum admisisse et offensam, si iam redire velint, condonatam. Impie agit Gallus, qui in ista Turcica rabie piis moerorem accumulat; frontem perfriciusse videtur, quia cum Turca quoque conspiravit. Inhiat Burgundię, et nisi nos vereretur, dudum invasisset eam. Inducias inter se praefecti, regius videlicet et Burgundionum, fecere; sed nemo nimium fictę paci confidat, quia, si daretur Gallo opportunitas, suas res moreque suo exequeretur, semper habens prętextum violentię suę, quo se fucare queat. Hec raptim, plura nequivi. Boni consule et me tibi commendatum habeto. Quęso, diligenter saluta Erasmum, Pellicanum, Theodorum, Megandrum et omnes tui studiosos. Scribit tibi Conzenus, qui et mihi, antequam obsignarat, epistolam praelegit; tu iudicato, quomodo tibi placeant. Hoc a te peculiariter efflagitarim, ut Conzeno et quęstori scriberes diligenter, ut collegium in Küngsvelden - liceat appellare Basilipedii sive Basilidapedi -, quemadmodum senatusconsulto decretum sit, promovere et instituere pergat. Vale. Lavaterum salutabis plurimum. Opto tuis omnibus prosperitatem et Christi pacem. Datum Bernę, 19. die octobris anno 1542. Totus tuus Eberardus a Rümlang. Pręstantissimo viro d. Henricho Bullingero, ecclesiastę Tigurino vigilantissimo et fidelissimo, suo integerrimo patrono et in domino amico observando.
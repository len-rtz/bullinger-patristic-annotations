Gratiam et pacem a domino. Paucis ab hinc diebus literas ad te dedi, humanissime patrone, quibus te de pręsenti rerum mearum statu certiorem feci; quas tamen receperis necne, dubitare me facit innata illa omnibus fere aurigis tam negligentia quam erga literatos perfidia, cum et ego has meas literas uni e horum numero ferendas tradidissem. Quapropter secundo nunc ad te scribo, quo rerum mearum statum certe cognoscere possis, qui quidem non infoelix esset, nisi annonae charitas mihi incommodo foret. Hęc enim, ut metuo, efficiet, ut mihi doctissimi viri Sturmii scilicet lectionibus mox carendum sit, quod tamen invitus faciam. Legit enim ille ea, quae ego semper magno cum animi desyderio expectavi, dialecticas scilicet et rhetoricas institutiones, ex quibus non diffido, quin fructum non parvum auferre possem, modo harum auditor ad finem usque permanere mihi liceret. Utrisque vero, quantum coniicere licet, finem imponet ante proximas Frankfordianas nundinas. Quare, patrone amantissime, te impensis rogo precibus, ut, si ulla commoda hic detur occasio, meam causam apud Tigurini collegii praesides in te recipias, si forsitan aliquod meo stipendio augmentum addere dignarentur. Quis enim non videt impossibile mihi esse, ut his nummis apud Argentinenses vivam, cum viginti septem Argentinensis monetae florenos pro victu expendere cogar. Nec est, quod quicquam cum Bedroto de leviori sumptu agam, cum sancte affirmaverit se non posse ullum nostrorum viliori pretio alere. Quare, pręceptor humanissime, non video, quo nam modo me hic diutius continere queam, nisi aliqua saltem ope paupertati meae subveniatur. Nam cum Bedrotus nec mihi nec Martino Bavaro Schaffhusiano studiis commodum dare potuerit locum, etiam apud vicinum nostrum cubiculum conducere nos oportuit. Quod si vero collegii nostri procuratores prudentissimi sumptus magnitudine territi (agnosco enim facile, quantis nunc sumptibus alar) stipendii augmentum negaverint, te rogo, ut hoc saltem impetrare nitaris, ut vel hac hieme florenum saltem unum atque alterum addere velint; quod si fecerint, quam maxime curabo, ut hiis adiutus me ibi diutius detinere possim. Quod si et hoc negaverint, sacra mihi ancora tuum erit consilium, quod ego semper quasi Cynosuram infallibilem sequar, et hoc mihi hac in re non defuturum spero. Hęc hactenus. Studiorum meorum ratio hęc est: Summo mane stylum scribendo exerceo, sexta Sturmii lectionem adeo, qui Oratorias partitiones Ciceronis praelegit. Septima ad octavam eandem lectionem repeto; octavam horam mathematicę dedicavi. Nona Capitonis theologicam ingredior lectionem. A prandio ad duodecimam usque testudinis instrumento exerceo me. Duodecima Capitonis lectionem repeto. Prima priorem Sturmii in dialectica lectionem repeto et me ad futuram praeparo. Secunda Sturmium in dialecticis praelegentem audio. Tertia lecta repeto. Quarta d. Bedrotum audio, qui Platonis de legibus dialogos profitetur. Quinta eadem relego. A coena, ubi musico instrumento memet exercui, caput unum atque alterum in bibliis lego, et hęc est totius diei ratio. Cum paucis praeterea mihi est comertium, solus ego cum Martino Bavaro, honestissimo iuveni, studia mea confero. Publicis disputationibus aliorum iuvenum more nunquam adhuc me inserui; cautius enim fore arbitror, ut Tigurinus apud Argentinenses Harpocrates sit quam Chrysippus. Novi praeterea nil est apud nos, nisi quod Bucerus Witembergam petiit et Ioachimus Camerarius, Tubingensis professor, eandem profectionem suscepit Philippum advocaturus, quem tamen laterem lavaturum arbitror. Beatus noster, imo Veneris turpissimum mancipium, Argentinam una cum scorto, proh pudor, se contulit, et fama clancularia fertur, quod scortum in matrimonium sibi adiungere velit. Miror hominis impudentiam, qui non maiori poenitentiae stimulo post tantum comissum tanto cum offendiculo nephas tangitur. Scire cuperem una cum aliis bonis viris, quid nam Froschouerus noster sub prelo haberet et num Monsteri Biblia proximis nundinis in lucem proditura essent. Prioribus ad te datis literis de papyro scripseram mittenda, quam si nondum misisti, non est, quod amplius de hac sis sollicitus. Bibliopolę enim Argentinenses Tigurinam papyrum advexerunt, et tam vili pretio apud nos emitur quam apud vos, ein buͦch namlich umb 3 crützer. Plura non habeo, quae scribam, nisi ut has literas ad fratrem transmittas. Vale bene, patrone unice, et Rodolphi tui semper sis memor. Salutato quam humanissime nomine meo matrem tuam et uxorem, matronarum decus, omnem liberorum tuorum coetum, Ammianum quoque, Collinum, Pellicanum senem humanissimum etc., Georgium quoque Stadler cum uxore sua etc. Argentinae, ex aedibus d. Bedroti, 15. novembris 1538. Rod. Gvalterus, tui observantissimus. Tam pio quam erudito viro d. Heinricho Bullingero, Tigurinae ecclesiae episcopo vigilantissimo, patrono suo plurimum observando.
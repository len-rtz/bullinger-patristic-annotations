Heinricho Bullingero S. D. P. Richardus Coxus, regiae maiestatis paedagogus et urbis Oxoniensis archocancellarius, hac mea subscriptione vult contestari se hasce ad te literas summis maximisque districtum negotiis festinanter exarasse, quod ita esse deum hominesque contestor. illud praeterea, pater in Christo colendissime, per me tibi certe significatum esse volo religionem a Christo nobis datam foeliciter ac prospere procedere, antichristum hoc aspero et periculoso tempore communi omnium totius Angliae procerum iudicio esse denuo proffligatum neque solum religionem superiori anno semel susceptam veram esse ab ipsis iudicatam, sed et hanc negligentibus poenam duplo graviorem esse constitutam, quod ita esse pro certissimo tibi scribere queo. Nihil igitur est, quod boni metuant, nihil, quod papistae de sacrillega sua missa sperent. Adest dominus suae ecclesiae nec ipsam ultra, quam ferre potest, perturbari affligive permittit. Quod illud ipsum hoc turbulento tempore factum si non fuisset, deus bone, quae mala, quas turbas papistae nobis dedissent! Sed haec hactenus. Petrus Martyr et Ochinus Bernhardinus, Scinnerus item et Wullokus salutem hic tibi a se scriptam esse voluerunt plurimam. Vale et brevitati literarum ignosce. Dedi in cubiculo Coxi raptim 22. octobris 1549. Ioannes ab Ulmis tuus, Libri aliquot a te conscripti nuper Anglica phrasi sunt donati etc. Bucerus tacet. Velim item, si modo non sit tibi molestum, paucis ad ea, quae proximis literis tibi significavi, respondeas. Peream male, si non hoc ipso die princeps Dorzestriae humanissimum praebuerit se erga me, cum intellexisset Coxo me abs te commendatum esse. Deus bone, quid non in tuam gratiam faciet Sed plenius haec Thomas Caius, vir Latine et Grece doctissimus, ad te brevi perscribet. Doctissimo ac integerrimo theologo D. Henrico Bullingero.
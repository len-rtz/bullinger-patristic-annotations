S. Symlerus noster procul dubio tibi reddidit literas, quas commiseram deferendas, charissime Heinrice. Interim aliud nihil accessit, quam quod Salodorensium defectio nos maxime perturbat. Dominantur illic catabaptistę, etiam hi, qui partem evangelii se fovere gloriantur contemptis omnibus verbi ministris, adeo ut nihil verear, quam quod propediem et catabaptistę et papistę in universum omnes sint amandaturi. Vulgus ubique, etsi in 24 parrochiis templa repurgarint, sibi timet. Neminem pudet fidem Christi etsi cognitam abnegasse. Infestant supra modum anabaptistę et plus quam antea agrum nostrum libere conveniunt et aperte in Solodorensi. In nostro, quanto occultius, tanto plebs magis ad conventus illorum allicitur. Me movet, ut et in prioribus ad te scripseram et tuum super his iudicium intellexerim, quod papistis omnia sunt libera, etiam si conventus sacros negligant, verbum domini traducant et de toto Christi negocio male loquantur. Vitia etiam, etsi suas habeant mulctas, tamen suos habent propugnatores. Nemo, quod magistratus decrevit, exequi studet, cum legislatores non solum sint primi transgressores, sed et transgressoribus conniveant, et qui se evangelium vorasse videntur, facti sunt tepidissimi, inter se contentiosi. Qui vero ab anabaptistis sunt, vitia cavent, in ipsa invehuntur, inter se arctissime conveniunt suis legibus addictissimi et hypocrisi. Mire etiam simplicibus imponunt, etsi multi per ipsos a decimis et censibus liberari sperent. Quodsi iam morte plectendi sunt, quia errant, quia tumultum pariunt, cur non et eadem lege in papistas et vitiosos advertendum? De errore illorum nihil dubito per te in multis certior redditus, sed de ipso abolendo per gladium nondum certus sum, cum morte illorum error confirmetur in multis et numerus potius crescat quam decrescat, cum item nos, qui ab evangelio sumus et persecutionem ab omnibus propter Christum expectare deberemus, etiam eos habeamus, quos et nos persequamur, qui de cruce et afflictione potius gloriari deberemus. Ita soleo erga te effundere meos affectus, quibus eo facilius succurrere poteris, quod etiam veterum lectione sis exercitatissimus. Proinde, quid sit conscientia, unde lata, stricta, perturbata, erronea, mala, bona et recta sit, aliquando, dum per ocium posses, novissime precatus sum et nunc obsecro atque, ut indices, obtestor. Quodsi acta Zofingae sint excusa, urge, quatenus quam ocissime ad nos vehantur. Mora in periculo est et eo quidem maximo. Megander aiebat et tibi etLeoni commendasse, ut limam vestram adhiberetis, et utinam id factum sit! Iam vale valeantque, quotquot tecum Christum diligunt et in ipso te amant. Bernę, 12. septembris. Tuus B. Hallerus. An Meister Heinrich Bullinger, predicanten ze Zürich, sinen günstigen, geliepten herren und bruͤder.
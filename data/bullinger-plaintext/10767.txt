Min früntlich, guͦttwillig dienst zuͦ allen zytten bevor. Günstiger herr, alls ir mir kurtz verrucktter zytt geschriben der Rogenbacher halb, wie das ü[wer] herren, unser lieb eydgnossen von Zürich, nie verwilgett, bemellt Roggenbach uff irrem ärttrich lassen von Solathurnern oder andren in irrem namen zesuͦchen, dessglychen ouch sollichs weder minen herren von Bernn noch Bassleren zethuͦn zuͦgemuͦttet etc. Nun hatt es sich zuͦtragen, alls ich der tagen zuͦ Basell gesin, das der stattschriber von Basell und ich mitt im sollichs alles üwerm stattschryber, dem Biell von Zürich, fürgehallten. Daruff er sine herren ernstlich (alls ir dan ouch gegen mir) entschuldigott und vermeint, es sige nitt beschächen, alls er noch mitt der instruction wol weilt bewysen. Daruff im der stattscryber von Basel fry heruß gesagtt, es sig beschächen und inen nitt anders von Baden im abscheid heimkommen, habe ouch sin herren von Basell sölliche anmuͦten nitt wenig befrömt etc. Wo nun und wer hierin gefällt, mag ich nitt wüssen; dan söllichs minen herren zuͦglych wie den Basslern zuͦ kommen und ouch min h[erren] däs die irren zuͦ statt und land berichtt, alls ir in nochvolgender coppy, so ich üch guͦtter meinung hiemitt schick, erlärnen mögend. Des halb, obs üch gfallen, mich für guͦtt ansächen wellt, so es von üwren herren nitt beschächen, das ir verschüffend, das sy sich früntlicher meinung gägen min h. geschriffttlich entschuldigotten. Doch was üch hierin zuͦ willen, das thuͦnd; dan ichs das üch ouch guͦtter meinung alls minem sonders guͦten vertruwten herren und fründ wil han geoffnet. Hie mitt gott allzytt bevolchen. Datum dinstag vor Sebastiani anno 36. U[wer] allzytt guͦttwilliger göner Sulpitius Haller obervogt uff Lentzburg. Wüssend, das uff hütt frü bottschafftt von unssren g[nedigen] h[erren] kommen, die mitt 6000 mannen wellend uff sin und angentz mitt in hin in gan Genff zuͦ züchen, sy zuͦ entschütten. Dan inen gwüsse bottschafftt kommen, wie der castilan von Müß heruss gan Genff zuͦ zieche. Desshalb man hütt ouch hie ussgnommen die all biß frytag zuͦ nachtt söllend zuͦ Bernn sin etc. Gott verlich unß sin gnad. Amen etc. Schulthes, rhät und burger zuͦ Bernn. Unnsernn gruͦtz zuͦvor, ersammen, lieben, getruwen. Uüch ist unvergässen, was wir üch erstlich uff 28ten diss nechstverschinnen ougstens, demnach 5ten disse, der Roggenbachern und ir mitthafften halb zuͦgschriben. Dem aber, alls unß fürkompt nit wil nochkommen werden, deß sich ouch unnser eydgnossen und mittburger von Sollothurn uff jüngst gehaltnen tag Baden erklagt und daruff unser eydgnossen von den X Orten, namlich Zürich, Lucem, Ury, Schwytz, Underwalden, Zug, Glarus, Fryburg, Schaffhusen und Apentzell, angeruͤfftt, die nun unß ernstlich geschriben haben mitt begär, das wir gestatten wellen, wan bemellt Roggenbach und irre mitthafftten usserthalb unserm gepiett uffgetriben und uff unser eerttrich wychen wurden, das dan die, so inen nachyltend, sy uff unnsermm ertrich vachenn und unß uberantwurten mögind. Welches unß villerley ursachen halb, die daruss entstan möchtend, besonders unruͦwen halb, nit wil gelägen sin. Und uff söllichs unnsernn eidgnossen von obbemelten X ortten, ouch Solothurn, das zuͦgschriben mit anzeyg, wie wir es gentzlich by unnsern antworten, zuͦ tagen und sunst gäben, belyben lassend; ob aber yemand sich des nit benuͤgigen, wellend wir noch besag der pünten darumb rechts gestendig sin, das wir inen ouch angebotten haben. Wan sich dan hierüber zuͦtragen wurde, das man unß wyter ersuͦchen, des rächtspots nit ersettigen etc., sonder ützit gewalltigs darüber gegen unß bruchen und fürnemmen wellte, müsstend wir mit hylff der unnssren unß in gegenwer stellend. Deß söllend ir die unssren by üch berichten, sich darnoch zerüsten und hallten, und nüttdestminder unsserm schryben, der Roggenbachen halb an üch ussgangen, nachkommen. Datum 27. septembris anno etc. 35. Dem erwirdigen, wolgelertten herrnn Meyster Heinrich Bullinger, diener des wortts und der kilchen im meeremm Zürich, minem vertruwten herrenn und sonders guͦten fründ.
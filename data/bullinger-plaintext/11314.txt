Gratiam et pacem a deo patre per Christum. Amen. Ea est tua, Bullingere doctissime, in omnes verę pietatis studiosos tum comitas tum benevolentia, ut nec me licet omnium postremum adeoque nullius assis hominem aspernatus fueris, quin sedulo scribendo, hortando urgendoque instes, ut in agnita veritate non solum persistam, sed et pergam. Quod et scripta tua publica in summi dei gloriam eiusque sanctę ecclesię profectum, christiani orbis breviter commodum pacemque praesentis[simam] aedita, tum tuę cum ad reliquos tum ad me datę epistolę, praecipue vero hec, quam anno superiori cum hoc nostro Petro christianę et consolationis et confortationis (qui sub cruce laborabam) refertissimam dedisti. Deus bone, quam exultanti animo suscepi, legi, perlegi, relegi adeoque centies legi, ut tandem cum Paulo exclamabam: „Benedictus deus et pater domini nostri Iesu Christi, qui est pater misericordiarum et deus omnis consolationis consolans nos in omni adflictione nostra“ [2Kor 1, 3f] etc. Verum, optime Bullingere, vide interim, que dei patris mira dispositio ac eius in me misericordissima manus. Inpostor ille cum suis conplicibus deferens me non solum apud magistratum, sed et episcopum, qui tum aderat, et huius prefectos, voluit aqua et igni interdictum prorsusque e mundo viventiumque numero sublatum, is, inquam, ille ob caussas, de quibus nec locus nec tempus scribendi, parrochia, quam bulla antichristica omnibus bonis et piis reclamantibus arripuit, deiectus curam ecclesię in Walnhof[en], cui in domino novem annos prefui, non reparandę, sed perdendę suscepit. Deus pater hominem in sui agnition[em] convertat! Ego mox a senatu nostri oppidi vocatus in diaconum ecclesię adsumptus ministro sacramentum et verbum. Vocavit senatus in pastorem virum iuvenem quidem aetate, sed vita, moribus, tota conversatione laudatum, tum sacrarum literarum quam studiosissimum. Vocavit paulo superioribus diebus ludi rectorem hominem nostratem in literis egregie versatum, in linguis foeliciter studentem, ex Ulma. Vide fabulę preludia; catastrophen dominus cum tempore dabit ac mox imponet. Nos ex animo petimus, immo publice ecclesię sanctę a profanis Babiloniis Rhomanensibus defoedatę emundationem restaurationemque oramus. Ad hoc opus tua, tum et tuorum in sacras literas foetura summe necessaria erit. Quare mandavi Petro, ut in evangelistas sex, in Paulum quattuor commentariorum tuorum exemplaria adferat. Libros, quos De errorum origine quattuor scripsisti, nullos vidi, nullos nancisci hactenus potui. Ah, mi Bullingere, quam cupio hos habere, non unum, sed quattuor exemplaria. Tu semper rescribis omnes esse divenditos; cur non, ut secundo excudantur, instas? De Bibliandri in prophetas commentariis fac sciam, qui extant. De ponderibus, mensuris, studiis etc., de quibus super capita ultima Ezechielis scripturum promittit, si quid aeditum est, cupio habere. Quid tu, vir a deo ecclesię sue instaurande datus post universum testamentum novum absolutum nunc lucubrando labores ac sub incude habeas, cupio scire et non solum scire, sed et conparare, legere et vivere. Parce, precor, humanissime Bullingere, inportuno, indocto occlamatori adeoque interturbatori sanctarum tuarum vigiliarum. Quaecunque scribo, dico, adfero animo sincero, candido, breviter christiano. Tu, ut tuus est in Christi studiosos candor, tali animo accipies hancque meam infantiam, tum barbariem boni consules. Te, tuam domum, maxime omnem ecclesiam Christi apud vos in pace et fide domini florere et crescere opto. Symistas tuos omnes, per quos dominus templum suum ab inpiis Rhomanensibus destructum, depredatum et exustum reedificari voluit, salvos animo et corpore precamur. Christus in suo opere vos conservet, augeat ac demum perficiat. Vale, mortalium unice dilecte. Ex Füessen, idibus maii anno etc. 39. Barptolomaeus Bertlin, ecclesię in Fuessen diaconus, tuus ad pedes discipulus. Vide inportunorum minas: Volunt, imo urgent apud nos veritatis evangelici amatores studiosissimi, ut horum omnium nomine tibi tuisque omnibus, praecipue tuis sanctis studiis otium, auctum et ut hactenus provectum precer, inter quos praecipue d. Ioannes Schallhaimer, pastor noster integer, de quo su[pra], Ioannes Freiberger, consul noster laudatissimus, Benedictus Negeli, ludi literarii rector eruditus, Gothardus Schoc[h], christiani negotii adsertor fidelissimus, tum alii plures etc., qui Christo antichristo ablegato nomina dederunt. Speramus indies dominum hunc numerum augere. Nostrum erit adsiduo laborare, plantare irrigareque; dominus dabit incrementum. At quorsum tandem meum lallare? Vale et vive in Christo perpetuo foelix ut supra. Non irascetur dominus meus, si verbum addidero: Mi Bullingere, qui fit, ut non omnes in canonicos libros et Zwinglii et Oecolampadii - o deum immortalem, quanti viri! - vigilias et lucubrationes congestas et digestas excudi faciatis, quum hinc et typographis nulla certe iactura, sed foenus, tum deo nostro laus, tum ecclesię suę fructus uberrimus. Quare, si quo modo fieri potest, o Bullingere, cura, ut in unum volumen singulorum labores excudantur. Nostri omnes huiusmodi sitiunt. Vide alpicolarum sitim! Tertio et aeternum vale. Domino Heinnricho Bullingero, Tigurinę ecclesię episcopo vigilanti, fideli et docto, preceptori suo omni reverentia observando.
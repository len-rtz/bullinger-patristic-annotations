Gratiam et vitae innocentiam a domino. Festinavit nuntius et defuit mihi tempus et otium scribendi; hoc ergo duntaxat indicare volui, ne nihil scriberem, placere mihi iuditium tuum de decano Pataviensi, displicere, quae ille satis temere novis verborum monstris implicata proponit. Sed oportet sic exerceri ecclesiam, quo, qui probati sunt, manifestentur. Gaudeo Turcicum exercitum in Graeciam esse reductum, quamvis nihil dubitem intervallum hoc nostrae datum esse poenitentiae, quam cum non agimus digne, aderit propediem et exequetur in nobis divina iuditia. Pro illis, quae misisti, ago gratias et remitto Buffleri, viri optimi, manum. Pestis nondum deferbuit; sed fama maior est lue, quamquam satis sit periculosa; pro amplitudine tamen urbis et numero habitatorum tollerabilis f[uit] hactenus. Nos hortamur populum ad solidam in d[ominum] spem, et qui excedunt, mirum, quanta cum piet[ate] excedant; animant sua religione et spe firma [in]firmos et meticulosos, ut plures iam metu[ant] minus. Valemus alioqui omnes, quibus ministerium [ec]clesiae commissum est; valent et familiae nostrae per gr[atiam] domini. Is sit nobiscum semper. Vale cum t[uis] omnibus, uxore dilecta, liberis charis, cum fratre et sorore Margarita, denique cum Zvicciis, co[len]dissimis meis fratribus. Si quid habes d[e] rebus religionis ex effectu comitiorum Ratisbonensium, fac, sciam, obsecro, aut si quid aliud fuerit, quod me scire putes operae pretium. Tiguri, 1. octobris anno 1541. H. Bullingerus tuus. Domino Ambrosio Blaurero, amico et fratri colendissimo. Costantz.
Alles gůts von gott sampt meinem hertzbruͤderlichen willen zůvorn! Ewere schriben sind mir worden, daruff in yl antwurt wie folgt: Der argwon, so uff den verzug by euch fellt, ist nitt on grund. Dann es ouch by unß diß rechnung hat, es stecke untrüw darhinder. Der truw gott aber kans und wirts ouch (hoff ich) dermassen fuͤgen, das untrüw iren aignen herren schlachen wirt. Er gebs unß mitt duldt zů erharren! Man sperrt und drengt unß ye lenger ye hefftiger, das man ouch verhuͤt, damitt kain brieff herkommen und wir allso nitt erfaren mögind, was man im sinn habe. Diß tag hat ainer von Urach brieff mitt im gefuͤrt an mine herren und v[etter] C[onrat] Z[wick], ouch sonst an ainen seiner schweger, so er hie hat. Alls er aber gen Uberlingen kommen, hatt man inn rechtgefertiget und gesagt: Welle er nitt in angst und lyden kommen, solle er die brieff widerum hindersich schicken. Das hat er thon, wiewol sy derselbig yetz widerum durch ander weg hergeschaffet. So kommend kaine schriben nienen her mehr usß dem Schwabenland. Und wann man gleych etwas schreibt, so schreibt man unß doch kain zytung. Yetz ist ain bott zů Augspurg gewesen. Hab ich Lęto geschriben, etc., aber nitt ain wort hinwider empfangen. Hett gern gewusst, wie es um das colloquium stuͤnd, ob Philippus da ankommen were, wie man sagt, etc. Es wirt ja, wie ir schreibt, ain seltzam brůderessen und ain trilch ex lana et lino. Gott helff uns, das wir by der warhait unser leben lang bestandind. Mag es ye nitt anderst gesein. Die nachkomen werdend vyllicht ouch bessers oder bösers erfaren. Um die wurtzen sag ich euch höchsten danck. Mich wundert aber, ob ir mir im schertz schreibind, das man dem febricitanten nichts davon sagen und der wurtzen äben drey sein muͤssen. Es were ain grosser abergloub, wann es war were. Ich wills versůchen und aber dem kranken mitt seinem vorwussen anhencken lassen. Hilffts, so ists grecht. De Onere ecclesię ne porro sis sollicitus. Nactus sum exemplar satis commodum. Valde oblector istius libri tumultuaria lectione, quoniam adeo omnia respondent nostris temporibus et scripturarum prophetiis. Profecto, si quis sano iudicio legat, plane intelliget non prorsus vanum esse librum. Vom landtvogt hab ich noch diße tag nichts gehört, wie ers hellt mitt dem ehvölckle. Wills wol erfaren und dann euch wyter berichten. Were gůt, das er die gůten leut allso mitt stillschweygen belyben liesse. Ioachimum nostrum meliuscule habere supra modum illi gratulor. Servator noster diaboli opera prorsus in illo dissolvat ac totum suum quamprimum faciat! Quemadmodum claris argumentis colligere est domini illum esse et non poenitendum ecclesie suę membrum nobisque propositum divinę castigationis egregium exemplum, ne in tanta nostra incuria gravius aliquando domini iudicium sentiamus. Der Grauwen Pundter und des pass halber hapt ir ain schreiben empfangen, davon ich nichts gewisst byß darnach. Vyllicht kompt der bott, eh ich disen brieff ausschreib. Möttelis sach, glob ich wol, werde sich noch lang verziechen, dann er mitt grossem gelt iren vylen Argentinenses machet, das inen angina (das zepflin im halss) fellt und sy nitt reden konnen. Es lofft im unglöplich grosser kost und gellt uff die sach. Gott welle inn und uns alle bald mitt vyl gnaden verbessren! Das ewere herren der fursten und herren pundtnissen muͤssig gon und sich entschlachen wellend, darinn bestäte sy gott und in allem gůten! Pro nummo illo galli nostri effigie insignito maximas tibi gratias ago et tua caussa: non ut tui meminerim, cuius est alioqui apud me praesentissima semper memoria, sed quod tu illum donaveris et munus illud per se mihi valde gratum magis etiam tua dilectione commendaveris. Puto a Constantiensi episcopo Blaurero olim fuisse excusum vel certe Sangallensi abbati. Valde capior istiusmodi monumentis. Die lieder lasß ich allenthalb erkundigen, wer sy hie haben möcht. Sovyl ich zů wegen bring, will ich euch schicken by dißem botten. Ach gott, ich wellt euch gern ainmal ain grossen dienst thain, der mich ubel ankem. Ich byn euch vyl vyl ze thain. Der herr seye selbs ewer ewiger beloner hie und dört! Der predicant von Ermatingen ist nitt by mir gewesen. Nitt waiß ich, ob er noch kompt oder nitt. Wes ir euch dann unser halb zů ewern aidgnossen versecht, will ich ouch gern das beste verhoffen, daneben das vertrauwens allain uff gott setzen, den rucken under das creutz schicken unnd mich meinem gott zů ainem opfer ergeben. Er well das vatterland in gnaden uffnemen und die ehr seines nammens an uns erhalten, das wir aintweders mitt dapferm, dultmuͤtigem leyden (will ers allso haben) oder in ander weg, deren er vyl waist, uberwyndind. Es můß doch ainmal gestorben sein. Seelig ist der, dem gott die ehr gündt, das er die wellt mitt duldt uberwyndt. V[etter] C[onrat] Z[wick] hat vyl ain ander rechnung mitt seiner kunst, dann das sy yetzund in disem fal ze brauchen. Bittend gott mitt ernst, glouben und allen truwen für unser statt und kirchen sampt allen frommen. Die mandata werden ymmer ye strenger gehalten. Von Lyndauw kompt unß gar nichts zů. Es darff unß nieman da dannen schreiben. Doch wissend wir, das ettlich ire tochteren gen Arba schickend, daher wir achtend, sy versechind sich ains frombden volcks. Die practica sind wunderbarlich. Aber vyl wunderbarlicher ist der herr gott Zebaoth. Der verstaht all allt und neuw, teutsch und welsch practica. Dem werden sy kains uber ain aug geben. Im seye preyß in ewigkait. Sein wellen wir sein, wir lebind oder sterbind. Diß hab ich geschriben uff hütt zinstag, hab gewänt, unsere karrer wellind morn inhe. So wellends erst von morn uber acht tag hinein. Waiß nitt, ob ich mittler zyt bottschafft haben mag, wyll fleyss ankeren. Ain weyb hat aussgeben, sy hab ain gůt onzweyfelig wissen, das ain musterplatz by Wiel im Hegöw innerhalb vier wochen sein werde, und man maint, diß wyb hab vyl kuntschafft. Uff purificationis Marię ist der kaiser mitt den fursten zů kirchen geritten. Sind die churfursten mitt im zum baalsdienst hiningangen, habend da verharret. Allain der pfaltzgrauff Friderich, bald er byß zur kirchen kommen, ist er widerum hindersich in sein herberg geritten, habe predig gehört. Yetz schick ich euch diß schreiben by unserm maister Jacoben. Der ist doch gar in ain ander hut geschloffen des trinckens halber! Gott bestät inn in allem gůtem und unß alle. Dem seind hie und dort bevolchen. Der lieder hab ich zum wunder kains können finden noch erfaren, weder by unserm bůchfuͤrern noch by den andern. Da ich doch gemaint hett, si werind damitt verfasset gewesen. Ist mir warlich sehr laid! Her Thomas Gasner zů Lyndauw, der fromm, yferig, truw gottes und seiner kirchen diener, ist auch im herren entschlaffen. O wie ists der kirchen zů Lyndauw alls gantz ubel gangen! Gott erbarm sich iren und aller kirchen! Sinen halb ists am besten gangen: Beati mortui, qui in domino moriuntur. Wie gantz selig ist, der yetzund stirbt! Datum den 18. februarii 1548. Tuus A. Bl. Eximio valde viro d. Heinricho Bullingero, amico et fratri incomparabili. Tiguri.
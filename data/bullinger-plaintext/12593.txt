S. De militibus istis, quorum admonuisti, nostros certiores feci, qui porro, quid opus sit facto, videbunt. Gratiam habemus fidei ac diligentię tui, qui tam strenue ubique advigilas. Quod Schoͤnerum ita curas, gratum nobis facis. Quod si eguerit aliquando pecunia, rogo, ut illi suppedites; ego tibi rursus, ne dubita, faciam satis. Praeterea fidem tuam, quam hospiti obstrinxisti, quandocunque voles, liberabo. Quid illius causa Augustam scribendum tibi existimem, suo tempore diligenter ad te perscribam. In iis rerum turbis frustra omnia in id genus negociis tentantur. Oro te, ut literas, quas hic homini inscriptas vides, quamprimum illi reddendas cures. Si vacabit, ipse quoque nonnihil scribam. De sumptibus non sum valde sollicitus. Ducoque hanc iacturam minimam, modo belli successus talis sit, ut dei veritatem ab hominum impiissimorum mendaciis vindicatam videamus. Valde exhilaravit, quod Helvetii vestri pacatioribus nonnihil animis sunt. Pontificis legatus utinam ita insalutato hospite abierit, ut nunquam rursum salutandus redeat! Conveniebat omnino hanc vanissimorum hominum scabiem et fecem iamdudum explosam esse et extinctam ab omnibus vel mediocriter cordatis. Sed sero, hoc est non nisi magno accepto malo, plęrique sapiunt, quibus dominus saniorem largiatur mentem! Chirurgum nusquam vidi, nec satis intelligo, quemnam chirurgum velis. Vide igitur, cui literas illas tradideris. Purgationem istam caesaris vestri nostris miserunt. Verum ecce, iam chirurgus vester Iacobus nobis adest tuas exhibens literas, quibus plane intelligo, quam pulchro tibi imposuerit commento, quum se a me huc vocatum adfirmavit, quum nihil huius in mentem mihi venerit nec opus mihi hac quidem vice ipsius opera fuerit. Ego enim nunc, si unquam antea, rectissime, deo gratia, valeo sumque valetudine prorsus confirmata, quod ad illud etiam malum attinet, quod, ut stirpitus profligarem, duos tantum non menses decubui. Exhilaresce igitur rursum, mi anime, vero bonę valetudinis meę nuncio, qui adeo ob falsum de adversa valetudine rumorem doluisti. Interim amanter cum Ruͦffo nostro expostules licebit, qui te in istum animi dolorem frustra coniecit. Mitto ad te Lęti literas, quas nudius tertius huc misit, praeterea partem literarum ad me missarum, unde intelliges etiam de Welsero nostro, quid nunc sentiat, nempe paulo modestius quam prius. Dominus medica sua manu ęgritudines nostras quamprimum et feliciter curet! Maximas tibi gratias ago, quod fidei confessionem et agonem optimi ac constantissimi Christi martyris Dietzii miseris. Dominus et illius et multorum aliorum sanguinem propter evangelii sui confessionem a nostris tyrannis effusum suo tempore ulciscatur! Ille te, mi frater, cum tuis omnibus ęternum conservet! Saluta tuam domum cum fratribus administris tuis in domino. Salutant te nostri, germanus frater meus cum Zviccio, Funcklio, etc. Ex Ruͦffo nostro reliqua omnia intelliges. Amemus, mi frater, mutuum ac communibus votis gravissime periclitantem Christi ecclesiam iuvemus. Magna impendere videtur toti Germanię calamitas, ni deus optimus maximus, malorum aversor, tempestiviter nos respiciat ac nobiscum, non ut commeruimus, sed ut antiquas suas miserationes decet, propicius agat. Vale iterum atque iterum. 24. augusti 1546. Tuus Ambr. Blaurerus.
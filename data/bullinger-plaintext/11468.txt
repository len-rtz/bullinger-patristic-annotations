Gratiam et pacem a domino. Satis, ut opinor, copiose de rebus meis proxime ad te scripsi, pater colendissime; non tamen possum, quin et nunc de rebus meis te certiorem faciam, praesertim cum non dubitem res meas tibi ex animo curae esse. Agimus itaque hic more consueto, paupere videlicet et tenui, spe omni in scholarcharum liberalitate intenti; quod enim me attinet, quod aliud sperem, non habeo. Quod utinam ipsi tam bene atque tu vel ego consyderarent nec me cum aliis conferrent, cum me omnium tam parentum quam cognatorum auxilio destitutum cognoscant. Sed hęc saepius inculcare non opus est. Spem mihi literę tuę de Nuscheleri benevolentia fecerunt, qui si sic perrexerit, comperiet sane non in ingratum se hoc beneficii collocasse. Curabo etenim, quoad possum, ut et illius et omnium vestrorum de me expectationi satisfaciam. Tu, quaeso, ipsum hortare et roga, quo in mihi commodando sit facilior. De Froschouero mutuum daturo scripseras. Ego cum eum aut aliis incommoditatibus impeditum aut alioquin non promptum viderem, importunius urgere nolui. Accepi ab eo florenos undecim, quos solos dixit sibi commendatos esse, ut mihi daret, quin etiam interdictum a te dicebat, ne quid adderet, quamvis hoc falsum esse sciam et ex literis tuis facile colligere possim. Eo tandem perventum est, ut Egenolphum nobis providere iuberet. Hac nos re contenti Frankfordia discessimus. Nunc vero Egenolphus singulis 5 florenos Froschoueri nomine daturos[!] promittit nec illum plus iussisse affirmat, quod et illius chirographo ad nos misso testatus est. Quę res certe non parum nos affligit, cum tam procul a patria remotis non melior spes (praesertim hoc turbulentissimo rerum statu) usquam appareat. Quid enim vivemus aut unde, cum e meis nummis hyemales vestes emere coactus sim, sodales vero me etiam minus nummorum habeant? Spem mihi maiorem facit Egenolphi humanitas; quę si nos quoque fefellerit, quid agamus, incertum est. Quare, pater charissime, te vęhementer rogito, ut cum Nuschelero nomine meo agere digneris, ut vel hoc futuro anno nummos aliquot mutuo dare dignetur. Ego pro meis viribus conabor, ne in me aut gratitudinem aut boni iuvenis officium desideret. Quod de Davidis monomachia ad me scripseras, diligenter curo totusque in hoc sum, ut ad proximas nundinas absolvam. Librum primum perfeci. In tres enim libros totum opus dividere statui. Quorum primus utriusque populi expeditionem, castrorum situs, armorum et ipsius Goliath descriptionem continet. Monomachiam absolvet secundus. Allegoricę autem expositiones tertio describentur. Scripsi praeterea aliquot heroinas epistolas, quas in fine subiicere statui. Eas vero cui dedicem, dubito. Tu, quaeso, consule, an Nuschelero potius aut M. Wernhero Lithonio dedicandę sint; hi enim inter alios maxime occurrunt. Monomachiam vero tibi cum aliis scholarchis commendabo. Quare te rogatum velim, ut aliorum nomina proximis nundinis ad me mittas. Tunc enim Froschouero omnia, ut excudat, commendabo. Nos hic defunctum lugemus Germanię decus Eobanum, virum sanctissimum, qui quarto octobris non sine summo dolore meo obiit. Solus enim erat, qui singulari me benevolentia prosequebatur. Scripsi in eius obitum epicedion, quod forsitan brevi imprimetur. Sic enim vult praeceptor noster communis d. Lonicerus. Princeps Hassię propter pestem Cassellis grassantem huc confugit. Novi praeterea non multum. Rerum enim incertas vices et regnorum perturbationes, quae hoc nostro sęculo communes sunt, nihil novi duxero. Cęsarem Wormatiam venturum audio, idem nimirum acturus, quod aliis comitiis actum est. Quinque Paganos tumultuari hic audimus. Utinam tandem domini iusto perdantur iuditio! Metuo tamen, ne et nos propter nimiam, quę nobis cum illis est, consuetudinem, imo et confoederationem poenas cum illis condignas sentiamus. Quod omnino futurum animus mihi praedicit. Utinam falsus hic vates sim! Salutabis nomine meo uxorem et matrem tuam cum omni familia, d. Ammianum quoque et Collinum. Vale, pater mi, et me tibi commendatum, ut soles, habeto. Marpurgi, pridie idus octobris 1540. Tui observantissimus R. G. Clarissimo viro d. Heinrycho Bullingero, patri suo imprimis colendo. Zürich.
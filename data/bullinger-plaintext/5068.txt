S[alutem] d[ico]. Rediit heri ad nos d. Petrus ex Gallia illuc ad colloquium missus, incolumis et alacer, deo gratia, deductus ad nos per duos capitaneos, certe viros egregios. Hodie in frequenti senatu auditi sunt. Principio tradiderunt literas consuli et senatui a regina matre, a Navarro, a principe Condensi et Amiraldo scriptas. Deinde egregium d. Petro dederunt testimonium, et quod eius in Gallia praesentia fructum peperit maximum. Postea egerunt gratias pro concesso ipso. D. Martyr postea per me exposuit, quid eius legatione tota factum sit et quis ex ea fructus. Ibi de colloquio exposuit rem omnem, de colloquii causis, principio, progressu et progressus per cardinalem et episcopos ruptura. Quod aeterna cum ignominia cesserint harena adversarii. Quod iam per totam Galliam norunt ipsos non ausos fuisse congredi. Postularunt tum a regio senatu, ut opprimat evangelium. Id quod ab illo his palam est negatus, sed consultatum, quomodo agendum, ut constet pax. Vident se non posse retinere pacem, nisi loca concedant piis, in quibus publice conveniant. Quoniam vero antea per omnes status publice decretum, ne nostri coetum celebrent, ut vel hac responsione resecetur occasio tumultibus, non possunt hoc decretum abrogare regii. Ergo circa medium decembris indicta sunt nova comitia statibus Galliae, ut de locis evangelicis deinde decernatur. Interim nullo decreto publicato decernitur evangelicis locus. Sed permittitur tamen cum modestia. Breviter: Testatur Martyr - testantur et d. Bezae literae - per totam Galliam nunc invitis[?] principibus sacerdotum triumphare Christum. Caeterum duo principes scribunt ad magistratum nostrum, tametsi in praesenti nondum ea sint consecuti, quae voluissent libenter, bona eos tamen spe esse brevi futurum, ut audiat magistratus noster, de quo gaudeat. Oremus ergo dominum, ut adsit causae suae et adversariorum artes et furores confringat. Optime vale.
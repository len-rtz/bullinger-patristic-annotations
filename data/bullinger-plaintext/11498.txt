Gratiam et vitae innocentiam a Domino. Reddita est mihi tuae humanitatis epistola, Traverse colendissime, qua duo a me postulas: prius significem tibi, quid actum sit Wormatiae in conventu principum et urbium, posterius quid Argentoratenses ac Basilienses de eucharistia sentiant; multos enim spargere in vulgus, quod palam asserant veritatem corporis et sanguinis Christi in coena. Ego vero cum multis negotiorum procellis adobrutus sim, non possum ea copia describere illa, qua alioqui amplissima negotia debebant postulabantque; caeterum ne uspiam tibi desim, paucissimis summa dumtaxat rerum capita perstringam. Diu iam et aliquot comitiis, Frankfurti, Hagenoae aliisque in locis, inter Caesaris Augusti Caroli V. legatos et protestantium - sic enim eos appellant, qui nostras partes sequuntur, eo quod multis iam annis contra pontificis atque Caesaris mandata pro sua religione et libertate protestati sint - oratores agitatum est de componenda in religione discordia, de pacificanda Germania et convocando vel nationali vel generali consilio. Tandem placuit, ut certus designetur numerus principum virorum, qui inter se conferant et rationes pacificandi aut concordandi indagine diligenter perquirant, atque hic finis est, cui hodie Wormatiam collecti sint. Atque singulis partibus undena sunt designata suffragia; adversarii enim habent voces undecim, nostri quoque habent voces undecim, id est ordinati sunt viri XXII una cum summis consiliariis, qui omnes ac singulos controversae religionis articulos mutua inter se collatione disputent. Hinc sententias suas singuli ferant, quae demum scripto proferantur proximis comitiis Ratisponensibus ad cognitionem Caesaris Augusti, regis Romanorum atque omnium statuum imperii, ut ab illis communiter consulatur, quid facto opus sit. His XXII suffragatoribus, ut sic dictum, additi sunt praesidentes IV, qui moderentur omnia et omnes retineant in ordine etc. Convenere itaque a parte adversa legati Caesaris atque pontificis episcopi Aquileiensis et Feltrensis, magistri sacri (si diis placet) palatii, legati item regis Romanorum, - quanquam priores audiam nulla habere suffragia -, item episcoporum Moguntiensis, Treverensis, Coloniensis, ac reliqui plurimi: principis Palatini Rheni electoris, marchionis Brandenburgensis electoris, ducum Bavariae, Braunswick, senioris Heinrychi - habet enim nepotes, qui nostras partes sequuntur illo multum reclamante -, item legati ducis Iuliaci, Clivaniae, Geldriae ac Bergis etc. A parte nostra venere legati Danorum, Holsatiae, Saxoniae, Misniae, Thuringiae, Hassiae, Lüneburg, Wirtenberg, Brandenburg, Prüßen, Pomeraniae, Westerrych, Nassow, Anhalt etc., urbium item liberarum imperii et Oceani. Initium porro cepere comitia circa calendas Novembris. At Caesaris legatus, Hispanus, dominus a Granvella, una cum aliquot doctis Hispaniensium 20. demum Novembris Wormatiam venit. Hic convocatis partibus in curiam senatoriam satis luculenta oratione exposuit, quae a Caesare habeat in mandatis: venisse se spectatorem et auditorem amicae collationis et praebiturum se per omnia partibus sequestrem aequabilem et impartialem, cum interim plerisque videatur plus inclinare in partem adversam; adiecit bona concordiae et discordiae mala; hinc ad concordiam adhortatus est omnes. Interea vero voces ultro citroque iactatae sunt ab adversariis satis feroces: ultimum hoc fore colloquium, quod Caesar permissurus sit; quod si viderit nostros obstinaces, perrecturum illum quovis modo ad tranquillitatem Germaniae reddendam atque restituendam; hinc autem sapientes colligere posse, quid sequuturum sit; optimum igitur et utilissimum nostris fore, si se praebeant tractabiles et flexibiles. A nostris iactantur in adversum hae voces: veritatem invictam esse, dominam esse rerum; neminem bonum de illa concedere posse quidquam; se nihil aliud quaerere, petere procuratumque velle quam religionem, pacem, veram libertatem Germaniae et ecclesiarum integritatem idque non armis, sed scripturis canonicis, iure et aequitate, quanquam etiam ipsis illa non desint ad depellendam iniuriam ac violentiam, iniustitiam et tyrannidem. Postremo iussi a Caesaris legato, a vicario, dicere palam ac diserte, quid sentiant de religione, in quibus perstare perseverareque cogitent, ut vel illo responso uetur collationi initium, responderunt per singula undecim suffragia pariter se Caesari, dum Augustae comitia celebraret anno 1530, exhibuisse confessionem fidei suae; in ea se permansuros; simul autem Latine et Germanice scriptam illam Hispano exhibuerunt. Coepit itaque adversa quoque pars per sua suffragia exponere, quos velit articulos oppugnare, quos dare nostris, atque hic protinus voces adversariorum inter sese divisae atque collisae sunt. Legatus enim Palatini Rheni electoris palam confessus est nihil in illa se confessione videre impium, a vera pietate alienum et fidei catholicae adversum; nolle igitur se quidquam oppugnare in ipsa. Successit marchionis Brandenburgensis electoris legatus, qui per omnia Palatini legato subscripsit; accessit denique his duobus legatus principis Iuliaci, Clivaniae, Geldriae ac Bergis etc., D. Conradus Heresbachius, qui et ipse in sententiam nostrorum pedibus ivit. Quid vero hic facerent adversarii, videntes 8 tantum voces sibi relictas, tres a se dimissas in haereticorum partes concessisse, qui nunc XIV suffragia habebant? Diu ac multum consultarunt et nullum non moverunt lapidem, quo nostra infirmarent suffragia. Itaque minis, pollicitationibus ac technis variis nostros adorti, hoc est eos, qui in ipsorum consortio constituti nostram probabant, sicubi quirent illorum voces labefactare; missi sunt ad ipsos principes nuncii, qui peterent, legatos aut mutarent aut alia suffragia dare iuberent; verum renuerunt id hactenus. Torserunt igitur se in hoc nodo prope per mensem integrum et amplius nostris interim quietis et exspectantibus responsum. Tandem XXII. Decembris venit legatus Caesaris, Hispanus, evocat nostros et petit colloquium novum, quod transigatur a paucissimis et in quo duae tantum adversae voces consignentur, et ut scriptum hoc suffragiorum ac sententiarum actorumque nemini nisi Caesari exhibeatur in proximis comitiis, etc. Hactenus quid Wormatim egerint adversarii, nec ex optimis viris rescire potui. Quid porro responsum sit adversariis a nostris ignoro; ultimae enim litterae a Wormatia datae erant 23. Decembris. Ego parum exspecto frugis ex huiusmodi certe dolosis comitiis. Video interim benignum Dominum consulere suis et invitis omnibus hostibus promovere gloriam nominis sui; quo nomine maximas ipsi gratias debemus, simul orare, ut nostri misertus adaugeat nobis fidem, opprimat prava consilia et in exscidium veritatis inventa. Caesar per Flandriam crudelissime persequitur veritatem: proscripsit libros Lutheri, Zvinglii, Oecolampadii, Melanchtonis, Vadiani etc. nominatim publico aedito edicto, cuius exemplar apud me habeo; vocat nos haereticos, schvermeros; exurit libros et libris utentes bonos viros. Idem facit rex Francorum per Gallias. Rex Anglorum Heinrychus, omnium principum inconstantissimus, nunc papistas persequitur et occidit, nunc nostros; Protheo est mutabilior. Aiunt illum nunc moliri foedus cum Caesare. Quid verum sit, nescio; hoc scio, quod ille non mentitus est, qui dixit: „Facile in uno annulo omnium bonorum principum imagines exsculpsisse“, et ille: „Nolite confidere in principibus neque in filiis hominum, in quibus nulla salus.“ Beati omnes, qui fidunt Domino, et beatum genus, cuius est dominus Deus eius. Adieci his nostris confessionem Augustanam, si forte illam desiderares, et hac te dono, si exiguae chartae merentur doni nomen. Adieci praeterea nostrorum consultationem Smalkaldiae factam superiore anno, cum etiam comitia Hagenoica communibus votis consultarent, quid adversariis concedere possent, quid non possent. Sed ea lege mitto, ut per proximum nuncium bona fide remittas una cum reliquis chartis, quibus describuntur comitia Tigurina XXXVIII. anno inter Argentoratenses et nos celebrata, ex quibus intelliges, quam vere dicatur Argentinenses et Basileenses a nobis defecisse. Intelliges etiam principes et urbes protestantes recepisse, id est non reiecisse confessionem nostram, a qua nunquam in ullius gratiam vel transversam lineam unam discessimus et Deo volente non discedemus. Argentinensis et Basileensis respublicae et ecclesiae nobis sunt coniunctissimae et nos illis gratissimi acceptissimique. Confessionem nostram una cum declaratione ad Lutherum, Lutheri vero primam responsionem non adieci, quod illam suppeditare potest charissimus et colendissimus frater Comander aut Balingius. Quodsi fallor, significabis, ac curabo, ut habeas illa. Quanquam vero ita inter nos convenerit, sicut legis, attamen pergit Bucerus nescio quos nodos in re clara nectere et perplexius loqui. Nunc fortassis occasionem et boni et mali accipiunt loquendi de defectione. Interim nolo defendere Bucerum, qui ipse vix potest omnia sua defendere et excusare apud bonos; verum ut defendere nolo, ita nec accusare. Stat quisque et cadit suo Domino; sumus autem omnes servi Iesu Christi; huic soli debetur omnis gloria semper. Vale. Tiguri, 21. Ianuarii 1541. Salutabis D. Antonium Traversum et alios viros bonos. Ignosce cacographiae; scripsi celerrime, nec dabatur relegere. Heinrychus Bullingerus.
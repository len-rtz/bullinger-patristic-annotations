Gratiam et pacem a domino. Enecas me propemodum tuo tam diurno silentio. Ego tertio iam scribo tu, ne semel quidem respondes. Qui, obsecro, fit, ut nunc scribas rarius quam olim, cum nondum stipulati fuissemus coram? Aut feci, quod displicuit, aut valetudo tua periclitatur. Quod autem in te desydero et accuso, idem in d. Grynaeo desydero et accuso. Nihil is quoque scripsit hactenus unica tantum scheda dempta. Eritis ergo posthac diligentiores. Nam induci non possum, ut credam vobis scribendi defuisse argumenta. Senatui nostro placet per omnia confessio. Priores destinarunt legatos. Nos quaedam adiiecimus, nihil tamen mutavimus, nihil detraximus; illustrandi tantum gratia ea addidimus, quae scripto ad vos perferent legati. Nostra enim praesentia nunc non videbatur opus, neque ahi quam senatores dicuntur vocati et recte. Quid enim ageremus nos post articulos conscriptos? Si vero agetur de mittendis in Saxoniam legatis, de quibus nuper agi coepit, ego quidem satis esse putarim, si ex Helvetiis duo omnium nomine proficiscantur: d. Simon Gryneus et doctor Ioachimus Vadianus. [Es be-] dunckt [mich], es were [mer?] dann gnuͦg [an di]sen zweyen. Quodsi omnino ex Tigurinis aut Bernatibus videantur aliquot addendi, deligatur Wattewilius et d. Pellicanus. Nam quod ego nuper nominabar, multis ex caussis inconsultum videtur, maxime, quod ecclesia nostra tanto tempore mea nolet praesentia carere. Frequentius mihi concionandum, interim non est, qui hoc onus subeat, neque multi nobis supersunt ministri idonei. Aliae enim ecclesiae exhauserunt nos propemodum. Deinde sinistro pede incipio e podagra laborare. Nondum plane lecto vel aedibus affixit, gressum modo debilitavit hactenus. At non nescis minus idoneos esse longinquis profectionibus huic morbo obnoxios. Denique Pellicanus ad hanc obeundam provinciam magis est idoneus utpote senior, doctior, prudentior et authoritatis non vulgaris, Luthero quoque ipsi familiaris. Quae scripsi in epistolam ad Thessalonicenses priorem et posteriorem, item in utranque, ad Timotheum, in illam, quae extat ad Titum et Philemonem, dabit Froschouerus. Accipe, obsecro, id a me muneris. Tibi vero et d. Grynęo id imponimus offitii, ut confessionem Latinam per omnia conferatis ad Germanam atque ita restituatis, ut illa huic respondeat. Nam multis in locis dissident alias, et Germana planior et copiosior est. Hinc volumus Latinam ad istam restitui et componi. Vale. Tiguri, 22. martii 1536. H. Bullingerus tuus. Charissimo viro d. Osvaldo Myconio, Basileiensium antistiti vigilantissimo, suo in domino charissimo fratri.
S. in domino, charissime frater. Legi summa cum tristitia epistolam illam lenocinio verborum excultam pulchreque depictam, Bucerani animi erga ecclesias nostras testem, hoc est epistolam, quę Lutheri laudes, Buceri diligentiam in concordandis ecclesiis extollit. Utinam hunc laborem in aliam rem et utilio[rem] et necessariorem impendisset! Fortasse maiorem laudem et maius commodum indeptus esset. Fucis omnia sunt plena et fallaciis. Quam pulchre te deterrere voluit, ne concordię mentionem faceres! Quam belle conatur minis extorquere, ut omnino nunc temporis nihil respondeas! Buceri ingenium novit Germania. Illius inconstantia nemini non nota est. Fortassis bono zelo hanc telam orsus est. Dominus illum iudicabit, cui stat et cadit. Ingenue agunt christiani in omnibus, praecipue in religionis negotio. Iam sentio, cur subscriptiones ad articulos nobis missos urgere soliti sint ab omnibus nobis, de quibus iam gloriantur, quasi Luthero et aliis ecclesiis Lutheranicis subscripserimus. Dominus aperiat illorum corda, quo agnoscant ipsius voluntatem. Amen. Tomos II Zvinglii missos summa voluptate accepi, sed dono illos nolo, ne tibi sim plus aequo molestus. Indica, oro, pretium, et numerabo, quantum voles; aut si ita placet, numerabo et ego folia et totidem remittam. Scribe itaque, quos libros velis, et coemam quam citissime; nam nolo ulla in re te gravare. Tertium autem similiter tomum mitte propter Ecclesiasten et Iob et alia, quę in maiori forma non habeo. Quartum tomum habeo in folio. Videbis me non ingratum erga te, sit in quocunque negotio, quod mihi iniunxeris. Gvaltheri nostri carmen dedi Myconio, qui dixit se velle ad te scribere, sed nescio, an scripserit ob disenteriam, qua bonus senex laborat. Similiter commode etiam literę ad d. Petrum Martyrem Argentinam venerunt. Ferdinandus ist vor 14 tagen von Wurmbs geschiden, mit k. mt. vor zuͦ nacht einzig geessen, lang mit einanderen gespaciert im saal, do sich Ferdinand hefftig geklagt hat turchister nott. Was k. m. daruff zuͦ antworten geben, weist man nit. Kaiser Carolus ist ouch von Wurms abgescheiden, mann meyn uff Cöln, denn do soll sich ein uffrur erzeigen; dann der rath ist zwitrechtig. Es sind vil pfaffenknecht im rath, die die iren by der alten gewonheit wellen behalten, beschirmen und schützen. Dominus suis auxilium ferat, ac tu dominum [pro illis] ora, quo constantes sint ad resistendum [satanae] membris, quę uff dem letsten lochlin pfiffen. Nec illud te cęlandum puto: Brisaci sunt adhuc octo sacrificuli; aber sy haben keyn pfarhernn gehan nach pfingsten. Und hat man in 3 wochen do nit geprediget, dan kein caplan hat wellen predigen. Digni fuissent fustibus. En miseram rem et deploratione dignam; inter tot sacrificulos non unum inveniri, qui verbum dei annuntiare velit vel sciat! Et ni nebulo aliquis venisset, omnes ex civitate eiecti fuissent; et utinam fuisset factum! Quid praeterea in comitiis sit actum, nemo novit. Alia comitia futura sunt. Quid papistis sit agendum, interea consultabunt, et nihil aliud quęrunt, quam Christi negotium procrastinare. Nam vident nostram et nostrorum ignaviam, oscitantiam et tarditatem in omnibus rebus agendis. Vale in domino et ignosce garrulitati. Proxima hebdomade mulier quędam ob paupertatem se suspendit; quędam voluit se praecipitare per pontem, sed depreh[ensa]. Homicidium heri est factum per famulum sutoris cuiusdam. Duo soles in cęlo iis [die]bus visi sunt a multis. Quidam egregie potus praecipitavit se post mediam noc[tem] per fenestram et mortuus est; vinum in causa fuisse reor. Satis dominus nos [ad]monet, si sapere vellemus. Vale iterum et fratribus me commenda. Basileę, 12. augusti 1545. Tuus Gastius ex animo. Mitto praeterea tibi contiones in Marci evangelium, non in omnia capita, sed in priora 4, quas cupio apud vos imprimi. Si autem nullus typographorum hanc operam mihi locare vellet, cupio remitti librum. Non excede[ret] libellum 25 folia; non autem omnia iam mitto, sed si vellet aliquis imprimere, mitterem reliqua post nundinas. Mihi non videtur inutilis labor. Argentinensibus nolo mittere neque libenter nostris censoribus permitto, qui nihil aliud norunt quam mutare, quę illis displicent. Vale ite[rum] atque iterum et rescribe hac de re. Nihil a typographo quam 5 au[t] 6 exemplaria peto, quę amicis dare hactenus solitus sum. D. Pellica[num], optimum senem, nomine [meo] salutabis quam officiosissime. Ita soleo meum silent[ium] garrulitate vix toleranda resarcire.
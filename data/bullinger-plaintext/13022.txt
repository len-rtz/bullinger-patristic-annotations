S. Ecce cogor tertium et maximum quoque malum scribere. Nachdem ich diß gschriben und all stund mein, der bott von Baden, so von gmeiner Eidgnoßen wegen hie ist, werde gfergget und well ufsin, so kumpt Musculus zuͦ mir, sagt mir, wies imm gang, das min herren imm sin kilchen abkündet und dem keiser zuͦ sim pfaffenwerck vergunnt habind. Das  macht uns erst ein schmertzen, größer, dann uns noch keiner widerfaren! Da sol uns billich der yfer deß huses gottes freßen! Aber wie söllend wir imm thuͦn? Wir könnends nitt wenden. Ich sorg, wir werdind nach und nach uß allen vertriben. Der hertzog von Peyeren forderet auch schon S. Ulrichs kirch, dann er ligt imm selben closter. Der propst zum Krütz und der zuͦ S. Georgen supplicierend auch an keiser, das man si wider zuͦ dem iren in poßeß laß kommen. So zwyfel ich nitt, dann das die chorherren zuͦ S. Moritzen uns auch vertriben werdind, dann es ist gwaltig halb stifft gsin wie das zuͦ Zürich. Nun wart ich uff schriben von Zürich, dann ich hoff, min herren werdind ein benuͤgen han und mich bi disem schelmischen läben nitt laßen. Predgens halb farend wir für, dörffend aber schier anders nitt predgen dann wie daheim imm landsfriden. Wir woltend gern thuͦn, das zuͦ erbuwung diente. Ich bsorg aber, es helff weder surs noch suͤßes. Musculus wil nitt bliben. Ich halt mich still, das nieman mein, das ich hin well. Haec paucis omnia Germanice, ut et aliis communicare possis. Vale denuo. Ultima iulii, vesperi. M. Heinrych Bullinger.
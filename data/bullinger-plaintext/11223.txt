Früntlicher gruͦs, williger dienst und was ich üch eeren, liebs und guͦts vermöcht, sye üch bevoran bereyt. Hochgelerter, frommer, fürnemer und wyser, günstiger, fürgeliepter herr, ich hätte üch gernn ee zuͦgeschriben und üch nach minem besten vermügen üwers gschrifftlichen fürtrags bericht und entscheyden. So ist die person, durch die ich alles hab muͤssen zuͦwagen bringen, sid üwerm abscheyd von Zürych nie anheymsch gewäsen und erst nächt spaadt widerumb von unser herren schäfften (alls üchf licht wolwüssend, was vorhanden) her heym kummen. Hierumb langt an üch min ernstlich pitt, ir wöllend minen langen verzug und das ich den botten uffgehalten hab, für entschuldigt haben; dann so diser bott nitt vorhanden gewäsen were, hätte ich ein eignen üch hinuff geschickt. Und ist dem handel also: Die person was gant und gar geneigt, üch zuͦ radten und ze hälffen, ouch nützid zuͦ verhallten alles des, das ich hierinn möchte nutz oder schad sin. Und zeygt für das erst an, das gar niemandts under den orten überal gewäsn, der am Appentzeller handel einigs gefallen gehept. Dorumb dörffind ir üch gar nüt entsitzen; dann es muͤsse nun gar seltzem zuͦgan and gar ghein standthaffte in den orten sin (des er sich zuͦ inen nitt versäch), sölte üch da ützid ze besorgen sin. Demnach zeygt er an, das es ein einhälligs gewäsen sye, das man der statt Sangallen das iro gefolgen lasse und bezalen sölle. Der zuͦred halb sölle guͤtlich oder rächtlich vertragen oder uußgefürt werden, und hie sye nitt mee, dann ein einigs ort (nitt nodt ze benamsen) gewäsen, das die Apptzeller vermeindt by den pündten und ire(n) rächten zuͦ beliben lassen; die übergen ort aber alle, wiewol sy ouch nitt gesindt syend, weder die Appentzeller noch yemandts von brieffen und siglen ze trucken, wöllind sy doch disen handel, der also partyisch, nitt für die Apptzeller wysen, so er nitt möcht guͤtlich vertragen werden, sunder gemeinlich für sych nemen. Zeletst, alls ir gevragt, ob weger das rächt oder die guͤtickeyt angenommen? sagt er, der handel sye (alls ir wüst) verworren; dorumb gefiel im bas und möcht üch radten, ir nämend die guͤtickeyt an. Ursach dis sins radts ist: ir wurdint mitt der guͤtickeyt alls vil alls mitt dem rächten gewünnen; das hoff er ye gäntzlich; so bringe das rächt vil unwilles, unfrüntschaft, unruw, kost, muͤy, sorg und arbeyt. Hiemitt last er üch früntlich gruͤtzen und embüt sich gägen üch aller trüwen diensten und liebe. Also bitt ouch ich, ir wöllind mich allwäg befohlen haben und diß min schnell schryben für guͦt uffnemen und, söllend irs wyter fürtragen, verbessern. Hiemitt sind gott befolhen. Wo ich üch gedienen köndte, bevor einer frommen statt - Sangallen, söllend ir mich guͦtwillig und trüw finden. Gruͤtzend mir h(err) Ambrosy Schlumpffen und üwere predicanten, mine lieben bruͤder. Datum Zürych, September 20., anno 1538. Man acht, es werde vast bald ein tag zuͦ Baden dero von Rodtwyl und Landenbergern halben. Hatt mich obgemelt person üch befolhen ouch anzuͦzeygen; doch kan er nüzid eigentlichs sagen. Üwer gantz williger Heinrych Bullinger. Dem hochgelerten, frommen, fürsichtigen und wysen H. Joachimen von Watt, burgermeistern zuͦ Sangallen, sinem günstigen lieben herren.
Gratiam et pacem. Nuntius hic tabellio est universitatis Witembergensis. Commendo ergo hunc ture humanitati, quo possit vestram caritatem et beneficentiam praedicare suis. Redibit ad me; per hunc igitur, si quid velis, scribere poteris. Recte valemus hic omnes; sed caritas est rerum omnium; speramus tamen meliora. Domini est potentia et regnum. Scripsit contra Zwinglium, Oecolampadium et nos Tigurinos petulantem libellum Lutherus. Ei respondimus Latine et Germanice; brevi illum habebis. Caesar in Inferiori Germania valde persequitur fideles. Hactenus diu expectatus est frustra in comitiis Wormatiensium; decumbit Bruxellae podagra valde laborans. Scripsit Wormatiam se brevi vel ipsum venturum ad comitia vel missurum aut fratrem aut commissarios. Putant plerique illum non venturum; pudet enim ipsum promissionis, quam non audet praestare. Promisit se pacaturum religionis negotium dissidens; iam cum papa indixit concilium; metuit sibi. - Vale. Plura enim modo non possum oppressus negotiis. Tiguri, 27. Februarii. Valeant filii tui et D. Antonius Traversus. Fama est Gallum ab Anglo castris exutum valde graviter afflictum esse. Heinricus Bullingerus tuus. Clarissimo viro D. Ioanni Traverso Zuzatiensi maiori, domino suo colendissimo et fratri venerando. Travers. Zutz.
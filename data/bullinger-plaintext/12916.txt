S. P. Quod ad res novas attinet, omnia habebis ex d. Laeto. Plura enim sunt et scitu memorabilia, quae Saxo agit. Res nostrae tam sunt incertae, ut in crastinum vix, quid futurum sit, iudicari possit. Pfaffi cum suo caesare non cessabunt, donec crucifigatur Christus! Dominus ecclesiae suae succurrat! Video enim eos, qui ipsius columnae esse aliquando sunt visi, minari ruinam. Tu dominum Laetum conforta et mone, ne ecclesiae causam deserat. Nescio enim, quam sit intra mensem unum et alterum factus alius, sive muneribus sit lenitus (quod non libenter credo), sive nos consolandi gratia hoc facit. Videt forsan ita omnia esse corrupta, ut facilis non sit curatio. Non frustra moneo. Ideo etiam scribit Cellarius. Scribet aliquando Musculus etiam (nam promisit), ne putes nos esse vel meticulosos vel sine causis affectare abitum. Non possum nunc plura, nam nescivi ipsum discessurum esse, quam cum iamiam ocreatus vellet conscendere equum. Rogavi, ut expectet me vel unam lineam scribentem. Interim Cellarium etiam rogavi, ut scriberet vel unum verbum, cui etiam multi sunt suspecti, de quibus vos, quoniam procul estis, bene sentitis. Non libenter scribo multa. Dicam tamen aliquando, si dominus dederit, ut conveniamus, omnia. Vale et ora pro nobis dominum. Romanum vix mecum retineo. Est aliquantulum impatientior. Rogo ergo, ut in proximis literis ipsum confortes. Wo Zoller blib, nimpt mich wunder. Fratrem meum mone, ut, si quae in Acta descripsit, mittat. Iam enim post pascha ordiar. Migro in aedes d. Bernardini. Lepusculus aut Romanus mihi succedet. Vale. Salvos cupio fratres omnes una cum familia tua. Festinanter omnino. 30. martii 1547. I. Hallerus, perpetuo tuus. Clarissimo viro d. Heinrycho Bullingero, fidelissimo Tigurinae ecclesiae antistiti, domino suo plurimum colendo.
S. Adiit me heri vespere Wentzeslaus hic, Fronto, ut aiebat, cognomine, patria et natione Boioemus, et se Patavio venire et Adula superato primo Veldcircum, dein Rheno traiecto ad me Sangallum contendisse referebat, tum ut me nomine dumtaxat sibi notum de facie etiam cognosceret et salutaret, tum etiam quod in animum induxisset, sese viatico destitutum aere vel tantillo sublevari posse, quo recta Tigurum (cuius visendi cupidissimus esset) proficisceretur. Petiit igitur ante omnia, ut tuae eximiae humanitati meis literis se commendarem, quod certe meo more et quod studiosis perpetuo cuperem esse consultum, quanquam a planis non paucis et falsis fratribus mihi saepesaepius impostum est. Tamen, quia ingenio prompto neque infelice lingua est neque mores tales, a quibus abhorrendum ducerem, et vultus plane non fallax, sed liberalis videbatur, noli ei meam operam denegare et orare te ut amicum omnium, quos charos habeo, spectatissimum volui, ne quid illi officii, quod peregrinis debemus, largiri non velis hominemque amplius nosse pergere, quam ego tempore tam brevi potuerim. Quod ad meum morbum attinet, nihil novi mihi aut rari accidit. Quinquies enim domi ac peregre febre laboravi, sed quotidiana tamen me ad calendas iunias sic acerbe invasit, ut paucis post diebus multi mihi timuerint et ego plane mihi persuaseram, ex humanis me excessurum. Interim tam[en] quicquid potui et debui medelae adhibui morbumque ita fregi magno meo dolore et labore, ut demum rebus domini gratia conversis ad initium iulii febris in totum deseruerit ac mox fastidium stomachi, quo mirifice emarcueram, ita sublatum sit, ut et cibo me vel solidiore et potu iucunde reficiam meliusque habeam in dies adeo, ut munus consulatus iam rursum obierim, qui mense prope  toto feriatus fui, neque ambigo amplius, quin mihi alium mortis terminum statuerit. De caesare, rebus aliis, praesertim Pannonicis, pertinax silentium est. Facit aut[em] fluxa fides nunciorum et sermonum varietas, ut, qui antea nostris libenter multa communicarant, iam, ut suam redimant fidem, parcius scribant. Nolim autem, tibi persuadeas, me ullis casibus muliebriter frangi ac percelli me sinere. Novi enim, quo in statu sint, qui in Christo pie volunt vivere, et callum obduxit nobis dudum hostis religionis nostrae non malignus modo, sed etiam pestilens, quem intra muros nostros et moenia sustinemus. Sed bene habent nostri, quibus non temporaria, sed aeterna bona constituta et decreta sunt. Vale. Sangalli, 8. die iulii, anno 1547. Tuus Ioachimus Vadianus. Longe doctissimo et pientissimoque viro domino Henrycho Bullingero, amplissimae ecclesiae Tigurinae praesidi, domino suo et amico colendissimo.
Georg, grave zu Württemberg und zu Mümppelgart, etc. Unsern grus zuvor, lieber besunder! Wir fuegen euch gnediger meynung zu vernemen, das wir von burgermeister und rath der statt Lindaw von wegen Johan Voglers des jungen (als der sich one willen seins vatters mit einer zu Augspurg ehelich verheurath und also in des vatters unwillen gefallen ist, das er ime kein hulff oder handtreichung mher thuͦn will) mit sunderm vleys (wie ir dan es hier in verwartter copei ieres schreibens zu versteen hapt) angesuocht, darzwischen zu handlen, damit des vatters gefaster zorn mog abgewendt werden. Dieweyl wir dan vermutten, das ir solche sach, dieweill sie doch geschehen, beguttigen zu helffen woll geneygt, zudem der alt Vogler euch nit bald us der handt ghen wurdt, ir wollett der bayden jungen halb (die dan irs erbarn wesens und lebens von den von Lindaw ein gutte zeugknus haben) bei dem vatter das best furwenden, damit er sollichen unwillen gegen dem son fallen laß, nit so vil uff das gut (dieweyl sie nit sunders reich ist) sehe, sunder zu vermeydung grossers ergernus in solliche ehe verwilligen thue, wie wir ime dan selbs auch solches der lenge noch zuschriben und zu bedencken geben, des versehens, er werde sich, auch uns zu gefallen, gegen dem son milter erzaigen und zu boserm nicht ursach geben; darzu ir das ewer auch thun und die sach zum besten zu furdern wolt geneygt sein. In dem thut ir one zweyffell ein recht gut werck, welchs auch der jung  Vogler on zweyffell danckbarlich umb euch wurdt beschulden; und euch gnedigen willen zu erzaigen, seindt wir geneygt. Wir haben auch ewer schreiben sampt den neuwen zeittungen (deren wir zum theill hievor gehapt) entpfangen. Bedancken uns derselben. Es ist von Pomerano im truck usgangen, wie sich die sachen in disem krieg zu Wittemberg zugetragen, wie auch hertzog Moritz die universitet wider angericht, etc. Achten, euch sei dasselb hievor zukomen. Hiemit gott bevolhen. Datum Basell, den 17. octobris anno, etc., 47. G. g[rave] z[u] Wyrttemberg, etc. Dem wolgelerten, unserm lieben besundern magistro Heinrichen Bullinger, predicanten zu Zurich, zuhanden.
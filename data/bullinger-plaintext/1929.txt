Gratiam et pacem a domino. Celius noster, vir ornatissime, homo singulari eruditione et humanitate pręditus et utriusque nostrum amicus, ne vacuus meis ad te proficisceretur literis, has tibi dare placuit, quibus ostenderem mihi tuam erga me benevolentiam valde gratam esse, quam declaras tu eo, quod nullos fere ad amicos, quos hic habes, literas scribis, in quibus mei non amanter facias mentionem. Quod tuum de me testimonium ut a probato viro profectum nisi magni faciam, et in te ingratus sim valde et mihi iniquus. Deinde, quoniam ędita est a Brentio nuper scriptio quędam, in qua is Osiandrum cum Prussię et Saxonię theologis conciliare studet, volui tibi significare te mihi gratum facturum, si me, ut Brentii studium tibi probetur, certiorem reddas; nam ab initio statim visi sunt illi mihi verius λογομαχεῖν quam πραγματομαχεῖv. Tu vale, vir clarissime, et Celium nostrum commendatum habeto. Omnes tuos salvere iubeo. 17. iulii. Martinus Borrhaus tuus. Clarissimo Henrico Bullingero, ecclesiae Tigurinae episcopo, suo in domino fratri.
G[nad] und f[rid]. Die sachen stand vast ellendiklich der menschen halb, aber der menschen halb, sag ich, nitt des herren halb, der gwüßlich sin eer retten und unser heyl fürderet. Wie die 5 stett ein fuͦßfal und eyd gethan, wirt üch Oporinus zeigen; doch spreytents nitt wyt, dann mitt soͤlichem geding hab ich imms gaͤben. Es ist überhin umb und mitt allen oberlendischen stetten, ouch mitt Augspurg. Bernhardinus Ochinus ist gen Constantz endrunnen, dann inn der keyser herusgeforderet sampt h. Sebastian Schertli. Wo der hinkummen, weiß ich nitt. Wie es umb Hallern und die unsern stande, weiß ich nitt. Min herren habend hinuß sontags ein louͤffer gesandt. Anthoni Fugger hat den friden gemacht, ut videamus hanc calamitatem oriri maxime ex publicanis. Der keyser hat inen zuͦgesagt, sy ze bliben lassen by irer religion und libertet. Sed fucus est; artes et mendacia sunt! Lindow sol ouch überhin sin. Wie lang Constantz constans blib, weist gott! Der bischoff von Lunden embüt sich vil vaͤtterlicher trüw und liebe, und wie er iren by k[eyserlicher] m[ajestat] ein guͦten eerlichen friden bekommen woͤlle. Gott mache ein end dem ellenden laͤben! Der keyser sol sich fry saͤhen und hoͤren lassen, ye das es kein mangel ist, dann das er laͤpt. Saxen und Hessen soͤllend sich dappffer umbthuͦn. Weiß ich nitt, ob es war oder wie vil daran ist. Ich hoͤrte gern allwaͤg von üch, was ir von under heruff haͤttind, dann da soͤltend ir wol ettwas anzeigens haben. Gott mitt üch. 2. februarii 1547. Parum aut nihil fidei, soliditatis et constantiae video superesse apud homines. Proinde convertamur ad dominum, qui, etsi afflixerit nos pro meritis, attamen suis non deerit; ac simus, quaeso, fortes in domino, verbum vitae et consolationis nobis commissum a deo annunciantes. Dominus aderit suis! Vale iterum. Bullingerus tuus. Valeat plurimum Gastius, de cuius silentio plusquam nimio non possum satis mirari. D. Myconio suo. Basel.
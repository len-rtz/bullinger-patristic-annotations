Gratiam [et] pacem a deo per Iesum Christum. Accepi, pater charissime, quem mihi libellum misisti, pro quo, quod ego retribuam, non habeo. Pergis tu me beneficiis pene obruere, ego tibi obligari. Dominus, cui vivimus, ipse retribuat. Verum tamen libellum istum (quia similem d. Ioannes Cellarius suo chirographo signatum miserat) Vulpio meo, cui legendum concedere iubebas, tuo nomine donavi simulque scripta tua ostendi. Quod ipsam causam attinet, deploro ego strenuissimi illius olim in evangelio domini militis insignem dementiam, qui, quod vix ędificarat, tanta nunc animi impotentia demolitur. Paulus, quae destruxerat, totis postea viribus restituisse in integrum legitur. Hic contra tendit. Quid iam adversarii nostri? Putant suam causam esse optimam, cum nos paulatim redeuntes cernunt. Tuum certe conterraneum Anguillam pro rostris huiusmodi verba frequenter inculcare audio: „Nonne semper praemonui homuntiones istos tandem se ipsos confecturos iisdem armis, quibus in nos modo furiunt? Proscribunt iam ipsi invicem atque se esse hęreticos mutuis accusationibus testantur neque, quo se vertant, sciunt.“ Libros ego domi meę habeo. In integrum Anguillam agnoscis. Verum ego sic iudico: Offendantur licet et pereant filii perditionis, dum modo ne sit a nobis offendiculum! Summa est enim in scriptis tuis modestia, quę et me plurimum delectat. Nescis enim, quid apud nostros efficiat illa modestia. Quare obsecro, ne te sciente ulla a nostris exeant acerbiora scripta. Quid enim, si cum insanis insanimus et ipsi? Scripsit etiam Gvaltherus noster elegantissime profecto piissimeque, adeo ut ex nostris, qui quidem legerunt, valde mirentur deumque summe laudent. Confirmet illum dominus et augeat auctissima illius dona. Amen. Sed quandiu tibi tacebo, quod dominus fecit mihi? Pridie, quam hęc scriberem, filiolum pulcherrimum ex uxore mea suscepi, qui hodie (ita socru mea cupiente) ad sacrum fontem Leonhardi, soceri mei, nomen accepit. Porro contulit mihi dominus abundantiam omnium, quibus familiam alere possim; pro quibus, quid ego debeam, video; sed tu, ut possim, pro me precare, videlicet ut fiam fidelis et constans domini mei minister. Insaniant cognati mei. Nunquam tamen mihi vel solem vel dei clementiam prohibebunt. Pergunt quoque nos odio prosequi vicini nostri propter constantem veritatis confessionem; sed fluctuum instar et argenti vivi nunc sursum, nunc deorsum volvantur. In omnes mutentur formas. Ego tamen, deo et sanctę veritati confidens (in domino glorior), cum ęqualium meorum uno et altero congressus, facile superior fui. Laus domino deo. Age, pater suavissime! Raro me scribere ais; prolixe igitur! Raro certe tabellio, cui fidas, nobis datur, ac sępe non curari nec vestras nec nostras literas comperi. Hęc sunt, quae ad literas tuas, dulcissime pater, respondere visum fuit. Salutant te, quos et tu per me salutaveras, quinetiam maior noster, nec non charissimus compater meus Michael atque d. Vurbenius. Tu meo nomine coniugem, liberos ac totam familiam tuam salutabis. Vale, et me solito more dilige. Biellnis, 6. idus aprilis 1545. Tuus ex animo Ioannes Leopoldus Fry. Doctissimo piissimoque viro d. Heinrycho Bullingero, ecclesię Tigurinę fidelissimo pastori, patri suo summe semper observando. Tiguri.
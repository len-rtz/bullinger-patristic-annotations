S. Ex tuis scriptis, facundiss[ime] Bullingere, colligo litera[s] meas ad te datas intercidisse, quod licet me turbarit; nihil tamen vereor, ut qui dictis scriptisque constem, cuiuscunque in manus perveniant. Ornatissime mi Bul[ling]ere, animo tuo prorsus exemptum volo, quod ulla parte me unquam offenderis; quid enim a tam candido pectore proficisci queat, quod mihi non gratissimum existeret? Cui etiam non modo mea universa, verum etiam meipsum totum debeo, ut totus, quantus sum, in tuo sim ęre neque solvendo unquam futurus. Legi etiam Melanch[thonis] epistolam, quę me summo perfudit gaudio, quod sperem aliquando fore, ut melius quidam sentiant atque rabies omnis tollatur. Hic omnia sunt turbata; quicquid senatus statuat vel antea statuerit, omnia quidam rescindere, si modo possint, moliuntur, ut non vereantur ad sua stabilienda horribiles introducere hęreses, idque faciunt praetextu verbi dei. Neque decretis obstringi volunt neque iuramentis; his se eximere student. Periit omnis pudor apud illos, et perfricuere frontem perrumpere conantes, confisi, quod indigenę, aliaque carnis fiducia fulciuntur. Consultan[t] cum Bucero, quem huc vellent vocatum ad pacandas contentiones, si non resisteremus. Sunt apud nos duę magne partes; contagio Buceriana maio[rem] partem magnatum infecit, timore duntaxat arcent[ur] plebis, ne palam Bucero accedant. Precemur dominum, ut veritati suę adesse dignetur. Quod ad me attinet, intrepidans sum, etiamsi me abactum vellent etc. Remitto tibi exemplar, quod nemo nec ego etiam rescripsi; nihil ergo metuas, bona fide literis et conditionibus tuis obsequutus sum. Statui ego conditionem meam mutare; tibi tamen prius significabo, nihil etiam te inconsulto attentabo etc. Iam scriberem, si esset otium; nuncius festinat abitum. Dolet me non domi fuisse, cum adesset Stumpfius, cui operam meam elargitus fuissem, si modo intellexissem, quo pacto commodare illi potuissem. Conduxissem quoque illum meque illi comitem in profectionibus adiunxissem. Nihil tuo nomine detrectabo, cui me totum mancipo. Precor, si tuus ferat animus, ut in symbola scribere digneris. Ego veneror et admir[or] tuam copiam, moderationem, et quod quęque appositissime coheren[t]. Haberes materiam exuberantem hęreses repullulantes retundendi. Boni consule, quaeso. Datum Bernę, 18. septembris anno 1544. Tuus Eb. a Rumlang. Ornatissimo, fidelissimo ac integerrimo viro d. Heinricho Bullingero, ecclesiastę Tigurino primario, domino suo semper observando.
Gratiam et pacem. Obtulit sese commodum optimus hic vir Wylanus, cui has credere volui; tuas 10. augusti scriptas fideliter curavit. Commendo tibi eius causam, et si quid scripturus es, magistratui scribes aut utrique consuli, non mihi; alias enim homini meam operam locabo fideliter. Epistolam domini Ioannis a Lasco per hunc mihi remittes; Graeca et titulus sunt exarata manu domini a Lasco. Libellum de incarnatione mittes post 3 septimanas, ubi legeris. Dices hominem in sacris absolute doctum. Conradum Curionem in diem admoneo, neque sine fructu is apud nos versatur. Honeste vivit. Magno cum animi moerore significo tibi d. Megandrum, diutino morbo absumptum, migrasse ad dominum 17. augusti hora 4. pomeridiana. Ora dominum, ut alius illi vir bonus succedat. Quid actum est in comitiis? Germanice, oro, mihi perscribas, si certo, quomodo clausa sint, nosti. Dominus Iesus servet te cum tuis. Tiguri, 26. augusti anno 1545. Tuus Bullingerus. Domino Ambrosio Blaurero. Constantz.
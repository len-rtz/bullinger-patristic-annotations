Gratia et pax in Christo. Cum ex Belgico non sine maximo vitae discrimine domum tandem rediissem ac intellexissem paratum esse nuntium, qui Tigurum recta esset iturus, committere non potui, quin aliquid literarum ad te exararem, Ornatissime ac integerrime vir, Pater et Symmysta observandissime, ac paucis luctuosum Belgici nostri statum tibi exponerem. Ut paucis igitur multa dicam, sic accipe. Cum superiore mense Augusto, post idolorum et Altarium subversionem, depositis armis, articuli quidam pacis et concordiae valde ambigui ad compescendum populum fuissent propositi et oppidatim recepti, quibus religionis libertas concedi videbatur, tantisper donec Rex Hispaniarum convocatis statibus provinciarum aliter statuisset et hac ratione placatus esset populus, coepit gubernatrix oppidatim fere praesidiarios milites civibusreb obtrudere ac viam sibi sternere ad opprimendos eos, qui Euangelium profitebantur. Hinc factum est, ut de iusta defensione etiam cogitarent nobiles confoederati, atqui cum tenuiores essent, Ecclesias sollicitarunt pro pecuniis promittentes illis omnem suam operam etc. Ecclesiae porro satis intelligentes se versari in maximis periculis (nam iuxta axioma illud Constantiense nullam sibi fidem servandam esse sciebant) promiserunt ac numerarunt aliquot millia, quibus peregrinum subsidium advocari posset, quod iniustae tyrannidi opponeretur. Accepit illas pecunias Uranius Princeps, Accepit alias Comes Ludovicus a Nassau, qui nescio quas copias se paratas habere in Germania dixerunt, ac nescio qua spe miseros lactarunt tam diu, donec tandem res ipsa docuit ipsos non syncere, sed perfide nobiscum egisse Possem hicmulta vere de subdolis primariorum technis ac artibus commemorare, sed totus fere cohorresco, quoties illorum perfidiam in mentem revoco, qui sine ulla confusione ac sanguinis effusione, sine ulla suarum dignitatum ac bonorum iactura et patriam et libertatem religionis servare potuissent, si voluissent. Iam vero oppressa iacet religionis libertas, pereunt provinciarum antiqua privilegia, cessant negotiationes mercatorum, fuga sibi consulunt opifices et artifices ac vastae et desolatae redduntur civitates olim populosissimae, boni cives et subditi turmatim capiuntur ad supplicia tanquam seditiosi ac rebelles, cum tamen regi perpetuo fuerint fidelissimi subditi, ac etiamnum esse pergant. Sed quis posset tristem et miseram Belgici faciem satis depingere? Proditur populus ab iis, qui ipsi authores fuerunt defensionis et ad arma ipsum incitarunt. Verum illi suam mercedem a Domino accepturi sunt. Solus adhuc perstat et constanter se gerit Dominus Brederodius, vir insignis et vere heroico animo praeditus. Utinam alii ad defectionem illum quoque non sollicitent, quod futurum vehementer metuo. Reliqui illum triduo ante pasca Amsterdami infracto adhuc et constanti animo praeditum, an interea defecerit nescio. Spero Deum opt. Max. illum confirmaturum et gubernaturum suo Spiritu, nam etiamsi hominis vita adhuc minus reformata sit, syncerus tamen et candidus est, fert monitores, ac pius esse sedulo studet atque laborat. Itaque aliquid magni posset praestare, si exiguo subsidio iuvaretur, nondum sunt ita deploratae res, quam facile posset succuri, si illi, quorum proximus paries ardet, de vicinis iuvandis sedulo cogitare vellent. In tota Flandria et Hannonia iamdudum intermissae fuerunt conciones. Antwerpiae, in Zelandia, Hollandia ac Geldria adhuc feriis pascalibus habitae fuerunt, an vero iam sint intermissae, nescio. Valencena post diuturnam obsidionem ac oppugnationem, civibus inter seipsos dissentientibus deditione capta est sine ullis conditionibus. Ingressa sunt decem vexilla militum, quos in cives crudelissime saevire audio etc Habes breviter, vir praestantissime, statum Belgici plane Tragicum, quem propterea paulo fusius descripsi, ut tanto ardentius dissipatas Ecclesias deo commendes. Salutem ex me dicere non graveris Ornatissimis viris ac symmystis Domino Waltero, Wolfio, Simlero, Lavatero, Hallero ac Bullingero filio, caeterisque amicis omnibus, quibis nactus occasionem scribam, quod iam properante nuntio non possum. Raptissime ac maestissimo animo Heydelbergae 17. Aprilis 1567. Tuus totus Petrus Dathenus. Anglia, Phrysia, Orientalis Clivensis ducatus profugis exulibus abundant, atqui in Anglia et Phrysia peregrini humaniter excipiuntur. Ornatissimo ac integerrimo Viro Domino Heinricho Bullingero, Ecclesiae Christi ministro fidelissimo, Domino ac symmystae colendissimo. Tiguri.
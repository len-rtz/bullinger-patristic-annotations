S. Quę commisisti, perfeci, ut vides. Praeterea Gesnerus mea commendatione ad Gasparem et Conzenum sublevatus stipendium obtinuit satis amplum. Spe sum optima ipsum, si vixerit, ornamento fore Tigurinis olim. Bernensium fratrum dissidium nescio quid tandem allaturum sit. Video, qui timent inde evangelio. Sunt partes et utręque fortes; verendum de malo certe non parvo. Tu pro tua prudentia fac pro illis vigiles; nam nos abiecerunt, quod nolim factum. Nam quod egimus hactenus, pro eis, non contra egimus. Deus novit et iudicabit. Diligo ipsos, quamobrem et tibi commendo; fac, quod tibi confido. Nosti nimirum Anglum omnia facere pro imperatore adeo, ut hac ęstate copias suas huic miserit. Aliter speraveram, sed est vana spes hominum. Gallus de novo tuetur omnia acta sua scripto publico. Mira sunt profecto, quę scripta sunt. De Turca dubitare incipio, quamvis subinde literę veniant ex Italia prae foribus esse. Constat enim evangelicas in imperio civitates praetextu belli Turcici tentari, si sic occasio possit arripi belligerandi contra ipsas. Illud velim, nos gratia domini data non abuti, quicquid deinde monarchę tentarent vel contra sese vel contra nos. Haec scripsi, ne nihil scriberem. Vale cum tuis feliciter. Si non grave fuerit, ex M. Wernhero Steiner exquirito de morte Schönbrunners, qualis, inquam, fuerit. Equidem audio, quibus de miror. Basileę, 29. augusti anno 37. Os. Myco. tuus. Domino Heinricho Bullingero, episcopo Tigurino, fratri ac domino in primis venerando suo.
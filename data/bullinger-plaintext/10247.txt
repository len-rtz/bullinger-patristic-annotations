S. Equidem adeo sum, mi Bullingere, distractus animo, ut quid agam, ignorem. Nemo non pessima quaeque de vobis ingerit. Ego vero, ut sum adfectu sano erga Tigurinos, non facile credo, dum mala de eis et impia dicuntur. Priusquam igitur quicquam recipiam, cupio certior abs te fieri. Verum quo me clarius intelligas, sic accepimus: Concordiam talem inter vos et Pagos conflatam, ut deinceps neutiquam vos verbis aut scriptis aut factis fidem papisticam contingatis, corripiatis, improbetis, sed teneatis, ut sitis confessi, pro vetere, indubia etc. fide. Similiter autem et istos promisisse non passuros, ut fides vestra vituperetur. Insuper autem istos permisisse, ut cum opus sit militibus Franco, de suis accipiant, quotquot fuerit libitum. Alii dicunt audisse Pagos defectionem Tigur[inorum] futuram, nisi se praebeant quam hactenus mitiores, et ob id commodissime ad concordiam accessisse. At qualis haec sit, nondum comperi. Alii dicunt iurasse vos post recantatum mandatum nihil unquam tale missuros in publicum deinceps esse. Tum institutum, ut proxima comitia foederatorum habeantur Tiguri. Ut erga ista adficiar, dicerem, si crederem esse vera. Nunc cum res habeat, ut dixi, ne verbum quidem adiiciam. Usque dum certior factus, nihil temere dicam. Quid aliud nunc velim, non est, nisi ut, si tui tales essent, quales praedicantur, caveas, ne literae, quas hactenus misi, fraudi sint aliquando nobis, tum vero, ut dum licebit per ocium, perscribas de Bucero et rebus, quae gesserit apud vos. Vale per dominum et age fortiter pro veritate, ut soles, coronam certam recepturus ab eo, cui militasti. Utingerum, Pellicanum, Theodorum opto salvos. Basileae, kalendas maii anno 33. Os. My. tuus. An herr Heinrich Bullinger, predicanten zuͦ Zürich, sinem besunderen lieben fründ und herren.
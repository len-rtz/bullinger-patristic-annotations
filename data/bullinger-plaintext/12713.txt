Was sich zugetragen hat 14., 16. und 20. octobris 1546. - F. Als wir den 14ten octobris ufgewesen sein, nach diessem lager bey Giengen zutziehen, haben nit weit vonn Giengen uf einem berge die vheindt sich sehenn lassenn unnd einer massen herfür gethann. Darauf wir etzliche geschwader reuter unnd schutzen zu fuß verordnett. Als nun dieselbige antzohenn, wartten die vheindt ein kleine zeit. Aber sobaldt die unsern in sie satztenn, gabenn die vheinde die flucht. Unnd ist ein solche flucht gewesenn unter inen wo man nachgesetzt hette (wuchs aber aus bedencken, so die kriegsverstendigen gehaptt, verpliebenn), so hette man einenn man oder etzliche tausent erlegen mugenn, aus ursachen das der vheindt ufgebrochenn unnd nach Ulm ziehen wöllen. Als er aber gehortt, das wir ankommen, hat er sich gewendt. Das nun die seinenn also geflohenn, hat denn vheindt dermassen verdrossenn, das er seinenn bardt geraufft, wie solchs ein grosser herr, ein Italiäner, gesagt, der gefangenn, er wölle das rechnenn. Unnd am 16ten octobris hatt er understanndenn, solliche schmach zu rechnenn, unnd hat verordnett etwo drey geschwader reutter, unns etzliche prophiandt- unnd futterwagen zu nemen. Sobalt wir deß innen wordenn, schicktenn wir dargegenn vier geschwader reuter, wilche zustundt an die vheindt widderumb zurucken trungenn bis an ein holtz, darinnenn ettlich welsch unnd spannisch schutzen zu einem halth gesteckt, ein grosse antzall bis in die 2000. Unnd, wie unsere reutter uber denn berg, habenn sich der vheindt reutter gewendt unnd fiengenn ahn ire schutzenn, die sie in walth versteckt, unsernn reutern uf den rucken dermassenn zu schiessenn, das die unsernn widder weichenn mustenn. Demnach stercktenn wir die unsern mit reutternn unnd hackenschutzenn, unnd liessenn widderumb in die vheindt setzen, also das die unsernn inenn solche geholtz unnd hohe mit gewalt abtrungenn. Unnd geschach uff beidenn seitenn an leuthenn unnd pferdenn ein grosser schade. Als nuhn die unsernn weitter vorttrucken wolttenn, hatt der vheindt einenn kleinenn hubbell im geholtz mit 3000 hackenschutzen besetzt, unnd etzliche geschwader reutter darhinden gehaptt. Do wir auch unsere hackenschutzenn weitter gesterckt, habenn die unsernn die vheindt in irem vortheill angegriffenn. Seint die unsernn erstlich zuruck gedrungenn. Darnach haben unsere schutzenn unnd ettliche reisigenn, auch doppelsoldener mit rustungen, die vheindt mit gewalt dodannenn getrungenn. Und da ist ein mechtiger, hefftiger scharmutzell angegangenn (vieil guter leuth uf beiden seitenn wundt unnd todt pliebenny, das es hatt undern fußknechtenn unnd reutern lang gewehrt, unnd sich so in eingemengtt, das man nit gewust, wer freundt noch vheindt gewesenn. Unnd es werenn die unsernn weitter mit macht nachgesetzt. Es wahr aber der vheindt mit allenn heuffen ufgetzogenn, unnd hatt uf einer seitenn vieil seiner reutter unnd hackenschutzen, unnd hinder denen sein gewaltige heuffenn zu roß unnd fuß, unnd uff der andernn seitenn des wassers, uff allenn hohenn, sein groß geschütz und viell volcks zu roß unnd fuß gehaptt; zudem das unsere gewaltige heuffenn hinder unns, die do scharmutzelten, weith wahren, also das wir one sonderlichenn grossenn schadenn nichts weitter vortzunemenn gewust. Da pliebenn wir mit unsernn heuffen uff dem berge haltenn, unnd wehrett der scharmutzell vast den halben nach mittag zum allerhefftigstenn, unnd ward sehr mit dem groben veltgeschutz geschossenn. Wir zohen aber nit ab, bis das die vheindt mit iren heuffenn alle hinweg wahrenn. Da zohenn wir in unser lager. Achten, das uff beiden seiten nit under vier hundert personen todt pliebenn sein. Wir habenn uff unser seitenn zwen vom adell unter denn landtsknechtenn todt gelassen, unnd sonst etwo noch vier vom adell undern reuttern geschossen worden. So seint auch auf ihenner seiten viell welscher leuth von herrenn, leutenanten unnd andern, die woll gecleidett, auch guldene kettenn unnd uberguite harnisch gehaptt, zum theill gefangenn, zum theill erschossenn unnd umbracht wordenn. Unnd sonderlich ist des vonn Beuren naher freundt ainer todt plieben unnd erschossenn wordenn. Was nun gott der alimechtige weitter schickenn will, stehett zu seinem göttlichen wolgefallen. Am 20ten octobris habenn die vheindt hinder ohheimmeltem holtzlein widder einen halth gesteckt. Unnd seint irer viell herrausser nach unserm lager geranth, die unsern ze lockenn. Wir aber schmeckten denn bratenn unnd wustenn, das sie ire schutzenn ins holtz versteckt hattenn. Derwegenn liessen wir die unsernn sich gegenn inen nit verthuen. Aber im offnen velt machten sie gutt geschir mit inenn. Aber uff einer andern seitenn ordentenn wir ein volck zu roß unnd fuß, wilchs inen einenn grossenn lermen macht, allerley gesindts, uber die zweyhundertt, denn vheinden umbracht. Unnd namen auch denn vheinden woll bis in zweihundertt esell, reisiger unnd anderer pferde, wilche sie hieher ins lager gefurth, etc.
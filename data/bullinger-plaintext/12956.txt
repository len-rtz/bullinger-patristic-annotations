S. D. Dedit mihi et legit literas tuas Myconius, ad quas nihil ego nunc quidem respondebo, ne argumentum ingrediar nimis longum et odiosum. Illud tantum dico fuisse mihi gratam hominis amici admonitionem. Si vitam dominus concedet atque erit oportunum, ero vobiscum istis feriis; nam et te videre cupio tecunque de multis rebus conferre, et aliquantulum cum fratribus recreari in tanta confusione reipublicae esset mihi valde necessarium; tum etiam interesse coenae domini, quam nondum in vestra ecclesia vidi celebrari, vehementer desidero. Ea est infoelicitas rerum humanarum, ut homini multa contingant in vita morte ipsa duriora. Hic audimus quotidie desperata omnia, ut, nisi deus quispiamἀπὸ μηχανῆϛ perturbatae fabulae latam addat καταστροφήν, arbitremur instare ruinam atque inclinationem omnium imperiorum. Praesidia hominum sunt infirma seu potius nulla. Itaque non alia re quam assiduis precibus iuvare possumus labantem rempublicam, et tamen, qui in tantis cladibus ecclesiae non vehementer afficiatur, eum equidem non hominem humanum, sed potius marmoreum putabo. Ingemisco toto pectore et a deo postulo ardentibus votis tantorum malorum liberationem. Bene vale cum omnibus fratribus. Basileae, 23. maii 1547. Tuus totuis Franciscus Dryander. Clarissimo viro domino Henrico Bullingero. Tiguri.
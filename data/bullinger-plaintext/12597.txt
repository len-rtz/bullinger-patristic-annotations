S. Quinta huius etiam ad te literas dedi, vir observandissime, easque iam accepisse te arbitror. Ego vero post eas, quas attulit Vilhelmus, a te nullas accepi nec id quidem miror probe sancta tua negotia considerans. Porro, quando fortuito oportunus ille tabellarius obtigit eidemque gratificarer tibi per illum scribendo, quo adeundi te commodiorem haberet occasionem et tibi aliquanto esset commendatior, non potui omittere, quin hisce te salutarem pro meo in te studio. De novis ita se iam habet apud nos, ut, dum nova sunt, plerumque incerta sint. Qui enim rerum scriptu dignarum certi sunt, eas rarissime vulgo communicant. Cęterum, quę iam certo constant, ea nova esse desierunt. Nihil igitur nunc in mentem venit festinantius scribenti, quod non omittendum ducerem, nisi quod magnus contra nos adventat exercitus ex Germania illa nostra Inferiore, aiuntque eum iam Rhenum etiam traiicisse, sed Helvetios vestros cum aliis obviaturos illis, deinde nostros cum cęsareanis hisce diebus in Bavaria inter Ratisponam forte et Ingolstadium conflicturos. Dominus confundat hostes ecclesię suę. Sed heus, Bullingere, nova sunt hęc! Quod illi duo vestri cives ex Moravia redierunt nec quicquam inde mihi responsi retulerunt, non possum satis mirari, nam id se facturos obnixe roganti mihi polliciti sunt. Rogo igitur, ex illis discas, quaenam causa impedierit illos, quominus id officii prestarent, precipue alter ille Meyerath, et deinde vel paucissimis mihi significes. Forte nonnihil adhuc habebunt, quod per te mihi nuncient. Alter hyalurgus est, alter mercenarius lanioniam vietoriamque artem, etc., exercens, et, ni fallor, nomen habet apud nos ignotum Meyerath; nam tale quoddam in commendatitiis illis literis ad Moravios, quos a senatu vestro habebat, legisse mihi videor. Vale cum fratribus omnibus, doctissime, humanissime Bullingere, seduloque nos, quibus maxima pericula prę foribus sunt, domino per orationem commenda et fratres etiam ad idem debitum hortare. Ulmę, 25. augusti anno, etc., 46. Dixit tabellarius ille habere se Tiguri conterraneos aliquot et amicum doctorem quend[am]. Quod si ita est, illis procul dubio satis erit commendatus. Si rescripturus es, fac sciam, num et has et illas, quas 5. huius dedi, accepe[ris]. Hęc forte non omnibus erunt communicanda. Hac hora venerunt, qui nunciant cęsarem deserta Ratispona cum e[xer]citu suo versus nos ascendere. Et si quos timor invadit, Helveticos fieri consultissimum fore putant, ut tandem Sibyllicum quodd[am] oraculum impleatur: bovem in ponte Danubiano Ulmę boaturum, u[t] media audiatur Helvetia. Sed hęc ego a vulgo tantum audio. M[ag]num certe auxilium ab Helvetiis mediante domine Zebaoth sperant n[ostri] magnamque in illis ut domini instrumentis fiduciam reponun[t]. Iterum vale. Tuus Leonhartus Soe[rinus]. Heinrycho Bullingero, ecclesię Tigurinę episcopo dignissimo eidemque fratri in domino dilectissimo. Zürch.
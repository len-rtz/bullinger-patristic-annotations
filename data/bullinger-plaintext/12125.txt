G[ratiam] et p[acem]. Literas tuas, Cochlee, una cum libellis mihi missis per cursorem publicum accepi. Quid vero de tua replica sentiam, intelliges ex hac mea responsione, quam - licet ante mensem miserim amicis, quos rogaveram, ut mature tibi tradi curarent - nec dubitem, quin modo acceperis. Volui tamen et hoc exemplum addere, quo certius scirem te mea accepisse. De meis, ut voles, iudica, Cochlee! Ego aliter loqui non possum nec debeo, quam sentio in pectore et animo meo. Et dominus, iudex universorum iustissimus, quid singuli spectent, quid quaerant, novit et videt. Huic ego caussam meam iudicandam permitto, imo humiliter offero. Defendam autem apostolicam, quam corde infixam ex spiritu dei et scripturis sanctis fidem teneo, privatim et publice, scriptis et sermonibus, quoad spiritus hos rexerit artus. Scio enim, cui credidi. Scio, quorum nitar testimoniis, neque hic terrebunt ulli adversarii ullis convitiis, scriptionibus, artibus. Nec ullis parcam laboribus. Ac sat scio ipsum quoque dominum mihi nunquam defuturum, in cuius manu sunt sortes meae. Vide tu interim, Cochlee, quid agas! Brevi reddes domino rationem omnium eorum, quae egisti. Narras mihi nescio quae de generali consilio: Utinam cogitares, quae dominus nobis cogitanda reliquit de universali iuditio suo! Quod, etsi iuxta Osiandri supputationem certo tempori non affigam, non procul tamen abesse cogito, quod omnia fere impleta sint, quae praecessura dicuntur iudicium. Quid de consilio, quod papa cum suis instituit, sentiamus, non nescis. Habemus nos magni consilii angelum; habemus prophetarum et apostolorum sacrosanctum consilium atque consessum in coelis, quorum definitiones et decreta leguntur in bibliis. His deo favente immoriemur. Propheta pronunciat: „Beatus vir, qui non abiit in consilio impiorum et in via peccatorum non stetit, et in cathedra pestilentiae non sedit, sed in lege domini voluntas eius“, etc. [Ps 1, 1]. Libenter ea, quae pacis sunt, cogitabo, et pacem habebo cum illis, qui verbo pacis, praedicationi videl icet evangelii, sese non opponunt. Cum oppugnantibus certare quam colludere malo. Si negaverimus, et ille negabit nos. Ergo quamdiu alii perrexerint oppugnare scripturis traditam religionem et doctrinam, tamdiu non cessabo illam pro mea facultate tueri defendereque. Monachum apostaticum appellas Lutherum. Addis: „Quis tu sis, aut qualis aliquando fueris, nondum intelligere potui nec curiose inquiro.“ Suspicaris ergo nescio quid. Age ergo! Inquiras curiose, etiam licet. In nulla tamen re gloriari licet mihi. Peccator sum, sed qui omnem spem interim fixi in Christo. Nunc sum minister Tigurinae ecclesiae, legitime ab ecclesia ad id muneris vocatus. Antequam vero vocarer, docui palam bonas et pias literas. A puero Christo domino credidi. A puero in sacris literis et lectione sanctorum patrum memet ęxercitavi. Nunquam iuravi in cuiusquam episcopi, abbatis aut prioris praescripta. Nunquam illi me vel unxerunt vel raserunt. Nunquam mihi quicquam cum illis negotii fuit. Vixi laicus, imo studiosus bonarum et piarum literarum mihi et musis. Inquiras, ergo licet! Nihil deo gratia invenies mea in vita, cuius me pudeat, nisi quod homo peccator sum coram domino; neque pigeret facti, Cochlee, si aliquando hominibus imprudens nomen dedissem, nunc autem meliora doctus ac resipiscens desertis hominibus uni me Christo domino consecrassem. Dominus servet me in sancta sua voluntate et concedat Cochleo facultatem recte iudicandi de syncera pietate! Cito enim veniet dominus in iudicium. Beati, qui Christum revera induerunt. Vale. Tiguri, 1. februarii anno domini 1545. Heinrychus Bullingerus, tuus ex animo, si tu in apostolica ecclesia Christi sis. Domino Ioanni Cochlaeo Aychstettae agenti.
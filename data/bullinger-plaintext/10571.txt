Salutem et conscientie pacem per Christum. Besonder lieber herr und vatter, ich fuͤg uch ze wissen uff üwer begären, das her Michel von Üsigen, pfarer zu Frowenfeld, öffenlich geprediget hat, Maria sye ein furbitterin, sy hab dem schlangen das houpt zerträtten, und wer sy in allen nötten nit fur ein helferin erkenne und anruͤfe, den halt er fur ein kätzer. Das hand zwen predicanten und andere gloubhafte personen gehört, glich nach Nicolai geschehen. Item in dem ersten sontag in der fasten, man muͤß nachlassung der sünd durch das furbitt des priesters in der bicht, die man nempt die orenbicht, erlangen, und wär nit bichte, der wärd nit sälig. Dan Christus habe wol die sünd hin gnomen, ja als vil als am [!] im stande. Item er hat am domstag nach esto mihi öffenlich in Heinrich Capelers huß im oberen stublin gredt: "Hier ist oder stat der man, der, wie wol er klein ist, groß unglück kan anrichten." Das hat einer uf unser siten und der statknecht uf irer syten ghört, und ist gemeldet von einem gsessnen radt Frowenfeld. Aber einer hat in versprochen und gredt, er hab es nur in schimpf wiß geredt. Also hat im wyter niemant nach gefraget. Es lyt ein brief hinder den schultheß Federlin, der zeigt an, wie er ein biderman von Tübigen sin wyb hab hinweg gfuͤrt etc., von gloubwirdigen lüten geschriben. Es hat ouch der doctor uß der Ow zuͦ einem frummen gloubwirdigen man gredt, es syge war, er syge am chorgricht gsessen, do man das wyb hab von irem man gscheiden, die hab gredt, er hab irs an gethon, das sy im muͤß nach gan, aber durch im medicum wider curiet syge, da sy im spinn figend worden. Was her Cuͦnrat Schreyvogel hat vonn im gseit, ist uch on zwifel wol wissent. Solliche und andere reden stoßt er offenlich uß und hat zum alten kilchherren gredt uf dem weg von Tobel gen Frowenfeld, sy habend wol umb ein rock wermer dan wir von dem landtsfryden etc. Item er hab keinem kein wyb hingfuͤrt, sy sie selbs nachi gloffen, und er wette es noch thuͦn und keiner weren, sy were eins webers oder eins anders wyb etc. Wie erlich er huß halte mit einer dirnen, die im ein meßpfaf im huß helt durch die fasten, weist mengklich. In summa, es ist ein frävenlicher, böser mensch, der wenig schaden dem evangelio thut mit sinem leeren und üppigen leben, aber die edellüt mächtig, wo er kan, wider die predicanten ufwist und verhetzt. Doch was rechtsinnigs ist, das gloubt im nit, so lichtfertig ist er in sinen worten etc. Ceterum, lieber herr, ich danck uch üwer muͤg und arbeit minet halben nülich gehabt, und wo ich söllichs und anders möcht mit minen armen diensten beschulden, wet ich bereit und willig sin. Hie mit empfilch ich mich üwer liebe und vätterliche trüw. Datum Frowenfeld, 27. februarii. Petrus Rymelin, allzit u[wer] w[illiger] diener. Dem wolgelerten, frummen M. H[einrich] Bull[inger], sinem lieben herren.
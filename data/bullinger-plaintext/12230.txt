S. in domino, charissime frater. Me, ut ingenue fateor, non offendisti per Centonem missum in monachos, sed iucunda illa lectione suaviter affecisti et tristitiam conceptam expulisti. Itaque bono sis animo et de Gastio meliora concipe, qui non tam facile irritatur. Fortassis meum silentium suspitionem tuam auxit, sed etiam in hac re falsus es, et duxi potius tacere quam incerta scribere. Gilberti literas tibi mitto, quę animum erga te satis benignum declarabunt. Caesar Wormatię est. Negotium cum episcopis et abbatibus serium agit, quo pessundet Christi religionem et regnum papę dilatet. Nosti absque dubio, quomodo inhibuerit, ne contionator Wormatiensis cęnam domini perageret et quomodo mulierculę congregatę fuerint et murmurarint contra caesaris edictum et omnia fere spectabant ad seditionem. Caesar, ne implicaretur nescio quibus malis, venationi se dedidit; sed satan non potuit praevalere. De qua re fortassis brevi fusius, quum certior factus fuerim hac de re. Augustanus episcopus ist mit 9 pferd gon Rom postiert; quidnam sit acturus, dominus novit. Cattorum principem aiunt Wormatię esse, ac spargitur rumor, quod Dionysium contionatorem in carcerem coniecerit, eo quod suasor fuerit ei, quo duxerit secundam uxorem. Bucerum praeterea aiunt summo in periculo versari ob cęsaris indignationem, et praeterea alium contionatorem in Suevia, de cuius nomine nihil certi habere possum. Libellum fortassis vidisti de Indis, qui per monachos quosdam ad fidem Christi convertuntur, qui novas scholas instituunt. Si nondum vidisti, significa, et meum exemplare tibi communicabo, quod e Dola mihi missum est. Mirabile opus dei! Quidam spargunt Lutherum esse mortuum; quod ex nundinis Argentinensibus audiemus, sed reor falsum esse rumorem. Quod autem pulchra prole uxor te parentem iis diebus reddiderit, domino sit laus, cui Christi spiritum precor, quo sanctas mulieres in omnibus imitetur et exemplum sit pietatis christianę. Vale in domino. 18. iunii 1545. Basileę. Salutem nomine meo dicas d. Theodoro et Rodolpho. Tuus Ioan. Gastius ex animo. Dem eerwürdigen, hoch- und wolgelerten herren meyster Heinrich Büllinger, lütpriester zuͦ Zurich in der grossen statt, mynem lieben, günstigen herren und fründt. Zurich.
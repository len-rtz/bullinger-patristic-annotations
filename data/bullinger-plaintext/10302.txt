Der herr unnsser gott stercke üch und uns, gebe unns das frölich end zuͦ erkennen liplichen und ewig etc. Min geliepter herr und bruͦder, üwer trüw, in miner trüpsal bewisen, sag ich gott danck, der lasse mich, so ich gat darzuͦ syg, mit armem vermügen um üch mit kreften verdienend, das pitt ich inn etc. Demnach miner sachen halb hoff ich, ir sunst wissen tragend, wie es uns gang. Der herr syg glopt, der gebe gedult, sinen guͦten willen zuͦ tragen. Wissend, daß ich um das min komen, hoff schon fast verruwen etc. Und so die von Platten sechend, daß ich nüt mer hab, so ist die pratick, miner husfrowen och zuͦ schaden liden. Dann ich hab vor inen verlorn, den überzüg, so der hoptman Fryg gotzhuslüt mit wissen ettlicher Zürch hinder mir gethon, zalen selt. Och die bilder, so verbrent sind; achten, es beträff noch ob 800 gulden an. Min herr maister Kaspar, der getrüw, waist bed artickel. In gottes namen, es hatt alles sin zit. Wenn er well, so habe er benuͤgen, geb gnad zuͦ dult, dann ich erkenn billich, sin hand an mich zuͦ legen. Ich habs geappelliert für m[ine] g[nädigen] h[erren] die acht ortt etc. etc. Bittend gott für uns. Grützend mir Leony, Pellican, Maister Werny, Karolstady, Tumysen, Erasme und gliepte bruͤder. Gwiss wirt uns gott ain weg zaigen und die falschen lieby schaiden. Ich pitt, ir wellend mich nit us hertzen lassen, wo es och guͦt syg, mir trost oder anders schriben, so vil müglich ist. Grützend mir üwer lieb husfrowen und husgsind. Der gruß von Costentz von üch, by zöger, ist mir worden. Min husfrow ist im wimet im Rinthal mit fil arbait, denn es gat vyl hindersich etc. Actum in yl, Sant Gallen, sampstag vor Gally anno 33 jar. Gott syg lob, ich han nit mangel zuͦ Sant Gallen, och gantz günstig herren; mir ist wol. Üwer williger Hans Vogler. An min fygelieptten [!] hernn und bruͦder M. Hainrich Bulligem, prediger zuͦ Zürych, zuͦ handen.
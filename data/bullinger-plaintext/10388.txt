Gratiam et pacem. De captivis quid referam? Evaserunt. Tum, quod totus pene Lacus Tigurinus idem olim in bello minitavit facturum se, quod hi duo suaserunt suis faciendum - Lacus Tigurinus minabatur pacem se cum Pagis inituram, si conditiones pacis recusaret urbs, id quod illeso iureiurando facere non potuisset. Lemannus vero (hoc enim nominis est alteri ex captivis) a Pagis ante cladem captus ad suos missus est, inn das Fryampt, ut reliquias inhortaretur ad deditionem, id quod fecit per internuncium Grafium (sic alter appellatur captivus). Sed noluit ea ditio oblatam conditionem recipere, imo cum indignatione repulit. Evasit tandem Lemannus et ad exercitum rediit -, tum quod totus pene Lacus et ditio, quam appellant das Fryampt, interpellarunt senatum pro captivis. Hic multa ultro citroque iactata sunt. Liberati tandem, non tamen impune omnino evaserunt. Infamiae enim notati maximas solvunt expensas sedibusque affixi propriis Tigurinum agrum excedere prohibentur. Also schantlich hatt man kriegt und ist der untrüw so vil gewäsen, daß, so man jetz dan glich straffen wöllte, die zaal so grooß ist, daß grösser unfaal ze besorgen. Haec tibi scribo soli, idque maximo cum dolore. Haec caussę non omnibus notae sunt. Indoluere optimi quique de communi perfidia; fuit etiam urbs satis misera. Dann sy das Fryampt verlassen, alein ze Horgen lag etc. Haec omnia nosti. Hasce vero literas cremato etc. Quae de Galliis et Anglia scribis, gratissima fuere; paria prorsus scribit e Parisiorum urbe satelles quidam regis, vir bonus et pius. Mira vero de futuro bello garriunt multi. Tu quid interim acceperis, scribe, pro nobis ora et aeternum vale. De Lutheri impudentia nuper libellis quibusdam de privata missa et in Erasmum scriptis vehementer doleo. Video enim hunc hominem ecclesiae dei plus incommodaturum, quam profuerit unquam. Interim vero hunc omnibus in Europa doctis in evangelio praeferre non cessat Bucerus, miror, quo consilio. Oecolampadium, virum sanctissimum illum, praedecessorem tuum, in istis furiosis rixis palam praedicat a sathana strangulatum periisse. Vide, quid monachus iste audeat. Erasmum prorsum Arrianis adnumerat et convitiorum atque calumniarum plaustra in senem illum et de ecclesia et literis optime meritum effundit. Vide, obsecro, quantis in periculis versetur ecclesia, quantis quaciatur persequtionum et tentationum procellis. Dominus conservet nos in veritate. Iterum vale. 18. aprilis 1534. Salvum te vult Utingerus. Uxorem tuam salutat mater mea. Hein. tuus. Ornatissimo viro d. Osvaldo Myconio, sanctae ecclesiae Basileiensis episcopo, fratri imprimis colendo. Basel.
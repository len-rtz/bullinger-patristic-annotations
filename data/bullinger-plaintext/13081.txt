S. D. Commendo tibi, mi charissime Myconi, hunc d. Lavateri consulis filium, hominem doctum et pium, valde diligenter. Iuva illum! Ipse tibi, cur adsit, exponet. Spero te meas accepisse a Hartmanno a Hallwyl. Eas, uti in literis monui scriptis, repeto. Mitto his inclusas binas, sed ea lege, ut per hunc remittas. Propter negotia non potui plura. Scripsit ad me d. Dryander per Froschoverum redeuntem a Franckfordia. Illum amicissime salutabis. Scribam illi, quamprimum licuerit per occu-pationes. Valeat et Gastius, a quo nondum accepi Persium. Vale. Tiguri, 5. octobris circa 9. noctis 1547. Bullingerus. Salutem dicito archigrammateo vestro et ora meo nomine, ut causam huius Ludovici habeat commendatam. D. Myconio suo. Basileae.
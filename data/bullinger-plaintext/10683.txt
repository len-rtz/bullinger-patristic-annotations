Gott mitt unns durch sinen sun. Amen etc. Min herr unnd bruͦder, wissend unnsser gsonnthaitt, welches wir, so es gottes will, mitt hertzen gernn vernämend etc. Min herr doctor, wir wissend uch nitt sonders nüwes, dann dem fümampsten koffman alhie (alls ir villichtt vor wissend) ist von Venedig und noch ab ainem ortt glichlich geschribenn, dem er nun me glouben giptt wie vormals, das k[aiserlich] m[aieste]t Thunis eroberett. Fürnämlich: Alls er angfaren, die find suͦchen wellen, syge er in ain innsel gfarnn, die selben erobrett, darinn der Barbarrossa selpst gelegen. Us der selbigen innsel vylen uff dem mer schaden beschechenn, vyl schiffung darinn gelegen, daß man hart darzuͦ komen. Alls nun Barbarossa gesechen hab die sach verlornn, hab er ainen list gebruchtt (daß zuͦ achten, er nitt am strit gwessen), habe by 400 pfärt genomen und hinwegk entrunnen. Was sidhar beschechen, wais ich nitt, oder was zuͦ glouben ist etc. Ittem alhie zuͦ Santt Gallen ist die kranckhait fast by fylen, der rott schaden und wis, vyl kindly sterben, och frowen, wenig mann. Gott trost alle und wende alles übel von uns zuͦ sinem lob. Amen. Ittem vyl gschray, wie fast es by uch sterbe, ettlich tags 40 menschen, alls ich nitt glouben. Ittem mich erbarmen die pfaffen, den man die hoden ushowtt; wärend es mönch. Ittem alls min her doctor ain burgermaister von Mämigen, der alhie gsin uff aim hochtzitt, gfragt dess tags halb zuͦ Essligen der stetten, sol er im geantwurt fil guͦtz, mitt achtung, in stille, das sich ir punt, ob gott wil, fast meren etc. Zu dem werd andrer fromer och nitt vergessenn. Ittem die bed trumetter uwer sind hie gsin, hettend ger wörk gheptt. (Der Stücheler ist fast reder gsin.) Dem selben ist von mim bern doctor geantwurt, er hab ettlich, so er gernn daby, nitt da. Alsso abgwisen. Vyl habend ab bettlen ain misfallen, wo es nitt us ordnung oder sendung air oberkait beschichtt. Och die sag, der gross hab grett, sin frow ligg tod kranck. M[ine] g[nedigen] h[erren] habend im gonnen hinwegk, wais nitt etc. Doch kentt man wol. Alsso hat der Stücheler sy mit der trumen mitt wenigen wider zur statt us plaiten. Min frow und ich gruͤssend üwer gantz hus und pittend von gott ernstlich, daß er üch nach sinem willen vor gaystlicher und liplicher pestelentz behuͤten welle. Das wirdt er thon. Zuͦ letst, ob in kürtze Pellican und Mayster Löw har wellend, als mir min her doctor in ghaim gsagt. Habend ir wil oder nüwe zitung, schribend uns wider by zöger, dem guͦtten Hanssen. Ich mocht liden, das er sich Zürich nider lies, alls mich etwas willens bedunckt. Actum S. G[allen], yl, uff mentag vor Zurycher kilwy anno 35. jar. U[wer] williger Hans Vogler. Gruͤtzend mir min her Rösten, mayster Kasparn, Hans Müllern, Rordorffern, ja hand ir der wyl. An min sonnders geliepten hernn unnd frünndtt M. Hainrychen Bulligem, predyger [zuͦ Zürych].
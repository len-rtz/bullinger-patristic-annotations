S.D. Significavit mihi Hallerus noster hodie a concione mea, Bullingere in domino charissime, esse hic nuncium quendam ad vos reversurum, per quem, si vacet, ad te scribere possim. Quanquam nihil sit, quod necessario scribi debeat, nolui tamen occasionem oblatam negligere; nam hi, qui cum Hallero venerunt, me inscio abierunt. Colloquium Ratisbonense evanuit, idque causis huiusmodi: Caesar voluit, ut notarii per praesidentes eligerentur, qui tamen ex professo papistę sunt, nec pati voluit, ut aliquis a nostris deputaretur. Deinde voluit cunctas colloquio deputatas personas ad silentium iureiurando obstringere, ne quispiam illorum cuiquam mortalium significaret, quę agerentur vel acta essent in hoc colloquio, sine consensu et indultu maiestatis suę. Tertio noluit quicquam actorum conscribi a notariis, sed nudos tamen articulos signari, in quibus conventum esset vel dissensum. Has conditiones nostri miserunt electori Saxoniae, qui rescripsit, ut valedicto colloquio huic domum suam quisque se recipiat, donec de forma et modo colloquendi melius constituatur. Itaque 20. huius abierunt Saxones, 21. Bucerus et Frechtus. Bucerus abiit Haidelbergam ad electorem Palatinum vocatus. 27. huius Ioannes Diazius Hispanus, vir doctus et pius, qui cum Bucero Ratisbonam venerat, Neuburgi inter 5. et 6. horam a ministro fratris Alphonsii Diazii, doctoris rotę antichristianę, in hypocausto securi percussus interiit fratre interea famulum expectante, cum quo et veredarius aufugit. Sed, ut audio, haud procul a Fießen interceptus est. Horribilis facti historia est et manifestum Romanę curię specimen a fratre in fratrem antichristi gratia commissum. His argumentis causam suam tueri volunt, quasi fieri possit, ut effuso sanguine piorum extinguatur Christi veritas. Bene vale, virorum charissime. Saluta d. Gesnerum et Waltherum, dominos et fratres observandissimos. Auguste, 1546, 30. martii. Wolfgangus Musculus, tuus in domino. Viro doctissimo et humanissimo d. Henricho Bullingero, Tigurinę ecclesię pastori vigilantissimo, domino ac fratri charissimo. Tiguri.
Gnad und frid vonn gott durch unseren herren Jesum Christum. Demnach wir, geliepten bruͤderen, von ein anderen gescheiden mitt dem geding, das ein yetlicher diener des wortts sich mitt den anderen bruͤderen daheim bereden und beradtschlagen sölty der gestelten artiklen, ob man den selben ettwas von oder zuͦ thuͦn söltte, habend wir mitt den unßeren unß eigentlichen beredt und findend nutt, daß wir den gestelten articklen ützid könend abnemmen oder zuͦthuon; allein habend wir wöllen volgende artickel baß erlütteret und söllicher gstalt verbeßeret haben: 1. Von menschen leeren: Waß sust menschlicher leeren und satzungen sind, sy sygend so schön, hüpsch und ansichtig und lang gebrucht sy immer wöllend, die unß von gott und warem glouben abfuͤrend oder hinderend haltend, wir ytel, schedlich etc. 2. Waß der zwek der heiligen geschrifft etc.: Die gantz biblische geschrifft sicht allein daruff, daß das menschlich geschlecht verstande, daß imm gott günstig sye und wol wölle, und daß er dise sine guͦttwillikeitt durch Christum, sinen son, dem gantzen menschlichen geschlecht offentlich dargestelt und bewißen habe, die aber allein durch den glouben empfangen, weicher gloub durch die liebe gegen dem nechsten geüpt und durch ein unschuldig leben ertzeigt und bewißen werde. 3. Von gott: Von gott haltend wir also, das ein einiger, warer, lebendiger und allmechtiger gott sye, einig imm wesen, dryfaltig in personen, der alle ding durch sin wort, das ist, durch sinen son, uß nütt geschaffen habe und alle ding durch sinen geist erhalte, der alles durch sin fürsichtikeit grecht, warlich und wißlich regiere und verwalte. 4. Wie gott den menschen durch sinen eewigen radtschlag etc.: Wie wol nun der mensch durch söllich sin schuld und überttretung eewiger verdamnuß zuͦbeckendt und in den gerechten zorn gottes gefallen ist, so hatt doch gott, der gnedig vatter, nie uffgehörtt, sorg für in zetragen, welchs wir uß den ersten verheißungen und uß dem gantzen gsatzt (welches, wie es heilig und guͦtt uns den willen, die gerechtikeit und warheitt gottes leert, also erwekt es unser sund und würkt den zorn, thuͤtt den selben nitt ab, nitt uß siner selbs onmacht, sonder uß unser eigner schuld) und uß dem herren Christo, der dartzuͦ verordnet etc. 5. Von der kilchen: Und wie wol dise samlung und kilchen Christi allein den ougen gottes offen und bekant ist, so wirtt sy doch durch ußere zeichen, brüch und ordnung, die von Christo selbs ingesetzt und geordnet sind, und durch das wortt gottes alls durch ein gmeine, offne und ordenliche I I zucht nutt allein gesehen und erkent, sonder ouch dermaß gesamlet und gebuwen, Daß inn dise kilchen niemandts, ordenlich tzuͦ reden, so vil unser urteil betrifft, und one besondere anschikung oder ordnung und fryheit, von gott geoffnet und geüpt, one dise ding getzelt wirtt. 6. Von den zuͦdieneren des wortts gottes und etc.: Doch mitt disem anhang und verstand, daß wir in dem allem alle würkung und krafft dem herren gott allein, dem diener aber daß zuͦdienen zuͦschribend. Dann gwüß ist es, das dise krafft und würkung gheiner creatur niemermer angebunden soll nach mag werden, sonder gott, der sy ußteilt nach sinem fryen willen, wie und wem er will. Dann "weder der da pflantzt noch der da begüßt, ist ettwaß, sonder gott, der das wachsen und zuͦnemmen gibt" [1Kor 3, 7]. 7. Von dem vermögen, krafft und würkung etc.: Deren zeichen, die man in der heiligen christenlichen kilchen sacramenta nempt, sind zwey, namlich der touff und daß nachtmal des herren. Dise sacramenta sind bedütliche, heilige zeichen hoher und heimlicher, daß ist, göttlicher und geistlicher dingen, deren nammen sy ouch habend; sind aber nitt blosse und lerre zeichen, sonder sy bestand in zeichen etc. 8. Vom nachtmal des herren oder von der dank[sagung] etc.: Vom heiligen abentmal haltend wir also, das der herr imm heiligen abentmal sin lib und bluͦtt, daß ist, sich selbs, den sinen warlich anbüttet und zuͦ söllicher frucht zenießen gibt, das er ye me ye me in innen und sy in imm lebend; nütt das der lib und daß bluͤtt des herren mitt brott und wyn natürlich vereinbaret oder rümlich daryn verschloßen werde oder daß ein libliche, fleischliche oder wunderwerckliche gegenwirtikeitt hie gesetzt, sonder dass der lib und das bluͤtt Christi warlich im glouben von der glöubigen seel geistlich geäßen und getrunken werde und das brot und win uß der insatzung des herren hochbedütende, heilige wartzeichen etc. 9. Den artickel vonn mittlen dingen mag man komlicher imm anfang also stellenn: Alle ding, die man mittel nempt und ouch eigentlich mittel sind, deren mag sich ein frommer glöubiger etc. Zuͦ end aller articklen, das wol nähermals abgeredt, doch geschrifftlich nutt verfaßet, begerend wir, daß es jetzund hintzuͦ gesetzt werde uff volgende oder der glichenn formm: 10. Dise artickel verschribner confeßion sind von unß nütt der meinung gestelt, daß sy ein einige und allgmeine christenliche gloubens form und regel allen anderen kilchen sin sollend oder daß wir yemands inn wortten vahen und in ein besondere artt zereden von hendlen des gloubens zwingen wöllind, sonder wir bekennend vor uß und ab die heiligen biblischen geschrifft für das einig und algemein richtschyt aller kilchen. So mögend wir ouch wol liden, so yemands heiliger geschrifft gemeß glich mitt anderen wortten, dan dero wir unß hie geprucht, verstentlicher und den kilchen nutzlicher von alien disen hendlen schribt oder leert. So ferr solicher inn der substantz und verschribner warheit mitt uns hält, sind wir mitt im wol tzuͦ friden. Herwiderumb, ob yemands wurde unß unser confeßion durch mißverstand der wortten felschen und die selben uff ein irrige, valsche meinung wider iro vermög und gsunden verstand ziehen, behalten wir unß allwegen vor, den gsunden verstand zeredden und fürtzetragen, damitt gott und sin warheitt allweg in allem gesige. Witter ist unser ernstlich bitt und begär, das d. Simon Gryneus und d. Oswaldus Myconius die latinischen artikel nach den tütschen verfolkommind und verglichend, damitt sy ein ander allenklich glich syend. Gott beware üch allweg. Datum Zürich, 22. martii im 1536. jar. Leo Judae und Heinrich Bullinger. An die frommen, getrüwen und wolgelerten Oßwalden Myconium unnd Simon Gryneum, unsere liebenn herren und bruͤder ze Basel. Dises exemplar schickend unß wider, wil es fuͦg haben, oder lassend unß joch nun die ersten cart abschryben, die vor disen articklen lyt.
S. In Wolphium illum, candidissimum iuvenem ac valde, ut videtur, doctum, valde dolet quod nihil officiorum collocare potuimus. Abfuit domo uxor, quę heri primum Balingeno reversa est, ut convivam, nisi valde sordide tractare voluissem, mensę nostrę adhibere haud potuerim. Utinam sit aliquando aliunde, quo compensare malignitatem istam liceat! Quod meas magno desiderio expectas, quibus diserte tibi, quid Francofordię actum sit, significem, ego longe maiore desiderio istuc a fratre, ut diligenter mihi narret, flagito, et recepit ille nuper se ad te capita quędam totius negocii scripturum; id, quod ut faciat, identidem ipsi aurem vellico. Puto autem te propediem illa ab ipsomet accepturum. A Curione per dominum te obsecro, ut pecuniam, quemadmodum Theodorus noster monuit, accipias. Omnino enim nolo, ut sibi ipse sit tanta incuria Curio et tutor; sed scribam de hoc proximo nuncio et ipsi Theodoro. Multum enim refert, ut rationes ipsius ad debitos calculos revocari possint apud Herbrotum, ne aliis quoque ipsius negligentia (dicam an profusio?) officiat atque ita etiam in publica commoda peccemus. Liber tuus propediem ad te redibit. Tu securo animo illum expecta. Quod Studlera dignas se penas dedit easque adeo christiano animo fide in Christum vicit, domini immensam misericordiam merito veneramur et exosculamur; qui, ubi abundavit delictum, superabundare voluit omnibus delictis maiorem suam charitatem et gratiam. Ex Augusta constanter scribitur mortuum esse Lutherum, colloquium Ratisbonense per concilium esse sublatum et colloquentes Tridentum vocatos et citatos ad audiendum concilii decretum. Laetus paucis scribit Hallerum cum suis incolumem Augustanis in sinum datum, etc. Hessus scribit nostris de novis bellis, quae caesar et alii serio et ab integro nunc meditentur. Granvela ad quasdam lantgravii literas de hac re, hoc est caesaris conatibus, tanta ambiguitate respondit, ut nostris suboleat nescio quid monstri, quod adversarii nostri cum caesare alant. Der kaiser ist in etwas rüstung; maint man aller ding, er gedenck, den bischoff von Cöln anzegreyffen. Der Gravell hat dem Hesso gschriben, der kayser seye in kainer rüstung wider die protestierenden, quod mox suspitionem secum adfert. Man sech ouch wol an der colnischen handlung, wie er nit gyrig sey; dann er hab allerlay versuch mitt dem bischoff, das er abstande ab attentatis. Habe aber nichts mögen helfen. 6. martii 1546. D. Heinricho Bullingero, venerando suo longeque charissimo fratri. Tiguri.
Multum salve in solida salute nostra Christo, mi venerande et plusquam charissime Bullingere. Philippi, Lutheri et Pomerani consilium quamquam praeter ea, quę iam ante tibi quoque dicta et scripta sunt de fęderibus, nihil habet, solumque de istoc Schmalkhaldico fędere prorogando loquitur. Mittam tamen, si ulla ratione possum. De colloquio nihil accepimus, nisi quod adversarii nondum se Ratisbonam contulerint extra monachum Coloniensem. De Hallero quoque ipse supra modum gratulatus sum, quod tanta testimonia tantorum hominum ad me quoque pertulit, nec dubito, quin ministerium ipsius Christus bene sit fortunaturus. Lutheri librum, cuius mentionem facis, non solum hic non accepimus, sed ne scriptum quidem aut typis excusum esse unquam a quoquam audivimus. Propositiones contra Lovanienses vidimus, et tales sunt, ut L[utheri] esse nemo non facile agnoscat. Quę de adulescentibus nostris scribis, plane mihi clarissimo sunt argumento, quod nostra ut in aliis omnibus ita hac etiam in re bona fide et diligenter curas; quo nomine magis atque magis nos tibi devincis. Mezleri pater proximis diebus hisce filio scribens acriter illum obiurgavit, iussitque, ut scholarcham accedens istius suę pervicacię veniam petat et collum iugo quamprimum submittat, ac porro se obedientem futurum sancte promittat. Tu ad me, an istuc fecerit, diligenter perscribe. Omnino certe nolumus, ut quicquam nostra caussa dissimuletis utque nostrorum exemplum aliis cordatis discipulis officiat. Deprehendimus hic quoque adulescentis istius arrogantiam, quam stirpitus revulsam omnino cupimus atque hic vestrum officium, quam possumus, obnixe imploramus, haud ignorantes quam perdat istos mores etiam levis indulgentia. Librum De sacramentis, cuius summa capita remitto, ut, ubi commodum erit, nobis quoque legendum mittas, multum te obsecro. Ora pro nobis, mi Bullingere, et pro ecclesia nostra, ut Christo nos in istis omnium rerum perturbationibus probare omnibus modis et constanter possimus. Saluta tuam domum. Venerandis administris tuis in domino, inprimis Gvalthero nostro, Theodoro, Pellicano cęterisque omnibus amicis et fratribus officiose nos commenda. Salutant te nostri, praecipue consobrinus Zviccius. Germanus frater nondum rediit. 27. ianuarii anno 46. Tuus A. Bl. Iam a fratre literas accipio, in quibus ista: „Palatinus se totum nostrum, imo vero potius magis Christi nostri facit. Is cum Philippo, Catorum duce, ad 27. ianuarii hic congredietur; quem congressum legati expectabimus. Id enim rogant, eoque facilius impetrant, quod causse, quę hic aguntur, ad discessionem nostram nondum satis maturuerint, ut merito mireris, quem contextum parturum sit tam prolixum exordium istius argumenti.“ Item post alia: „Multa sunt hic tędia. Coloniense tamen et Palatini negocium valde me oblectant, ut quę videam divina cum bonitate tum prudentia nos per nos geri. Est et minus gravis ea nunc Palatini et Hessi expectatio, quod confidam illorum pręsentiam commodam fore sanis consiliis. Quanta sit Hessi pietas, publica sunt argumenta, eamque ex nostro Mathia Lympergio, quem familiarem habui, mihi confirmo.“ Item post alia: „Affirmant Wittembergam venisse Ungaros ex ea ditione, quam Turcus nuper subegit, qui postularint homines pios et eruditos, quos praeficiant functioni evangelicę. Id enim sibi per Turcum omnino licere.“ Misit praeterea libellum Lutheri ad Saxonem electorem et Catum de non dimittendo principe Brunsvicense, quem te tamen vidisse puto, quando anno 1545 excusus scribitur. Iterum atque iterum vale. 28. ianuarii 1546. D. Heinricho Bullingero suo, Tiguri.
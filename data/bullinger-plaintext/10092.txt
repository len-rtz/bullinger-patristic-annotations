Spiritum fortitudinis et intelligentiae adaugeat tibi dominus et pater domini nostri Iesu Christi. Charissime frater, binas a te paucis diebus accępi literas. Quibus cum nihil responderim et conterraneus tuus certo pollicitus sit se meas redditurum, nunc respondeo. Primum commendasti duos, et si plures commendaveris, erunt tuo nomine mihi commendatissimi. Synodo finita provincię omnes ministris delegatę sunt, ut iam locus nullus supersit; tamen non oberit fratres syncęros nobis esse cognitos, ut posthac, cum in ministerio desiderentur, tutius subordinari possint. Deinde, quae et qualia Capito nobiscum egerit, videbis propediem, cum e prelo Frobeniano exierint. Totus eram in hoc, ut Megandri causa, quę mirum in modum et inter ministros et inter senatum, diacosios ac plebem factiosa fuisset, feliciter citra propheticę libertatis iudicium transigi posset et ministri agnoscerent non acerbis scommatis, sed suavi et salsa modestia rem maxime promoveri. Divisit acta per capita et pro hominis imbecillitate plus insumpsit laboris, quam exigere quisquam fuisset ausus. Donabit latinitate eadem Simon Sulcerus, adulescens maxime spei, urbis nostrę in studiis alumnus, Grinęi discipulus, ut senatus noster suorum studiorum primitias habeat. Quicquid proinde tibi placuerit vel displicuerit, libere commentaberis nobiscum. Aperte et ex corde velim omnia agi tanquam in conspectu unius dei et domini Iesu Christi, quem etiam unum in omnibus spectare debemus. Hoc scias, hominem magistratui, plebi et ministris ita gratum fuisse, ac si numen e cęlo delapsum fuisset, et ita omnia egit, ut videantur pacatissima. Sed rationem studii et pharaonis obdurationem nondum cum habeam explicatam, velim tamen, cum tantum tibi ocii possis suffurari, habeam. Quod promittis prophetici officii simul et Hebreorum explicationem, velim quam fęliciter praestes; nam vix credis, quam mihi et tuus et Pellicani spiritus arrideat. Non vult forte dominus, ut hi, qui optime inter se convenirent, simul sint, quo discamus affectus infringi et alter alteri subiici et deferre. Miror, quid Pellicanum nostrum remoretur, quod sua tandem tam diu expectata non prodeunt; hortare hominem, ne talentum creditum sepeliat, et cogitet, ut dum etiam praestiterit orbi, quae habet, adhuc maiora alios quoque manere. Serviat et dispenset sua fratribus, nec cogitet exanclari scripturę thesaurum. Et tu quoque non diutius nos suspendas. Froschowero locutus sum Bernę, ut quicquid vel tua vel Pellicani officina suis prodierit typis, ab initio mittat. Cęterum Megander bene se habet pro contione atque etiam nobiscum. Omnia reddita sunt pacatiora. Quod vero sollicitus es pro utriusque civitatis concordia, sollicitus sum et ego, quod noverim utramque sine altera facile perituram. Scripsit ex vestratibus quidam domino In Hag per Basilienses optime fieri posse. Sed aliis initiis opus erit. Utinam Röstius vester, homo nostris gratissimus, apud nos vel minima haberet negocia et quasi suopte instituto paucis nostrum et cordatioribus loqueretur; facilia forent pacis ineundę initia. Tu cogita et iube, quae velis. Postremo velim, ubi nam literę nostrę tuto Capitoni reddi possent, ocius indicares. Nam seria illi scripturus eram. Andreas ex Vilmäringen in diaconum vocatus est. Apud quem scribere poteris. Leonem, Pellicanum, parentem tuum et Zuinglii uxorem viduam salutabis. Nihil sit anxia pro filiolo; noster est totus et bonę indolis puer; officia paterna praestabit Trempius, praestabimus et nos, ubi opera nostra indiguerit. Fratri tuo audio provinciam demandatam. Vale, ut sepius scribamus. Tempora et temporum atque hominum turbę et pericula id exigunt. Bernae, 9. februarii anno 32. Tuus ut suus Berch. H. Huldricho [!] Bullinger, verbi dei praeconi apud Tigurum, viro ins[igniter] docto atque pio, fratri longe omnium et perpetim charissimo.
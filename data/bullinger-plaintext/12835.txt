S. Attulerunt mihi affines mei tuas 22. ianuarii datas eiusdem mensis 27., et quas 14. ianuarii scripsisti, 28. demum accepi. Suades Augustae manendum, quoad salva possimus conscientia et citra vitae discrimen. Interim tamen te puto alias a d. Laeto et me te accepisse, ad quas et tuum et amplissimi senatus Tigurini expectamus responsum. In quibus, quis sit rerum praesentium status, exposuimus. Subiecerunt se nostri caesari sicque cum ipso pacti, ut Schertlius (quem, puto, brevi Tiguri videbitis) dimittatur milesque caesareanus pro praesidio in urbem admittatur. Petiit et Bernhardinum caesar, quem senatus clam una cum d. Stanggaro dimisit. His ita discedentibus nobisque militem expectantibus quid faciundum erat aliud, quam ut senatui scriberemus Tigurino, quam quod veniam peteremus et liberam abeundi copiam? Commovebatur etiam plebs, ita ut per duas integras noctes armati consulum  aedes sint tutati. Huius nos tragoediae, nisi dominus avertisset, authores habiti fuissemus, qui semper hortati sumus ad constantiam et perseverantiam. Commode vero sic se rebus habentibus adveniunt affines mei soceri nomine uxorem et liberos abducturi. Consulibus ego rem indicavi: Non potui impetrare. Sed me suppliciter promissis et pollicitis rogarunt, ne deseram eos, ne magis commotam reddam plebem. Me enim discedente maius futurum hoc incendium omnesque vociferaturos se proditos esse et venundatos, si discedant concionatores. Adhaec exposuerunt causas pacis iustas et aequas: Liberam illis permitti religionem et talem, qualem modo habeant, nullis additis ceremoniis, donec communis in regno Germanico fiat reformatio. Omnes etiam concionatores nominatim securatos esse a caesarea maiestate. Se etiam omnem lapidem movere, ne ullus miles intromittatur, et tamen, si recipere cogantur, tantum 3 vexilla Germanorum militum esse recipienda ad mensem unum hoc saltem nomine, ut superbus caesaris animus suam conservet authoritatem nomenque habeat apud alias nationes, quod teneat Augustam, exponentes praeterea, quae calamitates fuissent secuturę, si repugnare (qui soli iam in Superiore Germania reliqui simus) pergamus. Nos nihil aliud quaerere quam religionem salvam. Hac promissa in caeteris aequum esse parere imperatori. Langrafium item et Argentoratenses  iamiam agere etiam de pace cum caesare. Haec et alia plura exposuerunt et mihi privatim et publice per consules ad conventum ministrorum missi. Publice item ad plebem haec coloratis proclamarunt verbis. Ideo me non habere ullam rationem honestam vel ipse discedendi vel familiam dimittendi, quam proculdubio mox etiam essem secuturus. His rationibus etiam aliquantum lenitus et persuasus, archigrammataeus noster destitit urgere, quam petierat, discedendi veniam, isque omnibus mihi modis dissuadet, ut liberos et uxorem dimittam. Promiserunt etiam consules splendida: Se nolle me in ullum constituere periculum; si hoc videant imminere, se me clam cum manu forti dimissuros. Dederunt praeterea affinibus meis duodecim coronatos pro viatico, publicoque eos honorarunt vino, saltem ut discederent nobis relictis. Ego, quid mihi sit agendum, haereo prorsus. Hinc me tenent illi. Illinc expecto et a dominis Tigurinis revocari; hinc caesaris metuo iugum et perfidiam; hinc dominorum me movet fides. Suadent multi, ut discedam, qui me libenter carerent; hortantur, ut maneam, qui me libenter haberent. Vellem, hoc unum a dominis Tigurinis impetrarem, ut liberum fieret mihi discedere, quando bona conscientia manere non liceret. Dum enim semper ipsorum cogor expectare responsum et interim, dum pericula aliqua significo, in timiditatis suspitionem trahi, nimium res nostrae procrastinantur. Quia ergo dubiae adhuc sunt res omnes, certi nondum quicquam constitui, sed consilium tempus resque locusque dabunt. Tres alii, praesertim Laurentius et Rodolphus, nihil nisi abitum meditantur et quaerunt. Fuerunt apud consules, apud quos tam praefractis usi sunt verbis et contumacibus, ut ex illis ego audierim dominos eos duos non retenturos, si discedere velint. Hoc si ipsis indicarem, extemplo discederent. Sed expectamus tuum et amplissimi senatus Tigurini consilium. Ego profecto nullum detrecto periculum, quod ad gloriam Christi cedat, sed ea, quae ad ecclesiae perniciem faciunt. Non tam cupio domi mihi bene esse cum scandalo aliquo quam inter peregrinos male cum aliorum aedificatione. Sed utrum hoc tempore sit faciendum et ecclesiae magis salubre et nomini Tigurino honestum, te iudicem appello. Legati ad caesarem missi 29. ianuarii caesari se dederunt. Nunc agunt de milite non recipiendo et rebus aliis. Scribunt clementissimum se exhibuisse caesarem et splendida pollicitum; quibus, qui velit, fidat! De electore aiunt, quod Silesiam iam vastet. Lypsiam captam, ducem Mauritium aufugisse in Bohemiam. Convenit innumerabilis exercitus Danorum, Holsteinensium, Lünenburgensium, Brandenburgensium et civitatum maritimarum, quorum dux est Ernestus, frater electoris. Aiunt et caesarem in Africa portum quendam fortissimum amississe per Barbarossam. Langrafium quidam, sed falso, Franckfurtum obsidere aiunt. Caesar multos dimittit milites, qui undique discurrentes iter facientibus sunt periculosi. Metellus a dominis dimissus at stipendio privatus, dum hac septimana a Mindelheima Augustam versus proficiscitur, apud Angelberg ab Italis captus est. Claudius ille pseudopropheta, nebulo pestilentissimus, revocavit errorem suum, sed infecit alios, qui nondum revocare voluerunt. De his, quod mihi succenses propter imprudentiam, quod scribam socero meo, quae ille deinceps diffundat, unde mihi timiditatis oboriatur nomen, pauca respondi Gvalthero nostro, qui idem significavit. Si quid peccatum, soceri, non mea est culpa. Facio ego meum officium: Scribo illi rarissime et simplicissime, quia scio eum propter senium aliquantum delirare. Qui vero ita mihi interpretantur, ut hinc me colligant esse pusillanimem, illi vel nullius sunt iudicii vel alias mihi et omnibus pfaffis (ut ipsi vocant) iniqui. Parum curo Momos illos impios. Novit dominus, qualis sim. Testabitur ecclesia, qualem me praestiterim. Non volo nec possum falsa scribere, nisi forte ipsi falsis magis quam veris delectantur! Sed de his paucula ad Gvaltherum. Vale. Salutant te fratres nostri tres, Musculus et Cellarius et Xystus meus. Saluta tu quoque fratres omnes, uxorem et liberos charissimos. Augustae Vindelicorum, calendis februarii 1547. Ioan. Hallerus, perpetuo tuus. Clarissimo viro d. Heinrycho Bullingero, fidelissimo Tigurinae ecclesiae pastori, domino suo et patri venerando. M. Heinrych Bullinger.
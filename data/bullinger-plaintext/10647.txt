S. Preter spem tuas accepi literas, charissime Heinrice, preter item spem a Friburgo redit nuncius vester in omni pluvia et tempestate, quo factum est, ut ad tuas respondere non potuerim singulatim. Proximo vero nuncio curabo, ut literas inveniat paratas. Remitto apographum epistolae tuae ad Megandrum. Ostendit ipse epistolam tuam, dum a Brugis rediret et simul in Bürren propter synodum servandam conveniremus, gratulabundus et optime, ut videbatur, contentus. Nihil amplius audio, quod contra te habeat, quam quod contra omnes, ut eum suis depinxisti coloribus. Scripsit in utranque ad Timotheum; iudicium sit penes legentes. Ceterum copiam epistolae tuae certe et verissimę et liberrimę ad Bucerum remittam. Mecum sentis de consilio Melanchtonis et Buceri ad regem Gallorum. Si sic libet a veritate discedere et licet, propterea quod docti sumus, tandem in omni scriptura licebit, quod libuit, nec habebimus, quod pontificiis obiiciamus. Tibi ego subscripseram Chelio sic volente, sed certe sine periculo, quandoquidem nihil consulis, nisi quod spiritus dei iam dudum in scripturis iubet et admittit. Quod ad moderationem hanc et quae in Gal., Eph. scribis, proximo quoque nuncio respondebo interim gratias agens pro tua in me sollicitudine. Hortaris, ne contionibus desim. Ah, mi Heinrice, quid plus vellem! Sed cum non possim et mox ecclesię inutilior futurus sim Francisco (quem tamen loquentem vix intelligis), quid hic agendum? Iam dudum et hactenus semper apud me constitutum est, utcunque crescat hernia, a functione cessare nolim, quam tamen nunc 16 annis ferme subii, sed avertit me morbus ipse ab instituto, avertunt amici, sed sero nimis. Petrum Conzenum et Rellicanum audivit magistratus pro contione, nimirum alterum illorum electurus, quamvis audiam priorem posteriori praeferri. Vale. Plura non potui dare, quandoquidem inopinato abire nuncius est coactus. 5. iulii anno 35. Unum hoc addiderim: Non omnes contionatores omnibus sunt invisi. Conradum tibi suis coloribus depingam, quem tibi commendavero amplius, si non inveneris ab initio literarum hoc indicium sic descriptum: Soli deo gloria. Cogita rogatum rogare. Rursum vale. Tuus Bertoldus H. Heinrico Bullingero, ecclesię Tigurinę antistiti, fratri suo charissimo.
Mein berait, willig dienst zuͦvor. Insonders lieber herr und bruͦder, eß ist kurtzverschiner tagen in unser statt ain eerlicher gsell von Zürich by zwayen vertruwten guͦten [gsellen] gsessen, sol Anthony Sprüngli haissen. Der hatt sich under andern (als red entsprungen ist von deren von Appentzell und unser wegen) merken lassen und geredt, eß sye im wol wüssend, hab das och Zürich in ainer cronica gelesen, das vor jharen wyr von S. Gallen sampt ettlichen stetten mer an den von Appentzell unser paner verloren etc. Welich red so vil ußbrochen, das sy an min herren kommen ist, die sölich red, wie ich wol vernomen, etwas beduret hatt, in ansehen, das in aigentlich wissent ist, sölichs nie geschehen sin, und och verschriben worden von unsern vordern, wie eß dotzemal ergangen, wie och der von Appentzell aigen cronicken und verschriben geschichten meldend und antzaigent; und aber sy von hörsagen vermaint, sy habind unser paner, das sy aber in disem jhar gsuͦcht und gar nit funden, jha kain anders spüren mögend, dann das ir kronica recht gmelt und viler lüten red und hörsagen letz und los gsin, geschwigen das wyr inen sölich paner durch practick und hinderlist söltind mit gelt abgnomen und von iren landtlüten erkoufft han, wie ettlich unrüwig und uffrürisch im land Appentzell verschiner tagen wider willen und gfallen der oberkait ußgossen und erdicht hand. Nu verston ich nit, das minen herren so hoch daran gelegen, ob sy schon ain paner verloren und das mit der warhait da oder dört lege; dann wyr vor hundert jharen und lenger ouch ettlicher stetten paner gwunnen, so noch an iren orthen ligend, die nüt dester minder eerlich und ansehlich und desse nünt vermügend, das gott inen des sigs nit gonnen und der gstalt unfall hatt zuͦkommen lassen. So hanget dero von Appentzell paner zuͦ Pregentz inn der kirchen, des sy selbs bekantlich, wissent och, wann und wie eß verloren ist; deßgleich ain vendlin zuͦ Lion, so von inen zuͦ Marian verloren, und achtend sich billich nünt dester minder biderb lüt sin. Also werenn wyr zuͦ S. Gallen nüt dester unfrummer, so wyr schon ain verloren paner by unsern nachpuren von Appentzell ligend hettend. Dieweil aber uns wol wissend, wie eß ergangen, und sölichs och in chroniken, so im truck ußgangen, gnuͦgsamlich gemeldet wirt, und [man]d aigentlich waißt, welicher stetten paner dotzemal verloren sind, ist je nit von nöten, die unwarhait ze widersprechen. Hieharumb min gar früntlich pitt an üch ist: wellenn in gehaim mit Sprüngli red halten und loßen, ob er das geredt und uß was grund eß geschehen, und daby in zuͦ vermögen, sölicher reden umb ursachen willen, üch wol zuͦ ermessen, abzeston; dann ich ungern welte, das ainicher widerwill, besonder von ungegründt reden wegen, zwüschen unß und üch entston sölte. Wüssend, min gmuͤt wol gonn ainer statt Zürich eeren und guͦts, und fröw mich des günstigen willens, so sy gegen minen herren trait, der sich mit hilf gottes fürter unserhalb meren und nit mindern sol. Möcht och wol leiden, das Sprüngli sin chronica verbesserte, damit sy andern verschribnen, im truck ußgangnen kronicken in diesem puncten glich sehe. Mit beger, wellet dis min schreiben by üch blyben lassen, dann eß in vertruwen geschehen, und was ir antwurtswyß by Anthonin findend, widerumb by kommenlicher bottschafft wissen lasssend. Gott mit uns zuͦ aller zeit. Amen. Zuͦ S. Gallen, uf 3. tag december, im 1535 jhar. Vadianus tuus.
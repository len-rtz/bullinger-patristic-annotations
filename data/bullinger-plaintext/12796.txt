Salutem et pacem. Magna necessitate compulsi d. Eberhardus a Rumlang, Nicolaus Artopeus, Ioannes Textorius et ego ad te, Bibliandrum, Rudolphum Gwaltherum, Pellicanum, quatuor ad quatuor, scribimus. Et ne prolixioribus verbis a solitis studiis utrinque suspendamur, caput illud esto. Oborta est inter d. Petrum Arburgensem ac duos Zoffingensis ecclesiae episcopos acris quędam contencio de ministerio ecclesię atque eucharistię  negotio. Quę ita pedetentim progressa atque aucta, ut palam tandem eruperit. Pugnantes enim in platea oppidi Zofingensis, duo adversus unum Petrum, quibusdam risum, quibusdam vero pro animorum diversitate, ut solet fieri, bilem moverunt. Petrus pugnando longe modestior est repertus. Evasit enim illęsus, neque in aliquo ab oppidi Zoffingensis moderatoribus velut reus pugnę mulctatus est. Adhoc in eucharistię causa sic egit ac docuit, ut nunc dixerit Christum in cęna presentem, nunc vero minime. In quo calumniatoribus suis recte quidem sensisse, at parum ecclesię satisfecisse videtur, propterea quod mentem suam non liquido exposuerit. Pręsentem quidem maiestate divina, absentem vero corpore assumpto. Quam tamen differenciam in aliis suis sermonibus luculenter adposuisse abunde satis testantur tum ecclesię Arburgensis syncera in pastorem dilectio cumque mutua ecclesię tranquillitas sanctaque concordia. Contra vero Zoffingenses sic certarunt, ut ab oppidanis iure publico sint puniti, suisque concionibus ecclesiam non parum turbantes quosdam a sacrę mensę participatione suspenderint ac pęnitus dimmoverint. Nam de ministerio ecclesię plura, imo nimia effutientes (sero, frigide ac tarde sic concluserunt, fructum dei non ministri esse neque ministerii), ut se de ambiendo dominio non tam apud nos quam suos parrochianos suspectos fecerint. Pręterea in negotio eucharistię adeo obscure atque ambigue docent, ut plures extent, qui magis esse Lutheranos intelligant quam christianos. Voculam „warlich“ multis exponunt, pariter et „geystlich“, cuius expositionis certe minime indigerent, nisi nebulas offundere clamque Lutherum introducere niterentur. Sed quid factum nunc tibi expando. Novissime omne negotium per proconsulem Arburgensem ad magnificum Bernensium magistratum delatum  est, ut illic rebus pro utraque parte diligenter discussis et examinatis certamini aliquando summa manus imponeretur. Magistratus vero universum negocium ad d. Eberhardum, Nicolaum, Textorium et me exclusis Sulzero ac Beato illo nostro transtulit. Quod, quum nobis satis arduum visum est (posseque facile non tam finiri quam novis forte contencionibus et sutelis ansam prębere), constituimus inter nos et huius causę laborumque te, Bibliandrum, Rudolfum, Pellicanum, in domino confratres nostros, participes facere, per misericordiam dei ac domini nostri Iesu Christi sanguinem ecclesięque salutem obsecrantes, ut nervos nobiscum extendatis rem ita componere, ut veritas ab omnibus strenue vindicata appareat, sicque vicisse, ut in posterum ardor talia audendi in aliis extinguatur. Et si nostra sententia vel declaratio universis christianis sit manifestanda, tum huius oporteat nos neque pudere neque pęnitere. De quo minime dubitamus, si quaquam talenta vestra a domino accepta in foenus domini et ecclesię dei salutem nobiscum conferre dignaremini. In negotio isto properandum est, et omnia summo silencio peragenda. Ignoramus enim, ne gratum fuerit, quod nobis amandatum externo auxilio perficere. Estque a vobis tabellio sic excipiendum et relegandum, ne quicquam horum, quę modo inter nos versantur, intelligat. Speramus, fratres, hoc negocio viriliter et semel pro dignitate composito reliqua, quibus ecclesiae apud nos impetuntur, facilime in ordinem redingenda. Veritas enim subinde magis sese porrigit et vindicat. Laus sit deo! Valete in domino semper, qui, ut nos in communem usum ministros posuit ecclesię suę sanctę, ita et pro gloria domini et salute ecclesiarum eius nobiscum, qui Bernę pugnamus, arma vestra adponere haud gravemini. Iterum valete. Materiam contentionis distinximus in certa capita, quo brevius ac luculencius appareat, quid et quomodo ad unumquodque commodum responderi possit et debeat. Reliquas literas tuis annexas tuum erit expendere et unicuique, quod suum est, reddere. Datum Bernae, 11. ianuarii anno 1547. I. K., tuus ad aras usque. Minem lieben erwirdigen heren und bruͦder m. Heinrich Bullinger. Zurich.
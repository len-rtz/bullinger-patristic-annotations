Salvus sis, Bullingere clarissime. Legi literas tuas libenter hac potissimum causa, quod fide tam ingenua mecum agis nec celas, quae referre nostra putas. Cetera enim, nempe elegantia, humanitas et eruditio, nunquam desunt tuis epistolis nunquamque non delectant et prosunt. Ut autem, quod petis, praestem et, quod sentio, dicam; primum male me habent Buceri studia, nec parum offendit, quod adeo contemptim causam maximam nostro nomine coram illo egit, cui nos praeter modum commendare et supra modum insinuare debuerat. Concordiam non quaerit, sed discordiam pessimis gravatam suspicionibus, qui tam frigide commendat bene meritos, praesertim apud illos, quibuscum gravissimas simultates gessimus. Quid opus erat excusare apud Lutherum, quod nomine Lutheri in publico consessu omnium ordinum Basileae tanta, ut aiebat, fide egit, contestatione etiam adiecta, haud aliud sentire de eucharistia Lutherum, quam quod ipse coram declaratis articulis in medium attulisset? Hac enim una causa senatus Basiliensis et noster Sangallensis subscribendum articulis putabant, ne qua remora caus longe utilissima iniiceretur, quia palam ita constaret, non aliud sentire Lutherum Bucero referente, quam quod nostri multis iam annis docuissent. Et tu ea de re gratias agebas domino ministrorum nomine, quod tandem constaret re ipsa nos non dissentire, sed ad concordiam stabiliendam eum sensum tenere Lutherum, quem ecclesiae nostrae hactenus tulissent. Modo excusat, quod agere est iussus, et sic excusat, ut palam se ipsum praevaricationis cuiusdam insimulet, cum testetur, se multa donasse nobis, quae Luthero fortasse sint displicitura. Ad haec Basileenses, Mulhusianos et nostros ita commendat, velut saniori iudicio fuerimus vestris, qui nihil tamen probavimus, quam quod omnes probarunt, praeter unam subscribendi voluntatem, quam sua illa declaratio Lutheranae fidei nobis emulserat. At iam nunc e suis libris constat, quam male senserimus, subscripturi videlicet salebrosis articulis iuxta sensum ab ipso D. Lutheri nomine relatum, quem tantopere excusari coram ipso Luthero oportuerit. Qui dicam? Longe candidius hic acturus est nobiscum, quam ille egerit, quippe non dubitavit illius literas velut suspectas amicis communicare ac ceu in lucem edere, ut constare posset, probene nobiscum actum fuerit an secus. Utcunque autem istaec habeant, censeo rem omnem summa fide celandam neque attrectandam in praesentia ullo verbo, non modo quia constet, saepe nos literis ceu arcanis internuntiis concredere, quae ne amicis quidem omnibus nota esse vellemus, immo plerunque apud amicos de amicissimis conquerimur; sed hac etiam causa, quae mihi potissima est, ne senatum Argentoratensem negotio liberius detecto a nostris abalienemus, quanquam et ipso consule Matthia abusus videtur Bucerus. Tamen consultissimum est dissimulare, ne oleum (quod dicitur) addamus camino et tristes tragoedias excitemus inter fratres, partim ob epistolam proditam, partim ob fidem, quam senatus Argentoratensis nostris tanti viri praesentia fecit. Pridie Kalendas Apriles 1537.
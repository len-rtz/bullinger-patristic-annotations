S. Lieber Bullingere, von yl wegen kan ich nitt schryben, was ich solt. So unverschampt freven sind Batt und Sultzer gsin, das sy understanden, vor radt gschechne vocation zehindren (mitt grosser klag der sümd über die zweyhundert; das man irer wal als der bischofen nitt glept) mitt vil sünfftzens, wie man inen nüt vertrüwe, etc. Ist also die handlung uffgschlagen worden biß uff hüt, das weder m[iner] gn[ädigen] h[erren] schryben noch Rappensteins und mins het moͤgen gfürdert werden. Aber uͦff hüt vor radt einhellig erckennt, unangsehen der zweyen lugenhafftigs [un]d betruglichs fürnemen, das man unverzogenlich nach dem [gwe]lten schryben und schicken soͤlle, etc. Ist also ouch mir von bso[nd]ern herren und fründen zuͦgemuͦttet, das ich üch und her Josen ernstlich und mitt hoͤchster pitt schrybe, soͤlche vocation, die eygentlich von gott selbs ist, nitt zehindren, sunder nach üwerm allem besten vermügen gegen üwrem radt und ir undereinandren fürdren wellind, ungezwyffletter hoffnung, gott werde unnser kilchen bystan und dieselb widrumb in guͦtten friden stellen. Und gschicht diße ermanung darumb so ernstlich, nitt das wir uns nitt alles guͦtten zuͦ üch allen versehind, suͦnder das wir boͤße pratiken etlicher unruͤwigen predicanten entzitzend, die villicht von hinnen her Josen moͤchtind hinderstellig wellen machen. Darumb thuͦnt wie bißhar, und wir üch wol trüwend. Ermanend her Josen (denn ich inn solcher yl nitt selbs imm schryben koͤnnen), das er gott sin kilchen, die inn bruͤfft, nitt verschetze und zum verderben richte, etc. Es ist Rappenstein nitt by der statt. Der selb hette imm sunst ouch gschriben. Sunder ermanet üch min liber her und gfatter venner Im Hag, ingedenck zesin, was er zuͦletst mitt üch z’Zürich gredt habe, und thuͤgend, das unßer kilchen nutz und eehr erfordret. Es schrybt her Josen von Rappensteins wegen min lieber gfatter Hans Glaner, alter chorschryber. Thette yederman gern das best (so muͤd ist man deß überlasts, irs bochens), damitt uns die einfalte und reynikeyt deß evangelii nitt enzogen werde! Das übrig bestadt wie vorhin gschriben, allein das her Jos unverzogenlich har koͤme, denn es ouch fürhin nimmer besser zewandlen, etc. Sind gott empfolhen und gruͤßend mir von hertzen üwre mittarbeyter, prediger und leßmeyster alle. Uß Bern, amm 15. septembris 1544 jars. Johanns Weber, üwer allzyt williger. An m. Heinrich Bullinger, predicanten zuͦ Zürich.
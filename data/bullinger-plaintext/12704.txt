S. D. Heri ad te scripsi et literas dedi Myconio. Mittebam literas ad Sailerum, quem putabam adhuc esse Lindavii; sed postea acceptis ab eo literis intellexi com[m]igrasse Sangallum, quod te antea scivisse non dubito. Illas igitur literas cum istis ad Vadianum primo nuncio mittas Sangallum. Caeterum expecto quoque abs te sessiones Tridentinas et scriptum Diazii, quod antea postulavi. De rebus publicis nihil habeo te dignum. Multa in pervulgatis hominum sermonibus iactantur, sed eius generis omnia, ut neque audire libeat nec scribere. Quisque eos sermones evulgat, qualem ipse in animo opinionem concepit, talemque fore rerum eventum putat, qualem induit ipse cogitationem. Scite mentiri laus est; sed tam stolidos sermones profundere hominis est intemperantis ac ingenii portentosi. A vobis aliquid laeti nuncii accipere posse speramus, quo nullum contingere laetius posset quam de morte istius crudelissimi tyranni certo audire. Certe non credam permansurum impunitam istam giganteam audaciam; quam ut cito de medio sublatam videamus, toto animo a deo postulo. Vale. Basileae, 4. novembris 1546. Tuus Franciscus Dryander. Clarissimo viro domino Henrico Bullingero, ministro ecclesiae dei, quae est Tiguri, fidelissimo.
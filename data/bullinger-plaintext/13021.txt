S. Disen ingeschloßnen brieff hab ich vor 2 tagen gschriben; dann ich vermeint, der bott welt uf sin. Diewyl er aber nitt hatt bishar mögen gfergget werden, kan ich üch diß nitt verhalten, so sich darzwüschend zuͦtragen. Es habend mine herren bishar ein heimliche wacht von ir burgerschafft znacht laßen uff den gaßen gan, damitt man still und ruͦwig wer, doch nitt starck, das nieman meinte, das si etwas anrichten weltind: je 10 und 10 mitteinander. So ist nun diser nechten einer, ein hauptman von den keiserschen, so jetz kon, an die gstoßen und über si gschworen, was si da gangind. Si habend gsagt, si syend von der oberkeit wegen da. „Was oberkeit?“ hatt diser gsagt; „ist auch ein andere oberkeit hie dann kei[sersche] m[a]j[esta]t? Das üch botz hie und dert!“, und uf si zuckt mittsampt sinen  knechten. Die unseren habend sich gwert und dem hauptman zwen stich gen, doch nitt schedlich. Aber deß hauptmans knecht sind unseren zuͦ starck gsin und habend ir 4 gfangen. Die vier gfangnen stond in gfar, daß man inen die köpf abschlahet, wiewol große bitt für si angleit wirt. Darus ist nun ein selich läben worden, das vil Spanger ufgsin und der von Madrutsch auch darzuͦ kon. Der hatt ein huffen haggenschützen gnan und an deß b[urgermeister] Herbrots hus kon und die thür anghept ufstoßen, das si erwacht. Ein knecht ist herfür glauffen und gsagt, si söllind doch hüpschlich thuͦn, so well ers den herren anzeigen; aber er hatt in mußen ufthuͦn. Darzwüschend ist der burgermeister ufgsin und ein rock angstoßen und zuͦ in gangen. Do habend si gsagt: „Wer heißt üch Augspurger ein wacht über uns halten? Das üch“, etc. Und hatt einer under inen 4 mal das rapier durch in stechen wellen, doch verhinderet. Herbrot hatt in guͦte wort gen, so vil er gmögen. Si habend inn aber zwungen, daß er mitt inn hatt muͤßen, nitt gwüßt wohin. Darzwüschend ist der knecht zum stattvogt glauffen. Der ist ylends mitt sinen knechten kan und si brett, das si den burgermeister wider glaßen hand, sonst wer er vilicht under das ys kommen. Item es habend landsknecht etlichen mägten, die kutlen feil ghept, die kutlen gnon, ins kat gworffen und mitt fuͤßen tretten. In dem ist zunfftmeister Witelspeck, ein fürnemmer man, darzuͦ kan. Dem hands die meitli  klagt. Do sind die landsknecht zuͦgloffen: „Bist du herr hie, bist du oberer? Man schiß dir uffs mul!“, etc. Hatt er nitt ein wort dörffen sagen. Item einer frawen habend si ein zeinen mitt obs gnon und usgschüt, huffen mee gmacht. Darzuͦ ist der Herbrot kan mitt allen knechten, aber nitt ein wort dörffen sagen. Und deß dings ist on zal vil! Unser oberkeit darff nitt ein wort sagen, ja zum minsten buͦben. Gott erbarms! Unser nimpt man sich als wenig an, als werind wir sclaven. Wir habend si gebetten, das si doch etwar zuͦ der kantzlen ordnind, der uff uns acht habe. Aber uff unser vilffaltig anhalten habend wir nüt können erlangen, dann das si gsagt, wir söllind nachpuren ansprechen, die mitt uns gangind. Dorumb ists als nüt, was si unseren herren zuͦgsagt, das si uns schirmen oder bi guͦter sicherheit heim schicken wellend. Si ließend uns ee ermürden, dann wir warlich, wo uns gott nitt sonderlich bewarte, weder lybs noch läbens sicher werend. Nun ich befilchs gott, den ich nitt verlaugnen wil, so es an die bekantnus gat. Aber ich wil auch nitt in der verretery sin, da einer nitt umb der bekantnuß Christi willen lydet, sonder umb siner negligentz willen. Dan je der, der gsagt hatt: „Qui me confessus fuerit, etc.“, der hatt auch gsagt: „Cavete vobis ab hominibus.“ Der unsaglich wuͦcher und hoffart hat wol verdient, ut auferatur ab eis regnum dei. Haec est concors omnium fratrum sententia! Ich wart nun uff schriben miner herren noch ein acht tag. Kumpt nüt, so züch ich selbs! Ich hab ursach nun dalime gnug vor gott und allen verstendigen. Was mir privatim begegnet, schrib ich nitt. Die publica gend mir me zuͦ schaffen. Man hofiert mir uff min türschwellen, uff das benckli vor dem hus, malt mir galgen an tür. Das gult mir als glich, so es nun in der gmeind wol stuͤnd und das die unseren etwas hertz hettend. Vale, vale. Salutat te Musculus, qui, quo se vertat, ignorat prorsus. Ultima iulii 1547. J. H., totus tuus.
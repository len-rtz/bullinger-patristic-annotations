S. in domino. Gratulare nobiscum! Myconius recuperavit pristinam sanitatem, etsi adhuc lecto affixus scribet, ut ex illius literis percipies. De lantgravio hoc scio: Er hat ein trommeter gon Francfort gschickt an den öbristen. Was er aber begert habe, hat der bott, der ylentz hinweg ist gangen, nit moͤgen erfaren. Man achtet, er habe ouch ein friden angenomen, domit er dester komlicher moͤge inß reich den marckt kommen uß verwilligung k[aiserlicher] m[ajestat]. Von hertzog Christophel wegen weiß ich nit, dann ich vernym, er woͤlle wider gon Moͤmpeltgart ziehen in 14 tagen. Das geschrey ist wol gsin, er habe sinn landt dem Frantzosen verpfendet; so er das gelt widerlege, so blibt es im. Graff Joͤrg hat ein verstandt mit unseren herren, das ich wol acht, es werde dem landt nuit beschehen, dann er hat ouch ein botten by k. m., sich zuͦ vertragen. Mann nympt zuͦ Friburg knecht ann und im Markgravenlandt dem keyser zuͦ. Schickt sy gon Ulm, dann die keyserischen knecht sterben vast alle (uff ein tag 30 und 40). Moͤgen die spiß nit mer dulden. Etlich mynen, der keyser werde die frischen knecht uff die Tonoew setzen, sy gon Wien schicken, diewil der Turck Sibenbürg geblünderet, das landtvolck hinweg gefuͤrt. Understatt, die stett ouch zuͦ gwünnen. Schickt darzuͦ vil volcks uff Ofen. Wil den jungen kunig Mathiam, des von der Weiden  son, krönen mit dem last, das dester ehe die anderen ungerischen stett abfallen, das er sy gwin on schwertschleg. Es sindt zwen lantsknecht dise tag kommen. Die sagen, der elector Saxonię habe die keyserischen geschlagen, die by hertzog Albrecht sindt gsin. Utinam ita esset et hostes ecclesiae male perirent! Vale. 1. martii 1547. Tuus G[...]. Domino m. Heinrycho Bullingero, ecclesiae Tigurinę vigilantissimo pastori. Zürich.
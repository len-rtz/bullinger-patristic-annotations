S. Literas Wäbero cuidam, ut ad me deferret, comissas nondum accępi, charissime Heinrice. Interim, cum vix tandem capitulorum per agrum Bernatem finem fęcimus, nova nos obruit tragedia cum catabaptistis, quibus disputandi dies indictus est communi senatus edicto ultima huius mensis in Zofingen, quod plerique urbem nostram horreant. Datus item est salvus conductus, ut ad se vocare possint exteros, undecunque fuerint, qui sectam eorum et fovent et coriphęos agunt, quo libere adire et abire possint, iis tamen conditionibus, ut catabaptistarum articuli soli ex verbo dei cum modestia citra iniurias et contentionem ab utraque proponantur. Ex nostris neminem vocamus, neque te nec Capitonem nec alios, non quod soli nobis videamur ad hos oppugnandos instructissimi, sed ne, quas in agro hincinde habemus bestias lubricissimas, deinceps cavillari possint nos nihil potuisse contra eos et a seductione nostratum non cessent. Andreas Rappestein Lucernas, is plurimum, laboravit, ut ad rationem fidei et dandum a se et accipiendum a nobis consentirent, quod hactenus ab illis, etsi familiarissimus, inpetrare non potuit. Nec interim a suis erroribus angulatim sęminandis desistunt. Visum ergo fuit fratribus hincinde c per agrum, quorum ecclesias perturbant simplicitatique multorum hypocrisi imponunt, ut ad senatum deferrent. Illius consilio conflictus ille indictus est. Aderunt ex nostris pastoribus viginti doctiores, aderunt ex oppidulis et dominiis Argoię deputati assessores, ex urbe nostra legati, ex quibus 4 eligentur in praesidentes, qui compescant immodestiam, si qua fuerit. Hoc tibi volui indicare, ut scias, qua ratione et quibus mediis hoc decretum sit. Quam vellem, ut et tu interesse[s] tua sponte, non solum auditor sed et consultor! Non enim dubito, ubi comparere voluerint, copiosissimum fore auditorium consiliisque multorum opus fore. [T]uum, ubi convalueris, clanculum a te exigo. Scis enim, quantus sit in te animus meus. Senatus noster neminem vocabit. Interim audio principem eorum articulum fore, quod vetus testamentum non sint acceptaturi et ad novum nos non sine singulari versutia quasi solum audiendum sint compulsuri. Obsecro igitur, si quid habes in hęc, communica. Cęterum libellum contra Fabri mendacia accępi in domo Megandri, sed quem literis commendaras, non vidi. Perpetuo tibi gratias ago, non solum, quod me tuo donas labore, sed et toti rei publicae tuis studiis, pietate et eruditione prodesse stu des. Modestiam tuam laudo, laudant et lectores quique. Perge prospere, procede et regna, immo regnet per te Christus, qui in suum te delegit organ[um]. Proderit Bertrami libellum lingua germana donari; nam lectores habebit frequentiores. Tandem quicquid tibi consultum visum fuerit in catabapt[istarum] negocio, mone in tempore, et gratificaberis nobis quam maxime. Nec dubito, quin ab editione dialogorum tuorum interim multum occurrerint. Utinam per ocium mihi communicare posses. Nulla alioqui apud nos sunt nova. Vale, charissimum pectus meum. 3. iunii, Bernę, anno 32. Tuus Hallerus totus. 4. die iunii tuas literas una cum mandato Tigurinorum accępi, eademque hora illius diei occurrit Fabianus iam itineri accinctus. Cui has commisi, tuę condolens infirmitati non secus ac meae. Dominus te ecclesiis suis omnibus servet incolumem. Cui sedulis instabimus precibus. Multa hic feruntur de submerso a vestris sacrificulo, de 500 volentibus Zugium obruere. Vix expecto, donec sciam veritatem. Heinrico Bullingero, Tigurinę ecclesię ministro, fratri suo charissimo.
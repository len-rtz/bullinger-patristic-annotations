Gratia Christi tecum. Postremas literas tuas, 23. novembris a te scriptas, 26. decembris accepi, mi venerande et charissime frater, ubi non opus erat de referendis gratiis quicquam tam anxie scribere. Constanter ac amice te ob egregia in te domini dona amo, suspicio, veneror. Quos commendasti, quantum licuit, fovi certisque ecclesiis praefeci nec aliud magis in votis habeo, quam tibi modis omnibus gratificari. Welterae negocium, bone deus, quanto studio feliciter conficere conatus sum; sed nulla prorsus adfulsit mihi occasio. Culpam partim in illum ipsum Welterum, pariter et te reiicio, qui neque de nomine neque de loco illorum nobilium a Weyler quicquam indicastis, nec literae illis inscriptę tale aliquid prae se ferebant, et demortui nomen prorsus ignorabam. Sero praeterea redditae mihi fuerunt illę literę, ut non potuerim per temporis angustias diligenter de omnibus quaerere. Abmandavi tamen nuncium Liechtenbergum, ad unum quendam nobilem a Weyler, quem tabellarius domi non invenit, sed relictis illic literis ad me rediit, et quia mira tum erat coeli inclementia, numerare cogebar 12 batzones, quos vocant, plures etiam lubentissime impensurus, si quicquam promovere licuisset. Interim nescio tamen, ecquid effecerim. Est igitur, ut et tu et Weltera officium meum boni consulatis. Si quid autem peccatum hic est, vestra negligentia peccatum est; nam si diserte de singulis perscripsissetis, minore negocio, sed feliciore successu essent forte omnia confecta. Bene vale, venerande mi Bullingere, et domino me, ut facis, scio, diligenter commenda. Saluta fratres et amicos omnes, praecipue symmystas, Pellicanum, Leonem, Theodorum inprimis. Iterum vale. Tubingę, 2. ianuarii 1536. Saluta charissimam uxorem tuam. Tuus vere, si quisquam, Ambros[ius] Blaurerus. Clarissimo viro d. Heinricho Bullingero, Tiguricensi episcopo, domino et fratri suo cum primis observando.
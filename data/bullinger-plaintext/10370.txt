S. Habes hic Simonem Sultzerum mihi charissimum, ornatissime Heinrice, quem eo libentius vos volui inviseret, quo certior eram propter me tibi non ingratum fore hospitem. Is, quicquid rerum nostrarum scire desideraveris, in promptu votis tuis satisfacere poterit. Iuvenis est, sed pius et ingenio praeditus ac eruditione non pęnitenda. Cupit vos, qui Tiguri docetis et praelegitis quorumque studia ubique commendantur, audire, amicitia et familiaritate coniungi et eruditior reddi. Quicquid igitur huic communicaveritis, et mihi quoque erunt communia, qui semper domi cogor in angulis meis mussitare. Rationem legendi prophetas, quam ex Theodoro hausistis, illi indicabitis. Et nunc videbo, quando tandem a te impetravero, quod denuo pollicitus es, vel tua in Paulum vel Theodori in prophetas annotationes. Tibi certe post deum debeo, quod uno nunc anno in multis plus profecerim quam antea tribus aut 4. Lectionis enim et studiorum rationem nullam habebam. Ne itaque mihi desis, charissime frater, qui prodesse maxime poteris. Deinde age, ut in Pellicani, Theodori, Leonis, Carolstadii, Binderi familiarium ac amicorum numero inscribatur. Qua ratione autem factum sit, ut hoc tempore ad vos venerit, coram referet. Multa hactenus ad te scripsi, sed necdum verbo respondisti. Silentio tamen tuo non defatigabor nec facile movebor, quod sciam animum tuum in me semper integrum et syncęrum tantaque tibi et publica et privata negocia, quibus merito neniae meae cedant. Si quid unquam a me voles, impera et iniunge, ut vel semel experiaris tuum minimum nummisma. In summa: Et me et symmistas, et privata et publica tam civilia quam christiana negocia is facile tibi exponet, quoniam omnibus nobis familiaris est. Stollius vester mirum in modum mihi displicuit. Indignabatur ferme, nisi male iudicem, quod Habio publico tabernę hypocausto loquebar de episcopatu Klotz Äscher aliisque larvalibus ludis, quibus apud vos indomita plebs carnispriviales celebraret dies. Nec amplius conveni ullum illorum legatorum. Gebennis Farellus duobus fere mensibus in aula quadam libere praedicavit, nunc vero publice docet in templo Minoritarum. Magna siquidem [!] proditio apud eos retecta est, quod mirum in modum pontificios deiecit. Capto enim homicida, episcopi Gebennensis oeconomo, per tumultum invente sunt literę in oeconomię episcopalis edibus, quibus literis - et iis quidem mire prolixis - senatorem Friburgensem in vicarium spiritualem subordinaverat, qui potestatem haberet propellendi et occidendi pios quosque edictis, item plebem gravare, ne Christi nomen inter eos audiatur. Immo nominavit nebulo ille cives quosdam pios mox plectendos capite, ubi primum inauguratus esset is officio suo. Hoc itaque interempto superest alius eiusdem farinę proditor, quem suas iam luisse penas crediderim. Fuit interea monachus quidam Parisinus, insignis Thraso, doctor, totus theologaster Is. religionem nostram et quotquot eam docerent et servarent, mire pro contionibus suis proscindens ab urbis nostrę legatis in ius vocatus. Quod cum multis detractaret, quia iudice ordinario, episcopo scilicet, careret, tandem Farelli et collegę sui Petri Vireti, doctissimi iuvenis, Neocomensis ecclesiastae, industria eo adactus, ut rationem cogeretur suę doctrinę et fidei reddere, si non coram tota Gebennensium ecclesia, tamen coram senatu et diacosiis. Aegerunt primo de auctoritate pontificis, num liceat illi extra citra vel sine scriptura quippiam statuere et ecclesię dei observandum intrudere necne. Monachus omnino asserere et multis probare cum attentasset, maxime vero Eccianis argumentis, tandem ab his duobus tercia die convictus est, ut iam suo fateretur ore coram senatu et diacosiis se scripturis probare non posse ciborum, dierum, vestium, temporum et personarum delectum et alia, quaecunque pontificum et conciliorum decretis in ecclesiam invecta essent. Hinc legati iusticiam dici petentes - a senatu et diacosiis decretum est, cum suo ore palam errorem fateatur, quatenus ad pulsum campanę in summo templo pro suggestu palinodiam cantet. Monachus, cum egre assentiret et iam in templo recantandum esset scheda sibi praescripta, cepit multis conqueri de iniuria sibi collata. Quo indignati legati Bernenses palam coram plebe iuxta sententiam senatus palinodiam exegerunt. Quod cum plebs intellexisset, ruit in monachum magno impetu et clamore, ita quod [!] nisi legati Bernenses miserum hominem defendissent, ab iis in frusta cesus fuisset. Coniectus itaque est in carcerem teterrimum, donec id libens faciat, quod senatus decrevit. Aliud novi nihil habeo. Hoc supra omiseram: Multi ex potentioribus, item canonici retecta proditione urbem deseruerunt. Ita sunt Gebennenses magno expositi periculo. Nondum solverunt urbi nostrae 9000 coronatos de bello praeterito. Pro quibus solvendis laborarunt hactenus legati, sed frustra. Reliqua Sultzerus. Vale, charissime Heinrice, et me tibi commendatum unice ama. Audio in Petri epistolas tuas commentationes esse impressas, ego vero in Corinthios expectabam. Quicquid id sit, modo habeam. Rursum vale cum symmistis et coniugibus. 14. martii anno 34. Tuus B. H. Heinrico Bullingero, ecclesiastę Tigurino doctissimo, fratri suo omnium longe charissimo.
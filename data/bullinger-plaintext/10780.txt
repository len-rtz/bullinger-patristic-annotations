Gratiam et pacem etc. Inn guoter, vertrawter, stiller maynung, lieber herr unnd trewer bruoder, schrib ich euch zuo diss min anligen unnd beschwerdt mit beger, ir wellind mir darinnen beraten sin, damit ich handle, das der widerwertig nit billichen nämen mög anzug, mich ze beschuldigen der unruowb, wie ich dann verschraytt bin. Unnd ist das die maynung: Min g[nedig] h[erren] hend der jaren ain mandat, huorey, ebruch, kupplerey betreffend, lassen ussgon, darinnen der artikel den bann der lasteren halb verfast ist. Unnd von der zitt har biß yettund uff acht personen in semlichen lasteren von wib unnd man in miner pfar erfunden sind wuorden unnd buosswurdig vor minen herren erkent. So nun die personen im thurn gebuötz, hab ich demnach allweg sampt den geschwuornen egomeren als vorstender gmayner kilchen die person, uff die sich ye zun ziten die laster erfunden, nach inen geschicktt unnd den sententz excommunicationis, wie das mandat zuogibtt, vorgelessen mitt erzellung der begangnen lasteren, damit die kilch öffentlich verergeret ist wuorden, unnd zuo der buoß unnd enderung deß lebes trulich vermant; unnd kaynen mitsampt den elteren und verwilgung der oberhand wider uffgnomen, er hab sich dann vorhin gebesseret, das mencklicher hab gespurtt, erfaren unnd ersehen enderung deß lebens, ouch der oberkaytt gehorsamett in den urfechen, wie dann ye zun ziten die aynem uffgelegtt werdend. Sodann ayner unnd ayne fur mich unnd mine egomeren komen, versönung der kilchen unnd gmaynsame der halgen sacrament begertt, habend wir die mit verwylgung der oberhand im namen deß herren widerumb uffgenommen unnd als vil zittlich guott betrifftt, nach inhaltt der mandat unns newt beladen. Also hab ich den handel ungefärlich uff acht jar gefuört. Nun sind in jarsfrist zwen mann, ainer von Uͦnysen, Christen Werlin genant, der ander Uͦrich Rublin von Dachsen, bayd umb huorey unnd ebruch gefangen gelegen, urfech uber sich selbs geben unnd (wie obstatt) excommuniciert wuorden. Ist also komen vor Martini Christen Werli unnd umb gottes willen versönung der kilchen unnd verzihung der ergernus trulich begertt. Als nun nachfrag gehalten, hatt es sich erfunden by den geschuornen egomeren, das er sich fromcklich unnd erlich gehalten unnd dem gethuonen urfech trulich nachkomen. Unnd in dem ist ouch komen Uͦrich Rubli, hatt begern newtt anders, dann das im erluobtt werde, zun gesellen zegon unnd öffenlich urtenen etc. Als sinem leben nachgefraget ist worden, hatt er gantz kain en-derung an sich genomen, sunder das urfech unnd den bann verachtett, wie er noch thuott. Die zwen hendel hand wir egomer minem herren von Kiburg antaygtt unnd mit siner verwilgung den Werlin uffgenomen unnd den unbuossfertigen Rublin witer lassen luoffen. Unnd uff yetz verschinen Sant Stephens tag aber nach im, dem Rublin, geschickt, inn abermals vermant, das er dem urfech glebe, dann wo er weltlicher oberkaytt nit wurde gehorsamentt, so sött er nit dencken, das er uffgnomen wurde in die kilchen wie Christen Werli. Daby pleb es dozemal. Wie nun yetz der Berner handel angefangen, ist Christen Werli komen unnd begertt an mich unnd mine egomer, das wir im furmundind an min herren von Kiburg, damit er der eren sines deges, was infiele, wider ersetzt wurde; dann juncker Christoffel unnd der juncker welle im ouch furpitt thuon. Uff das wir, von wegen der enderung sines lebes bewegtt, unser pitt lassen settzen mit der junckeren pitt in aynen brieff, den junckeren umb das sigel gebetten in unser namen aller unnd den Werli abgefergett. Uff das hatt Uͦrich Rubli ouch ain furbitt uffbracht unnd erlangt, doch on min unnd der egomeren gunst, wüssen unnd willen, alles wie ir in dem brieff horen werdend, den ich euch, lieber bruoder, in trewen darumb ouch zuoschick, dann er mir in trewen ubergeben; den lesend. Unnd trag ab dem handel die beschwerd, das da minem herren von Kiburg ain trug furgeben ist, er hab das urfech gehalten unnd geschicklich gleptt, das nit ist, unnd so gantz nit ist, das er min Joseph Isenschmid uff sontag acht tag verschinen zuo Altenburg ze rumpff truncken hatt, darumb wir inn erst die wuochen geschuolett. Unnd württ unnss mit der unwarhaytt zuozeltt, wer unnss in die sach zucht, wir redind, er hab das urfech gehalten. Zuo dem anderen trucktt mich das, das autoritas ecclesie mee parochialis, die ich, wie doben gemeldet, unmencklichs speren gebruchtt, ouch yetz Basilee christelich tractiert wuorden, also mit trugen aynes wybs, die doch in der kilchen kain stim soll haben, und durch ainen unbuossfertigen menschen mit falscher prattig uffgeheptt soll werden, allen nachlass erlangtt, wie der brieff lutett, unangesehen die verwilgung des pffarrers unnd elteren, penes quos est autoritas ecclesie. Zuo dem dritten spürtt man unnd sicht man, das die frow unnd der Rubli unnd alle die, so den herren betrogen, newt uff gott, uff dem bann, uff dem gwalt der kilchen unnd uff denn dieneren der kilchen hend; daruss dann volgen, das ain yeder richer, gwaltiger, der so ain grosse frundtschafft hatt unnd anhang, so er huoret, buobet wie der unnd darumb gebannet wurtt, im deß bans abhelfen durch mittel gwaltiger personen, durch furschub wie der Rubli, wo will dann der arm uß? So doch der gwalt der kilchen so gantz von ansehen der person sin soll, das ouch Ambrosius den trutzlichen Theodosium nit angesehen hett. Zuo dem fierden, ob im schon min her von Kiburg alles nachgelassen unnd absolviert, qua autoritate? Quem enim ecclesia non absolvit, absolutus non est; dann es gilt nit mit lugen der kilchen irin gwalt abluoffen, den ir Christus geben. Ach gott, wohin komend wir, wen ain handfollen böswilliger lewtt in aynem kirchspel ubel wend unnd etmes ansehens hend, was bringend sy zewegen! Noch uff hewtigen tag ist noch kain rechnung geben, weder von spenden, jarzigten unnd anderem kilchenguott, noch kilchhoff vermacht, noch nach lutt der satzung da gethuofft, wie ich offt in synodis geschrawen. An wem das hange, befill ich gott. Darumb, hertzlieber, trawer bruoder, schick ich euch ain vertrawten botten, bitten euch daby umb ratt, dann uff der sach statt mir grosser uffsatz. Gott geb, das ich wysklich handle; so frag ich im nit nach. Wellind alle ding in trewen lassen pliben. Mich ducht, der herr well fridlich abzuhen; deß handgeschrifft lesend unnd gebend mir den brieff dem böttlin wider; dann mir in der sach vill wil gelegen sin, unnd unns allen. Erasmus hatt mir empfolett, der abschayd von Basel sey bin inen noch nie verläsen Der her verlich unns allen sinen sägen. Amen. Datum zuo Luoffen uff tag februarii anno 36. Petrus Schnider, ewer willger unnd trewer bruoder. Minem insonders lieben unnd vertrawten herren unnd bruoder Maister Heynrichen Bullinger, zuo Zurich.
Furgeliepter herr und bruͦder, ewer christlicher trost ist gerecht. Bedanck mich deß solligen zum hoͤchsten. Wunsch und beger von hertzen, das yederman bey unns dermassen gesynnet were. Gott welle soͤlich hertz geben! Ewer menschlicher trost aber ist schwach und vyl anderst, dann man sich versechen hett. Was von Aidtgnossen gehandellt, habend die widerwertigen eh und baß gewisst dann wir, wie und waruff getrungen worden. Ist mir hertzlich laid, das doch diejhenigen, so mitt gottes wort daran seind, in solicher wichtiger sach, daran ouch inen billich vyl gelegen sin sollt, nitt handtlicher und dapferer sind. Ich sorgen ubel, ubel, uss allerlay anzoͤgungen, es seye by dem herren beschlossen, wir muͤssind all in den sack, ir gleich sowol alls wir, obglich wir ains stain wurffs necher zuͦr walstat habend. Das ir schrybend, die ewern werden kain belegerung auff ewerm boden gestatten, glob ich gern, dann soͤlichs erfordert ewer aigne gelegenhait und not. Und wirt darinn noch kain christlich oder nachpurlich liebe bewysen oder danck verdient, diewyl die belegerung auff der ander syten nitt minder sorglich, deren aber nitt von euch meldung geschicht. Das ir dann wyter meldend, so wir leut bedoͤrffend, werden sy auch kommen, ob man unß die wol gleych nitt schickte, frowte unß wenig. Dann wie der prophet, allso auch der kriegsman, soll nitt selbs louffen, so er nitt  geschickt wirt. Kondt mich auch wenig glucks versechen by soͤlichen selbslouffenden knechten, dann dise ding den ordenlichen und rechten weg sollend gehandelt werden, sonst gehts alles letz, wie wir dann die exempel vor augen gehapt und noch habend! Es wirt auch die strauff, so yetz von den Aidtgnossen fuͤrgenommen wider diejhenigen, die dem reych gezogen, in welche ouch ir sollen gehellen, die knecht wol unlustig machen und von dem louffen abhalten, wie dann billich und recht ist irenhalb. Es ist mir alles vorgesein, und hat mirs min aigen hertz gesagt. Hab euchs in meinem letsten brieff angezoͤgt, es seye mir vor, wir muͤssen von yederman verlassen werden, da mir aber fuͤr mein person gar nichts anleg. Dann also findt sich die recht war prob des lebendigen hertzlichen vertrauwens uff gott (so wir aller anderer ding aussgezogen seind und in dermassen ergeben), das wir ouch gern sterben und verderben wellen hie uff erd, so es im gefellig. Aber ich sich daneben, wie man gmainklich gestimmet, und deren wenig ist, die on mittel uff gott sechen wellind. Es schreibend ewer herren den unsern, sy wollen sich yeder zeyt erzaigen und alles das thain, das sy verantworten moͤgind. Hapt ir wol zuͦ ermessen, wie diß ungewonlicher anhang verstanden muͦsß werden und  was er uff im tragt. Aber es gefellt dem herren allso und ist sin gerecht und unser wolbeschult urtail, das ye ain nachpaur dem andern dermassen zuͦ seche in seinem verderben, byß wir all zuͦ grund gond und unß der find uffrisst. Wolan! Es ligt nichts an disem allem. Es ist um ain boͤs stundlein zethain. Der herr wirt unser seelen ewig erhalten und unß die seinen sein lassen! Amen. Yetzund, so ich diß geschriben, wurd ich bericht von meinem l[ieben] v[etter] Conrat Z[wick], wie das meine herren von dem Bomgartner und ettlich andern, so sich sydhar guͤtlicher handlung underfangen, um antwurt urgiert werden; das ouch der kaiser yetzund, diewyl er schon zuͦ Ulm personlich ist, und die andern unversoͤnten stett dahin beschaiden welle, etc. Nun sorge er aber ubel, es werdind die guͦten wort der underhendler, unnd dann, das man by euch schlechten trost findt, vyl vermoͤgen. Sorge daneben nichts destweniger, komme man dermassen in ain vertrag. Ob man unß glich by der religion belyben lasst, werde es um anderer conditionen und ursachen willen boͤse nachpurschafft geberen, etc. Derhalb hab er gedacht, ob nitt durch euch by dem Murlet oder Froͤlich practic anzerichten were, das der Frantzoß disen zway stetten Costentz und Lyndauw ain summa gelts byß in 30000 fl. zuͦstalte und lyche (mitt dem geding, daß sy die an iren stetten, namlich gegen des kaisers land, verbauwen sollten, und, alls lang sy das gelt nitt erlegten, diewyl sollten sy schuldig sein, weder den kaiser noch ander durch ire stett bassieren ze lassen wider den Frantzosen oder Aidgnossen, ouch kain andern furschub ze thain) und, im fal, das sys bedorfften, ain zuͦsatz (namlich yede statt 500  knecht annemen mochte 3 monat lang, uff ain yeden knecht 6 fl.) in seinem kosten, allso, das wan der zuͦsatz angenomen were, das dann das gelt gen Zurich erlegt wurde, und vor verschinem ersten monat ain monat sold allda erhept wurde, und allso nach und nach, etc. Maint min vetter, der Frantzoß kondte doch soͤlich gellt nitt baß anlegen, dann es sein und der Aidgnossen grosser nutz were, wie man im dasselbig wol mitt warhait inbilden kondt und irs gar aigentlich kondten darthain. Achtet min l[ieber] v[etter] und ich, diß alles moͤchte wol mitt gott sein und were gar ain guͦter weg. Dann allso dorfftend weder ir noch ander Aidgnossen nichts mitt unß handlen (diewyl irs von des kaisers wegen nitt gern thaind), sonder were diß alles des Frantzosen handlung und keme danecht euch ouch zuͦ guͦtem. Wa es nun euch ouch fuͤr guͦt ansecht, und ir bottenlon zuͦ den Murlet oder sunst herinn haben muͤsten, sollend ir den darlichen. Myn vetter will disen costen auff sich selbs nemmen. Were aber guͦt, das es ylends beschech und darinn nitt gefyret wurd, dann man fyret doͤrt ouch nitt. So sich ich laider, wie der gmain mann und senator gesinnet ist, wa man kain menschlich handthebe hat. Darum thaind das best, ob doch naisman gott ain guͦt mittel zaigte, daß wir unß nitt allso inliessind. Uff gestert ist ain gar frommer christlicher senator gestorben, Mattheus Molckenpur, den ir wol kendt. Ist warlich ain starcke saͤul unser statt gefallen. Gott wells in ander weg gnedigklich erstatten. Der hauptman Dietrich Marcell ist herkommen, der die Cluß erobert hat. Will nitt mehr zuͦ Ulm sin, wiewol er jerlich 550 fl. dienstgellt von inn  gehapt. Sagt, die Ulmer wellend den kaiseren ußwynteren; lassend 4000 Spanyer in ir statt. Achtet, der kaiser werde ain feste zuͦ Ulm bauwen und die statt nymmer mehr von hand lassen, sonder durch diß statt sich underston, das gantz Schwabenland inzethain und das hertzogthuͦm Schwaben uffrichten. Er wirt dis gantzen oberlands herr und maister, sonderlich diewyl er die vier rechten vestinen in Wirtenperg auch innhat. Ja, warlich, er macht weg, durch die er unß und euch desgleychen wol wirt gemaisteren, sicht man nitt by zeyt zur sach; aber man gedencks nitt. Gott mitt euch. In grosser yl. Ir doͤrfft dem botten gar nichts geben. Ylend mitt der sach, so best ir moͤgt! Datum den 21. jenners. An meister Heinrich Bullinger zuͦ Zuͤrich.
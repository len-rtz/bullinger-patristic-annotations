Alß mich die ernnvesten, wysen, mine gunstigen hern und ginner, baid burgermaister Jacob Hernnprot und Johann Waͤlser der statt Augspurg, uß sundrer früntschaft, ernn und gselschaft mitt inn gelassen (uff Thonnenwert zuͦ), damit ich so vil muglich ersechen mechte der zwayger fursten Sachssen und Hessen sampt andrer fursten inzug durch Thonnenwert, harnach zuͦ kurtz verzaichnett. Item erstlichen sind diß die fursten (dero 11 sin sollend ingeritten mitt irem zug und aller kriegsrustung) aignen person (luth b[urger]m[aister] Hernbroten hantschrift): Der churfurst von Sachssen. Der lantgraff von Hessen. Deß churfursten der eltest son. Deß churfursten zu Sachssen bruͦder. Dryg fursten von Bruͦnschwig. Hertzog Frantz von Lynenburg. Der furst von Anhalt. Dise rustungen obgemelter fürsten, wie die zuͦ Thonnenwert ingezogen sint, achtet man 6000 wolgrüster pfärt und 25000 fußknecht. Noch sollen iro vil harnach komen. Wie aber dise zuͦ Thonnenwert nach ainandern ingezogen, harnach ongfar yn yl verzaichnet. Vor loff Item uf mitwoch, den 4. augusti anno 1546, sind wir zu Tonnenwert inkomen. Morgenß bin ich mit baiden hern burgermaistern hinuß geritten gegen ainem berg, daruff der lantgraff ligen, aber das leger noch nit gschlagen. Wolten die baid b[urgermaister] zu ime. Also wurden sy gewent mit disem bschaid: Der lantgraff wurd morg mit andern f[ursten] in stat komen - als och beschach. Morgens giengen die baid b[urgermaister] in ain huß, darin Sachsen, Hessen und die kriegßrät in ainer stuben sassen by 2 stunden, da ain post, ain brieff, uber den andern komen. Da sassen Sachsen und Hessen by ainandern. Was brieffen komen, verlaß schnell der lantgraff selb, etc. Item in das leger (dero 2 sind: Sachsen und Hessen) bin ich mitt baiden hern b[urgermaister] geriten, da wir zuͦ des churfursten und Hessen zelgen ritend. Aber dise leger dermassen gstaltet, gerust und schön sindt, das ich nit sagen kan, desglich ir grosse, alle gegen der statt Rain, welche dess fursten von Payern ist, und ain pass an der Tanow und Lech. Item alle leger, one beder fursten, sind uff Payerlandt zogen; dann 18 fenly lantzknecht (darunder 1 fenrich uß Schwitz miten under den lantzknechtfenrich, sin fenly nach der Schwitzer ard tragen, by 600 knecht darunder) sind diß tags och durch statt Tannawertt uff Payern zogen. Item baid burgermaister, Hernnbrat und Walser, mit denen ich geritten, habend (namlich der Hernbrat in siner der kaffluten zunft mit im ghapt, all wol geharnischt, schwartzen klaidung daruber) by 65 pfartglaiteter. Item baid fursten, Chur und Hessen, haben kay[serlicher] m[ajesta]t gschriben, gantz früntlich, doch erbärmklich diser sachen, daby siner k. mt. ir lehen uffgesagt, und ir er hiemit bewart halten. Item dem f[ursten] uß Paygern haben sy gschriben, sich nit netral, sonder uff k[ayserlicher] oder protestierenden siten zu halten, oder ir er bwart haben. Item kay. mt. ist uß Regenspurg zogen in die statt Lantzhuͦt, in Paygern glegen. Item das ytalianisch volck, dessglich 11 fenly Spanier, sollen by k. mt. sin. Item suma aller fenlin, so die 2 tag durch Tonnenwert zogen sind, 84 fenlin, noch one der Schwitzer und Oberlantschen. Deß landtgraffen von Hessen inzug durch Tonnawerdten mit aller kriegsrustung uff den 5. augusty (item morgenß 5 ur hat eß angfangen und gewert biß halby viery nach mittag onufhorlich): Erstlich der tross, dess gantz vyl, darunder wib und kinder, wie der Hessischen bruch ist, etlich kind an prusten, voranhin gsogt. Item uff allen wagen merthails 1 hanen und hennen, och etlich hundt under den wagen. Daruff 1 schantzfenly mitt aller rustung. Daruff 1 fenly raysiger. Aber daruff 2 schantzfenly. Daruff 1 herr mit sinen pfarten. Daruff fenly knecht mit spiessen. Daruff 2 fenly buchssenschützen. Daruff 5 fenly lantzknecht, so by dem Frantzosen wider Engellandt glegen, und die von Strasburg dem lantgraffen zugschickt und angenomen haben; welche knecht all gantz wol bezugt, kainer lär, darzu gantz gros, starck, alt krieger, die ich min tag nie gesechen hab. Daruf 3 fenly schön knecht mit spiessen, och wol bezugt. Daruff 1 fenly mit büchssenschützen. Daruff 1 paner mit kurisser, gantz schön und vil. Daruff 1 fenly kurisser, und daruff och ain gantz schön dess lantgraffen paner mitt drygen linien goldbuchstaben gschriben (die zwo ich nit lesen kont; die drit sagt: „Gott ist unser stercky“), in disem der lantgraff selpst ritten. Daruff 1 fenly raysiger, 60 glid, alweg dryg by ainandern. [Umzug] deß lantgraffen Daruff 14 hoptstuck buchsen, vor vilen, 20 grosser gulen, zugen. Daruff 1 fenly knecht. Daruff aber 1 fenly mit kurrisser. Daruff ain fuͦsfolck. Daruff etlich fenly mitt 400 buchsenschutzen. Daruff 6 fenly gantz schön knecht, spieß, halbarten. Daruff 1 paner mitt raysigem zug. In allen panern und fenlin deß lantgraff stet: V. D. M. Y. Æ. Item auff den 8. augusty hatt die stat Ogspurg ins leger gschickt 4 stuck buchsen: Die erst wigt 92 zenthner 16 pfund; dye ander 69 zenthner 8 pfund; die dritt 55 zenthner 25 pfund; die 4. 15 zenthner 53 pfund. Item 22 wagen mitt kugeln zuͦ disen 4 stucken. Item 6 wagen mit spiessen. Item daruff mitt proviant, gschutz, rustungen, das eß by 100 wagen betroffen. [Umzug der] Sachsen: Aller fennlinen, so durch Thonnenwert zogen sind uff das landt Paygern, och das stätly Rain zuͦ, semend 84 fenly. Vorhin zugend durch noch 6 fenly. Under den obgemelten etlichen 18 fenli ist in miten dem zug 1 fenr[ich] uß dem Schwitzerland gsin, by 600 Schwitzer. Diser zog miten under anderen fenrichen und trug sin fenly nach der Schwitzer art. Die Schwitzer waren starck knecht, aber wenig harnasch. Uff den fritig augusty Sachsen ingezogen. Item erstlichen am morgen um 5 ur angfangen durchziehen und gewert biß 3 ur nach mitag. Item die raiswagen mitt proviant, prugger und aller kriegßrustung mit gar tapffern rossen und schwarer fuͦr, ongfar by 1500 wagen. Daruf 1 raysiger züg, wol gerust, 1 fenly. Daruf 1 wiß fenly mitt Schantzpuren, aller rustung und irem huptman, bickel, schuflen, axen, howen, by 300. Daruf kam ein hangetter wagen, ain schoͤner alter herr. Auff disen hernn sin raysiger züg. Aber ain wagen, daruff ain grosser her. Auff inn 24 stuck schöner büchsen, gross, gantz grossy pfärt. Daruff by 300 schöner raisiger pfarten. Uff diß 1 fenly rüter, 160 pfart. Daruff dryg huffen raisiger pfarten. Demnach 1 fenly schöner kurisser, 225. Auff diß ain herr mitt 18 schöner pfärten. Daruff knecht, 2 fenly, mitt spies und halbarten. Demnach by 400 buchsenschutzen. Aber 1 fenly schön knecht mitt spiessen. Daruff aber 3 fenly knecht mit spies und halbarten. [Umzug der] Sachsen Demnach 1 fenly knecht mit spiessen. Uff das etlich buchssenschutzen. Daruff ain schöner raysiger züg kürisser, N., der herr von Burgfeld aygner person. Auff inn 1 fenly raysiger, 160 pfärt. Auff disen etlich fenly raysiger, gantz schoͤner raysiger kurisser, 270 pfart, darunder der churfurst aigner person in ainer schwartzsamatin hocket geritten, und sin son. By dem churfursten oblut waren sine trabanten, alle roten hosen und wameß. Und 6 thrumeten uff in. Und ainer uff ainem schönen schwartzen pfärt. Hat 2 tromen daruff. Der schlug uff baiden tromen gantz frolich. Auff diß, den fursten, ritten 7 fursten, darunter hertzog Ernst, hertzog von Brünschwig, und ander, 1 fenly gantz schöner kurisser: Waren 142 glid, alweg 3 kurisen nebet ainandern. Daruff aber ain raysiger züg by 100 pfärt, ringy. Daruff etlich fenly mit halbarten, spiessen, buchsenschutzen, by 300. Auff dise aber 3 fenly mitt spiessen. Auff diß etlich buchssenschutzen. Daruff ir tross. Daruff 2 fenly mitt spiesknechten. Daruff etlich buchssenschutzen. Auff dise 3 hernn mitt 1 paner, 200 pfarten kurisser. Daruff ochssen. Daruff schaff. Daruff waͤgen und rossparn. An meister Heinrich Bullinger zu handen, minem lieben gfattern Jacob Rordorff und hern propsten Brynwald. So irs glesen, lassentz och horn, biß ich komen.
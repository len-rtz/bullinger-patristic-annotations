Voto meo non satisfactum esse non dico doleo, nam Habio nihil felicitatis invideo; sed miror alterum non multis parasangis praecessisse. Dominus bene vertat! Quod bene de ipso speratis, lubens audio; precor etiam, ne quid spem eam perturbet. Apud nos quoque sabbato proximo eligetur consul. Non est in tota urbe, quem equidem nominare saltem possem; adeo desunt familię. De coelo dari aliquem oportet; quare divinum ego suffragium implorare cogor. Quod rebus novis me implesti, gratum habeo; nam nihil prorsus novi, de quibus significasti. Apud quosdam exposui; tum ipsi: „Audivimus quidem antea, sed noluimus esse incertorum authores“, unde intelligo rerum certitudinem. Timeo autem propter foederatos olim nos mali aliquid passuros. Verum quid tum? Dicent multi ab evangelio esse, ut quod inter nos dissidium fecerit. Quod si probabitur, actum de nobis erit, qui praedicamus evangelium. Nemo vicinorum nostrorum in militiam abiit, unde sunt, qui divinant propter Helvetios domi relictos, ut, si victoria steterit a se contra Turcam, tum illi contra nos insurgant, praesertim multitudine profecta ad Gallum. Quodsi fortuna etiam cęsarianis adfulserit adversus Gallum, milites, quorum opera non esset opus, victoria parta profecturi sunt, inquiunt, similiter contra Helvetios per Alpes forsitan. In Inferiore quoque Germania manent omnes velut subsidiarii Superiorum. Nec potest esse dubium, quin, qui sic divinant, non prorsus sint vani. Novi amicos inter exteros, quibus mirifice dolet, quod tale responsum cęsarianis datum est Badenae, utpote qui verentur, ne quid ea res sinistri nobis ferat. Nisi ergo dominus propter verbum nos tuebitur, ab infortunio non aberimus. Agamus igitur nos officium et populum adhortemur ad poenitentiam nec desistamus, donec fiat aliquid. Qui scis, an dominus sit nostri miserturus? Nondum vidi Ioannem Hospinianum, quem tuo et Gasparis nomine commendasti. Intellexi tamen hic esse et agere de sponsa, verum satis tepide. Habet ancilla tutorem, qui re comperta effecit, ut ille audiretur, dumque rogaretur de bonis deque cognatis, aiunt respondisse nec bona nec cognatos sibi esse. Tum nihilominus diem institutum sponsaliorum; interea possit redire ad suos et ex eis adducere, siquidem agat serio, quos velit, secum, ut actio sit legitima. Ita dicunt abiisse Ioannem. An rediturus sit vel quando, paenitus ignoro; nam quę scribo, nescio qua ratione acceperim. Gaudeo pręterea vos omnes restitutos sanitati. De Leone aeque vobiscum doleo; utinam dominus adsit ei, quo per patientiam possideat animam suam! Authores tumultus (ut hoc non omittam) nobiles viri dicunt esse procul dubio papam, Gallum et Turcam (de tumultu loquor Venetiano); constare namque tres illos prorsus consentire, et dum Veneti ex foedere sexennali (ut ita dicam) in eodem numero esse putati sunt, intellexisse istos nescio quam defectionem, et inde ortum esse tumultum. Quęso te per dominum, ut nil nisi scribas. Vale in Christo cum tuis omnibus. Theodorum, Pellicanum, Gasparum, omnes opto incolumes. Basileae, 13. iunii anno 1542. Os. Myco. tuus. Domino Heinricho Bullingero, pręsuli Tigurino vigilantissimo, fratri in domino venerando suo. Zü[ric]h.
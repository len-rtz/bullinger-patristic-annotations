Gratiam et vitae innocentiam a domino. Decanum Pataviensem expectamus; quod si dominus illum ab ecclesia nostra averterit, gratias agemus merito maximas. Hactenus nihil de hoc homine audivimus, nisi quod tu scripsisti. Et nunc Bernae an Lucernae sit, nescimus neque verbum de ipso audimus. Reperiet haud dubie curiosos aliquot apud nos et novarum rerum studiosos, quibus erit gratus. Non possumus a magistratu petere, ut excludatur aut ne audiant hominem, qui subinde offerimus nos ad satisfatiendum cuilibet interroganti de fide nostra. Redderemus et nos et doctrinam nostram suspectissimam, nisi animo congrederemur impavido. Proinde propter ecclesiae nostrae et veritatis incolumitatem, deo auxiliante et propitio, parati sumus congredi cum homine, siquidem iusserit magistratus; sed positis interim artibus, omissis titulis et seclusis ambagibus ad statum rerum stricte et brevibus contendemus. Unnd könnend wir, so wöllind wir die allten vatter streich herfür suͦchen und nitt vil kramantzes machen. Verum domini est vires et sapientiam suppeditare, ut ubique gloria ipsius elucescat. Hunc oremus sedulo. De epistola Leonis et mea ad dictata Grynęi nunc nihil dico, nisi quod illa ad mensem et amplius uti licet, dummodo reddatur tandem utraque nobis bona fide. Tu curato, ne eius dictata prodeant impressa in publicum. Pestis et apud nos grassari incipit, sed clementi adhuc sęvitia; dominus, quid futurum sit, novit. Hic servet nos. Amen. Dolemus omnes Christophorum tibi tuas polluisse aedes infami sua scortatione, cum illum tibi tanquam sanctum et integritatis studiosissimum commendaverimus et tu illum ita receperis, ut nunquam cogitare potueris ipsum ancillarum tuarum fore constupratorem. Sed ea est carnis infelicitas et iuvenum stultitia; dominus misereatur eius. Condonabis ei culpam, et sicubi consulere poteris misero consule, ne totus absorbeatur ab impuritate. Scripserunt illi scholarchae satis acerbe. Credo illum rectius aliquando et purius victurum. Christianus et Pontisella, optimi iuvenes, nunc aberunt et salutatum ad te veniunt. Quod si potes illis salubri aliquo prodesse consilio tuo, fac, obsecro. Te enim observant et amant ut de literis, ecclesia et omnibus Tigurinis optime meritum. Tu, quaeso, noster esse velis semper, nam et tui sumus, et scribe frequenter. Quod si pestis nos subduxerit ex hac miseria, in futura gloria ad satietatem commentabimur mutuo. Dominus adsit nobis. Vale, colende mi Myconi. Tiguri, ultima augusti anno 1541. Heinrychus Bullingerus tuus ut semper. Mater mea piissima 16. augusti concessit ad dominum. Domino Osvaldo Myconio, charissimo suo fratri.
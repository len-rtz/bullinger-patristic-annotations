Salutem et constantiam in Christi veritate! Posteaquam a Venetiis salvus domum redii, literas tuas 17 Martii scriptas accepi, perlectisque gaudio affectus eram non parvo, te circa tam pium ecclesiaeque opus utile laborasse, ut commentariorum aliquorum libros in Matthaeum in lucem edere in animo habueris. Deus Optimus Maximus propositum tuum bene fortunet, atque eidem felicem det successum! De tonso panno nihil cum H. Falcknero Francofordiae actum est; atque de pretio non est cur speret me vel batzium unum libenter velle aut posse abscindere. Si tamen aliquid ejusdem panni superest, mihi illud huc mittat in nostris nundinis contentus sum; ac tam lubenti animo recipiam reliquum pannum quam pecuniam ipsam: non enim me fallit, qualis erat pannus ille. Ulnae Francofordiensis vix pretium posui 11 batziorum cum crucifero; et si hic habuissem eundem pannum, pro duodecim batziis per integrum ulnam Argentinensem cito potuissem vendere. Obsecro te, mi domine, ut ne diutius differemus aliquid de eo constituere, quod propter pauperes exules de eodem panno destinavi; dimidium pretii ejusdem scilicet, aut, si mavis, totum. Domino namque Calvino in talem finem aliquas pecunias jampridem dedi; atqui de te vel de isto panno nihil illi unquam memini, aut posthac mentionem facere volo. Idcirco quod non coactus in pauperes erogandum per te volui, perage, obsecro, sive pretium dimidii, aut, si ita res postulat, integri panni retinere velis: quanto plus enim per te erogo, tanto minus mihi ipsi in similem usum erogandum relinquo. Quicquid in hujusmodi rebus ago, sponte et hilari animo absque murmuratione facio. Ideo te precor, ut sive dimidium summae, si tu mavis, vel integram summam, quod ego malim, tecum servare decernas, per tuas literas mihi id in nostris nundinis significare dignaberis. Cupio enim ut jam statim post receptas has literas ab H. Falcknero 31 florenos cum dimidio (16 batziis pro florenis singulis computatis) pro tonso illo panno reciperes; ut, quum venerit Falcknerus, non sit, quo opus fuerit ulteriori computatione inter me et illum circa eum pannum. Si objiciat, non tanti valuisse pannum, tum precor, ut quantum sit reliquum ab eo recipias, atque isthic amicis tuis, si poteris, vendas; aut, quod malim (ne tuis studiis foret impedimento), mihi huc per aliquem mercatorem transferri cures: atque ego tibi vicissim tantam pecuniam Tiguri fideliter mittam. Quod tuis literis Petrum Hurtzel, imprimis autem Andream Rappenstein, ita mihi commendas gaudeo; atque si tantum cognovisset uxor mea in proximis nundinis, non postulasset C. Froschoverum pro illis fideijussorem. Oro tamen ut ne aegre ferant, quod per meam uxorem hac in re actum sit. Illa namque nunquam antea eos viderat, neque, quod memini, unquam illos a me commendatos, ut digni sunt, audierat. Isti duo boni homines Francofordiae me fideliter tractarunt in praecedentibus nundinis: debuerunt enim tum mihi circiter 133 florenos, quos omnes praeter tres mihi per D. Conradum Ebleum miserunt. Henricus autem non mecum tam bona fide agit: ille namque debuit mihi praeteritis nundinis (praeter praedictum pannum tonsum) circa 200 florenos; ex quibus loco batziorum (in Rabpemintze) 46 tantum florenos et 14 batzios Basilee solvit pro amico quodam meo: atque eosdem tam intempestive solvebat, ut amicum illum meum oportuisset ab Argentorato servum suum cum 20 ex eisdem florenis 46 in quadragesima misisse Basileae, quia Falcknerus in tam parva etiam re, quod promisit, non praestitisset. Butlerus frater patrimonium suum in Anglia totum, ut per literas accepi, in quadragesima proxima vendidit: sed omnem suam pecuniam tum non adhuc recepit. Metuo autem illi, ne postquam per sororium suum illum aulicum hoc quod fecit ad aures regis pervenerit, denuo exire regnum interdicatur. Eliotus studet juri civili, vel, ut rectius dicam, regni nostri legibus: tantumque profecit in eo ordine, ut jam munus habeat, unde proventus fere 200 florenorum annuatim accipiat. Bartholomaeus autem Trehernus ab aula cum multo labore secessit in rus, ubi filiam ducturus est cujusdam nobilis qui favet piae doctrinae cumque illa virgine habebit annuales reditus 120 (ut audio) florenorum per annos 60 ex agro quodam per totidem annos certo pretio a socero suo elocato. Praeterea in illius regionis oppidulo quodam docere grammaticam, ac ita parvulos instruere instituit. De statu totius regni non habeo quod certi scribam, praeter id quod arbitror te ante tres menses audivisse, regem scilicet decollasse uxorem suam Catharinam Howard, quam statim duxit post repudiatam Annam Clevensem. Hac Catharina condemnata erat propter magnam adulterii suspicionem (ut fertur ab omnibus Anglis) cum duobus nobilibus, qui iidem etiam cum ipsa rem habuerunt priusquam duxit illam rex. Decollata fuit tum praterea domina de Rochford, vidua illius nobilis, qui propter incestum cum sua germana sorore (regina Anna) morte plectebatur, ut nosti. Ista vidua, ut aiunt, conscia fuit impudicitia istius Catharinae decollatae nuperrime. Dormiebat enim illa saepius cum regina; atque cum noverat eam semel diu abesse a cubiculo apud foricam, eodem tempore, ut aiunt, quo illic etiam fuit unus istorum nobilium qui decollabantur, istum nihilominus negotium regi non aperuit, etc. Tradita est etiam perpetuae custodiae in Turri Londinensi ducessa Norfolciae, vidua senex; item D. quidam Gulielmus Howard, frater ducis Norfolciae: quia sciebant reginam Catharinam fuisse scortum, cum rex amore ejus fervebat, nec illi hoc indicarunt ante consummatas illas subitas nuptias. Unus illorum nobilium nunc propter adulterium cum regina primum suspensus, tum decollatus atque dissectus, ex cubiculariis regiis erat, et ante duos annos vel paulo minus uxorem cujusdam viri, qui cervos inclusos custodit, in campis silvestrioribus vi rapuit (nefandum scelus), tenentibus eam ad ejus jussum tribus aut quatuor ex servis suis impiissimis. Pro hoc flagitio nihilominus a rege condonatus erat, posteaquam a rusticis traditus fuerat vinculis propter hoc facinus, et homicidium praeterea in resistendis illis, cum vellent illum primum cepisse. Deus, qui justus est, apud nos non semper connivet ad scelera, sicuti nec ullibi. Citra periculum rerum mearum aliquid de Christiana religione inscribere non potes: praeterea, si id liceret, non sum dignus tali gloria. Idcirco habeo tuae benevolentiae multas gratias propter tuum animum in me tam bene affectum; atque precor te, ut hunc honorem alii cuipiam, qui eo dignus sit, deferas. Caseum tuum ante sigillatas has literas accepi, teque tam multam mea causa insumpsisse pecuniam doleo; praecipue autem quod de febri laboras. Sed justa judicia sunt omnia opera Domini, qui quos diligit suos corrigit, flagellat autem omnem filium quem recipit. Obsecro te, ut octo illas ulnas panni, quas habes, dono a me accipias, nec pecunias mittas: velim namque ex animo, ut apud te eas retineas, ac panno illo utaris, si lubet, in signum, qualecunque sit, quod in Domino tuam pietatem amo et vere colo. Cum iterum perlegissem has barbaras literas, tanto pudore correptus eram, ut easdem frangere fere decrevi ac omnino nihil scripsisse ad te: id quod certe fecissem, nisi tantum me provocasses ad scribendum de statu nostrum omnium. Jam vale in Christo, mi domine colendissime: posthac enim non habeo in animo tibi rescribere, nisi fortassis per manuensem aliquem, cum me urget necessitas. Salvum te et uxorem tuam piissimam vult mea uxor. Conjugem tuam meo etiam nomine salutare ne dedignaberis. Iterum vale in Deo, qui est nostra portio in terra viventium, atque spes nostra in futurum. Amen. Argentinae, 10 Maii, 1542. Tuus nosti quem, RICARDUS HILLES. Doctissimo viro D. Henrico Bullingero, amico in Domino mihi colendissimo, dentur literae, Tiguri.
Ad superiores literas, quas per Gregorium ab Ulmis Attikam perferri curavi: F[ur]g[eliepter] h[err] und bruͦder. Wie ich den andern nechsten brieff geschriben, hab ich yetzund grundtlich bericht erfaren, das der landtgrauff, nachdem er alls trungelich vermant worden, wie gemeld, von soͤlichem furnemmen abzestehn, mornderigs gleich sich hat lassen auffs fleyssigst ausbutzen mitt schaͤren, zwachen und dergleichen. Ist allso zum churfursten kommen. Der hats gleych gemerckt und zuͦ im gesagt, was diß bedüte, ob er so vyl zeyt und weyl habe und ob ime die sachen nitt haisser angelegen seyen, dann das er sich allso herfür streych. Daruff der l[andtgrauff] geantwurt: Im seye wie dem David mitt seinem krancken kind. Der were ängstig in des kranckhait, froͤlich aber nach seinem tod. Allso hab er vergangner tag angst und not gehapt, und seye im der vertrag ymmer im kopff gesteckt. Aber so er seche, das nichts sein welle, so hab er desshalb allen unmuͦt hingelegt und ain new hertz gefasset und die haut auch von newem ausgebuzt. Welle furohin alles handlen, wie sich gepur, seines besten vermoͤgens. Das wollt ich euch ouch unangezögt nitt lassen, damitt ir ab dem vorigen nitt zuͦ vyl erschreckind und gar an dem l[andtgrauffen] verzwifelten. Aber in summa: Gott hat sechen lassen, das er ain mensch ist und das er den fursten den muͦt nympt. Dann es habend all ander letstlich ainmuͤtig dahin geraten, das man die sach uff gott wagte und zuͦ der schlacht gryffe. Des hat sich der l[andtgrauff] gewidert mitt hefftigen worten und langer erzellung, was daruß keme, sollte es missraten, allso das man sich siner klainmuͤtigkait nitt verwundern könne; davon vyl ze schriben, were aber nitt von noͤten. Er hats uber alles vermanen des churfursten und der anderen durch ain edelmann Adam von der Trotten an margraff Hansen werben lassen aines vertrags halber, der im aber empotten, er nem sich des nitt an und seye sins dings nitt. Welle er aber, so well ers an den kaiser gelangen lassen. Er achte aber, der kaiser lasse von kainem vertrag handlen, es seye dann sach, das sich er und der churfurst dem kaiser sampt irem land und leuten darstellind und an sin gnad und ungnad ergebind. Uber soͤlichs hat nichts destweniger der landtgrauff widerum angelangt. Hat im marggrauff Hans kurtz geantwurt und in den brieff ain zedelin gelegt, mitt seiner aignen hand geschriben. Sind nitt mer dann dise vier wort gestanden: „1. Demuͤtigung, 2. Erledigung der gfangnen, 3. Restitutio, 4. Zerrissung der pundtnussen.“ Daruff muͤss der vertrag stehn, mitt wytloͤffiger erleuterung. Und glich uff soͤlichs, alls der kaiser gemerckt, das der landtgrauff den hasen im busen, hat er sich uffgemacht und zuͦ den unsern gemachet uff ain klaine halb mil wegs, sich allso sechen lassen, ob sy lustig wellten sin, inn anzegryffen. Alls aber der l[andtgrauff] gesechen, was der vertrag sein muͤsst, hat ers alles fallen lassen, wie ob stat. Und ist indem die kelte ingefallen, das man hat abziechen muͤssen. Doch ist unser huf am ersten abzogen uff Haidenhaim, wie ich euch nechermal geschriben hab. Allso sechend wir, wie unß gott straufft und plagt und wie sogar kain recht hertz und vertrauwen uff gott ist. Derhalb er unß billich dermassen stecken und serben lasst. Und wirt der lang siechtag der gwisß tod, und diser langwirig krieg unser gwysß verderben sein! Ich hab euch nichts sonders weyter ze schriben. Unsere gsandten sind yetzund all anhaim, das wir nichts mehr so gwisses teglich hoͤren moͤgen. Man wartet, wa der kaiser sin wynterleger machen welle, damitt man sich dargegen wisse ze schicken. Da wirt man aber handlen wie byßanher, als ich ubel sorg. So kan ich euch in hochem vertrauwen nitt bergen, das der Frantzoß mitt den unsern wunderbarlich practick hat, die mich von hertzen ubel erschreckend und bekümerend. Dann man handlet yetzund darinn (gott welle, das mans zerschlach), das er mitt unß in ain defensionpündtnuß komme, da er aber ettlich articul furgetragen und begert, die etwas beschwerlich sein wellend. Doch handelt man noch und hofft mylterung. Es ist under anderm ouch ain articul, das der delphin Roͤmischer koͤnig erkaͤndt sollte werden. Aber davon sollt ir um kain sach nieman sagen, oder, so irs vertrauwten leuten sagen wellt, so sagend doch kainswegs, das irs von  mir, sonder in gemain von ainem guͦten frund habind. Allso thaind im ouch in obgemelten sachen den l[andtgrauffen] betreffend. Item, der Frantzoß hat angericht, das der Turck ain treffelich bottschafft abgefertiget mitt absagbrieffen an den kaiser und koͤnig. Die bottschafft ist vor ettlichen tagen zuͦ Venedig ankommen. Hat bevelch, das sy den Frantzosen vorhin darum ansprechen solle, und wa es im gefalle, solle sy mitt den brieffen furtfaren; wa nitt, sollen sy die brieff verhalten. Das ist aber ain gschwynder griff, dardurch der Frantzoß verhofft, den kaiser ze strecken, so er seche, das deß Turcken halb so vyl am Frantzosen gelegen seye, und frid oder unfrid zuͦ im stande (das doch des Turcken mainung nitt ist). Dann er hat nitt gesagt, das er drum nitt den zug thain well, wann die absagbrieff nitt fuͤrsich gangind, diewyl ers doch nitt im bruch hat, vorhin durch brieff abzesagen; sonder will er, das man inn on das fuͤr unsern abgesagten erbfind allweg halte, wie er sich dann in seinem titel allweg schribt „ain find und verfolger aller christen.“ Aber danecht so machet man soͤlich blauw dunst! Und lygt dem Turcken nichts daran, so er dem Frantzosen mitt disem schein zuͦ seinem vorhaben beholffen sein kan. Wolan! Ich waiß und kan min rechnung weyter nitt machen, dann das ich ubel sorg, dise alle ding seye anzoͤgungen und vorbotten unsers gewissen verderbens. Ich kan nienen nichts ersechen in der ganzen weyten waͤllt, wahin ich mich ymer wend, dannen her ich hoffen konne, das es sich in unserm Teutschland naisman besser schicken werd, sonder sicht im gleich, wir muͤssen gar hinunter. Es ist nienen kain rechter ernst, yfer oder nachfrag nach rechter besserung. Die wellt ist gar erstaunet und verstockt. Bittend und bettend, so starck ir sind! Dann gott muͦß unß wunderbarlich bekeren, oder es ist verloren. Datum den ersten decembris. Affirmant et calumniantur missos a vobis Augustam adulteros esse: duos praesertim, quorum alter cum adulterio etiam periurium coniunxerit. Accusatus enim coram synodo caput suum diris devoverit modisque omnibus constantissime negarit [q]uicquam huius se designasse; deum sibi iratum precatus, si fecisset. Postea tamen retectum esse flagitium ipsumque huius convictum. Cuperem ego vehementer illos defendere, si vere possem. Visum igitur est de hoc ad te scribere, ut me, quomodo res hęc habeat, certiorem facias, ne enim istuc credam. Facit praeter alia, quod non adeo pridem ad me scripsisti de iis ministris, quos Basilienses Augustam miserunt, non satis illos tibi probatos videri. Sed Basilienses forte illos misisse, quibus lubenter carere voluerint, quum tamen neutrum, hoc est neque Lepusculum neque Guntium, ulla infamię macula aspersum audiam. Observando [suo ami]co et fratri d. [Heinrycho] Bullingero, Tiguri. Zurich.
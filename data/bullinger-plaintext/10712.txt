Min arm vermügen gegen uch etc. Min herr, geliepter, yn yl, üch nicht sonders. Dann vor etwas zit hab ich uch geschriben etwas treffenlichen spans under den Appenzellern, namlich über den aman Ysenhuͦt, daß er mit andern air statt Sant Gallen vor jarnn wider geben haben solte ir paner oder fenly, so die Appenzeller inen vor ziten angewunen haben solten etc. Welches doch air statt gantz widrig und darum gen Apenzell botschaft gschickt, Vadianum, ander, och nache gschriftlich zuͦ ferantwurten, daß sich das mit warhait nit finden und kain, fromer kontlich machen, daß sy ir zaichen nie verlorn. Wie wol dise sach besonder personen triben und dem merthail ratz und gmainden bishar noch laid gwessen, die selben personen aber ain grossen anhang. Item daß och Ysenhuͦt vor jarnn vom Franzosen, als er bott gesin, 100 kronen gnomen und nit mer dann 20 in der landlüt seckel glegt. (Doch ist aman Ysenhuͦt vor ziten darum rechtlich usgangen gegen air person.) Item daß er des lantz sigel dem apt Sant Gallen in die stat nachtragen, alda besiglet ussert dem land ains zechenden halb, wie wol sich fint, hör ich, daß er von der kirchhöry im dorff Apenzell sellichs ghaissen. Suma: och ainer, Tyges Zidler, alt landschriber, zygen wirt, daß er wider ir gschworen landtzbuch wider nach der pentzion gschriben oder gstelt hab. Die zwo personen habend vergangner tagen vertrösten muͤssen jeder 2000 gulden, sin lib und guͦt nit zuͦ veraberwandlen, oder in gfangnus. Uff nächst mitzwuch sintz baid für recht gstelt, kontschaften fil ghört, und wild ain andren gsin, ufgewütschen, und etlich schlechtz an der trostig nit verneigen haben wellen, sonder in gfängnus, ja die vor der ratstuben. Uff yetz nächst mitwuch ist der ander rechtztag gsetzt; wais nit, wie es gat. Etwar hoffet wild. Doch bedunckt mich, es werde, so es wol gang, ain lantzgmaind gen. Es sind gross partygen. Gott fuͤg es zuͦ sinem lob. Item was ir von Safoyger und Jenffer handel vememend, sid ir nächstmals minem lieben hern Vadian geschriben, begerend wir von üch. Item ich wolt gern 1 fuͦder win gen Zürich den Bodense nider gon lassen. Wais nit, ob ich in nun bis gen Stain oder Schaffhusen gon lassen sol, wederm ort er besser gen Zürich zuͦ füren wäre; pit ich üch, etwan ain verständigen zuͦ fragen, mich brichten. Item Maister Wernn Stainer disses biligends brieffly zuͦ gen pitt ich üch. Min frow, och ich, lassend üwer husfrowen, och lieby muͦter, alle grutzen. Der her tröste üch. Grüssend mir, ob mir etwar nachfragt. Yn yl gschriben. Was ir gebend zöger, ist hoptman Ambrosis sälgen son; es ist ain guͦtz, früntlichs manly, der warhaitt, hoff ich, nitt find. Actum S. Gallen, uff zinstag vor Othmary anno 35. U[wer] williger etc. Hans Vogler, noch zuͦ Sant Gallen. An min hernn und getrüwen Mayster Hainrychen Bullingern, prediger zuͦ Zürych, zuͦ handen.
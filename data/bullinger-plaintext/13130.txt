S. in domino. Cogor et hęc adiicere meis literis: Passim rumor est caesarem velle expugnare Helvetiam. Indicia non fallunt. Spargunt nobiles, der Carle werde bald mit den eidgnossen thuͦn wie den Schmalckaldischen. Aiunt praeterea Albertum, marchionem Brandenburgensem, ambire viduam ducissam Lothringensem. Maximilianus, Ferdinandi filius, gubernator erit Inferioris Germanię, cui dabunt in uxorem primogenitam caesaris. Polonum aiunt procari filiam Turcę. Lantgravius deceptus ab omnibus derelictus excepto Brunswicensi duce, qui omnibus modis laborat pro illius redemptione et libera liberatione. Arcem Cassel caesareani demoliuntur. Quid, si caesar obtinere posset arcem Hohenwiel in perniciem totius Helvetie? Nam dux Ulricus caesaris captivus et cogitur ad nutum caesaris amen dicere, quia aliter non voluit agere, habens secum fortissimum exercitum. Timuit, ne perdat certatum, et perdidit sua timiditate totum suum principatum! Quid, si sensim occuparent caesareani Brisgoiam, Alsatiam, civitates Hercinię Sylvę, et demum totis viribus irrumperent in Helvetios? Habet etiam sua praesidia Mediolani, in Pedemontana regione, in Suevia, in Burgundia. Sed nolumus sapere nisi icti, et fortassis tardius quam nobis commodum fuerit. Dominus nos custodiat ab iis adversariis, quę libertati nostrę officere possunt aut omnino pessundare. Caesari quis malediceret, si quid institueret contra nos? Proavos suos ulcisci vult et patrię terrę partem ad se iterum trahere cogitat. Quid Veneti, quid pontificii acturi sunt, mirum, in Badenis comitiis. Francofordię iterum pestis recrudescere incipit, et mirum, quum vacua sit militibus istis impiis. Soror caesaris redit domum admonita a caesare, ne peste corripiatur Augustę. Utinam caesar cogitaret pestem grassantem omni in loco, in quem ille cum suo exercitu venerit, sequi, hoc est, dein admonere etiam suos consiliarios, quo optima quęque consulant, quę tranquillitat[i] tum fidei christianę tum Germanię, imo totius Europę profutura essent, quo tandem coniunctis viribus Turcę resisterent. Si vult unicus esse caesar, necesse erit, papa[m] e sede sua deiiciat, episcopos ad reformationem iuxta verbum dei cogat, ecclesi[am] ab harpiis istis defendat, ministros pios et doctos passim in Germania et aliis in locis constituat, quo Christi verbum, hoc est, unica illa fides in Christum, filium dei, praedicetur solide, pure, syncere absque omni fuco. Constantiam in gratiam caesaris redituram non dubito, quum capitaneus Schertlin ad nos venerit die 19. novembris et apud bovem hospitio sit receptus. Fędus constituet caesar in tota Germania, antequam quicquam concludatur de concilio. Consentiunt omnes imperii status neque audent hiscere contra pręscripta caesareana. Vale iterum. 21. novembris 1547. Domino Heinrycho Bullingero suo. Zurich.
Gratiam et pacem a domino. Fateor plane, Myconi mi observande, parum humanitatis nos exhibuisse meritissimo alias. Verum id non dabis animo amanti te minus, sed negotiis urgentibus. „Putaram“, ais, „non vulgarem amicum vobis me esse, verum praesens non aliter habitus sum quam unus e facie notus.“ Non falleris, charissime mi Myconi; amicus es haud vulgaris et tui erimus, quo ad spiritus hos rexerit artus. Familiaritatem vero impediverunt negotia urgentia. Vidisti ipse edendi tempus vix superfuisse nobis. Proinde noli, obsecro, necessitatem nostram ita interpretari, quasi odium fuerit aut amicitiae renunciatio. Non vexamur simultatibus, sed amamus vos. Haec ad tuam expostulationem paucis respondere libuit. Tu ea bene consule. Pro libro meo non est, quod magnas agas gratias. Agnosco enim me tibi debere maiora, et praestabo quidem, si facultas permiserit et occasio iusserit. Sed quid de libro illo iudicas? Hoc ideo peto, ut, sicubi erravero, mihi porro caveam. Praeterea est apud me iuvenis doctus et pius, Rodolfus Gvaltherus, Graece et Latine mediocriter doctus. Illum ad se recipiet, id quod pollicitus est, Gryneus. Sed quia is nondum res suas certo composuit, cogitur expectare ad tempus. Cuperem ergo, ut interea apud te in aedibus tuis et mensa tua haerere posset. Faceres mihi rem plane gratissimam. Orphanus alias est, sed ecclesiae nostrae stipendiarius. Ego illum gratis alui triennio propter indolis probitatem. Tibi solvet victum bona fide. Scribes ergo proximo nuncio, si quis pateat apud te locus meo. Valebis in domino una cum Grynęo et fratribus omnibus. Postera Iacobi anno 1538. H. Bullingerus tuus. Domino Osvaldo Myconio, antistiti Basileiensi dignissimo, domino venerando suo.
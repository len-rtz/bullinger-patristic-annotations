Gratiam et pacem a domino. Novi habemus nihil, nisi hoc tibi, vir ornatissime, novum sit, quod Blaurerus et Schneppffius uno ore fatentur: «Virtute verborum Christi "hoc est corpus meum" [Mt 26, 26 par] verum corpus Christi vere, hoc est substantive et essentialiter, non autem quantitative aut qualitative aut localiter contineri et edi in coena.» In qua confessione nonnihil lucis et simplicitatis desydero. Vereor enim, ne rixarum maximum sit futura seminarium. Sanctis omnia sancta. Praeterea accurate, opinor, vigilo, si quippiam ambiturus sit Antronius, ut proximo quoque die sciatis, sed nihildum sensi. Habius quoque strenue invigilat et diligenter partes nostras tutatur. Mitto tibi expositionem nostram De testamento dei unico et aeterno adversus multas haereses hodie emergentes scriptam. Vive et vale semper nostri memor. Totus enim tuus sum. Tiguri, 27. augusti 1534. Hein. Bullingerus tuus. Clarissimo viro D. Ioachimo Vadiano, amico longe integerrimo.
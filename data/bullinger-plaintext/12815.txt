Gratia et pax a domino per Christum Iesum. Etsi nihil magnopere necessarium habebam, quod scriberem, Bullingere, pater charissime, tamen, cum haberem, cui recte darem litteras, adolescentem hunc summa mihi familiaritate coniunctum, non potui ipsum inanem dimittere, cum praesertim ipse maxime optaret aliquas a me habere litteras. Est autem Grinei privignus, iuvenis bonus litterisque satis intentus (quod ex ipsius comitibus te cogni-turum haud dubit[o]). Est quoque mihi summa summa familiaritate coniunctus. Pecunias una cum litteris accepi, quas ad me perferendas curasti, ob quas magnas tibi habeo gratias. Etsi autem de meo negotio nihil adhuc certi habeam, tamen non dubito, quin, quod maxime in utilitatem meam sit, consulturus patri sis. Habemus nunc rhetorem egregium et, ut videt[ur], oratorem praestantem, Coelium Secundum, cuius lectio dici non pot[est] quam mihi placeat meque detineat. Est quoque mathematum lectio bon[a] apud nos, mea quidem sententia qua vos carent, quandoquidem studia mirum in modum me alliciunt afficiuntque, ut non ingratum futurum sit, si Basileę sit manendum, si alio proficisci non possem. Te quaeso, ut, cum vacaverit, me certiorem de tua sententia reddas. Dominus te omnemque familiam quam diutissime incolumem conservet! Plurimam quoque meo nomine uxori ac omni familię salutem dicito. Salutem plurimam tibi dicunt dominus meus et Zvinglius. Datum Basileę, 23. ianuarii. Tibi omni tempore deditissimus Josias Simlerus. Vigilantissimo Tigurinę ecclesię pastori, domino Heinricho Bullingero, domino et patri suo colendissimo.
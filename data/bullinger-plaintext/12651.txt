Gnad und frid von gott. Früntlicher, fürgeliepter herr und gevatter, Heinrychen, minen sun, hab ich verhoͤrt und inn befunden, das es mich froͤwt, ouch in ander waͤg gespürt üwer grosse trüw, muͤy und arbeit! Dorumb ich dann üwer lieb zum hoͤchsten danck mitt erbietung, wo ich soͤlichs umb üch, üwer liebe hußfrowen und Josiam, unsern sun, verdienen kan, das ich das gar guͦtwillig und flyssig thuͦn wil. Demnach fuͤg ich üch gantz früntlicher meinung ze wüssen, das ich Heinrychen fürohin hie by mir daheym behallten wil uß volgenden ursachen: das ich acht, die schuͦl allhie werde nunmee wol für inn sin; das der wynter aber uns uff dem halß ligt und ich üch sampt üwer eeren hußfrowen diser unruͦw ouch einfart entlade, und willige roß nitt übertrybe. Er wirts zwaren rüher by mir haben; er ist des aber notwendig. Wyter ist min gar ernstlich begaͤr, das ir nunmee die raͤchnung stellen und mir anzeigen woͤllind, was ich üch schuldig und ze thuͦn sye, es sye des tischs halb, über das er laͤnger by üch dann Josias by mir xin, ouch alles des, das ir imm gelihen und für inn uußgaͤben habend. Und woͤllind mir das kurtz in einer summa verzeichnet zuͦschicken. Darumb wil ich üch, ob gott wil, eerlich und guͦtwillig abtragen und vernuͤgen. Hiemitt woͤllend wir dorumb nitt teylt haben, sunder allte liebe und früntschafft bewaren und meeren biß in unser grab. Nüwer zytung halb wirt üch Wolphgangus berichten. Gott mitt üch und üwer lieben hußfrowen. Heinrich muͦß wider kummen, ze gnaden und sin plünderli ze holen. Datum 1. octobris. Es gruͤst üch und die gefatter min liebe hußfrow. Heinrych und alle kind danckend üch ouch alles guͦten. Der üwer alle zyt H. Bullinger. Sinem früntlichen, fürgeliepten herren und gevattern, h. Pettern Simlern, predicanten zuͦ Cappell.
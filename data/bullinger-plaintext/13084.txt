S. 2. octobris accepi, quę per Hartmannum a Hallwyl misisti. Reddidit pręfectus Hombergensis. Displicent proposita a cęsare, ut vel inde indicium accipiam, quis et qualis sit natura, nempe ambitiosus supra quam dici queat, et osor omnis  boni et iusti! Quod inde nimirum est: Non amat literas seu literatos, deum negligit, quamvis omnipotentem sępe nominet. Et nisi dominus nos protegat, videbimus mox stupenda contra nos. Rumor est sparsus de Burensi, venire ex Belgico cum novo equitatu. Verum nil nisi rumorem habeo. De Heinricho volat iterum fusum a Brunsvicensibus. In Anglia (gratia domino) res Christi magnos facit progressus indeque benedicit illis deus etiam in externis, ut nec a Gallo bellum eis inferatur et Scoti pacem optatam ipsis Anglis recepturi videantur. Hęc vera. Mussitant nunc apertius rerum scii, quod pontificatus εἰς ϕερδινάνδον sit traducendus. Festinare dicitur in omnibus cęsar, ut quamprimum ab Augusta discedat vel Argentinam vel contra nos vel in Italiam, non religionis ergo, sed ut dominus fiat Europę. Sederunt hic in mensa simul Christophorus dux, Georgius comes, Heidegkius aliique viri nobiles, Augustanus item quęstor et tribuni urbis nostrę duo. Inter multa, quę conferebant, Augustanus ait: „Age proximi nunc Schwitzeri, quos cęsar victor petet!“ Hic ex tribunis alter: „Was sagend ir von Schwitzeren? Sy ligend üch seltzam an! Nun wil üch daß gseyt han: Kumpt der keyser, wir wend imm mit der hilf gottes selicher maß engegen gan, das er und die sinen muͤssind innen werden, das wir noch lebend! Und ob er schon gsigen wurd (da gott vor sy), so wend wir imm ein solich loch in die sinen machen, das es innen als bald gerüwen muͦß als uns! Wir werden, ob gott wil, nit handlen, wie ir und üwers glichen gehandlet hand!“ His ita dictis silentium factum est in tota mensa, donec tandem novum argumentum quis induxerat. Hoc tibi, ut videas non omnes nos timoris esse filios. Inter hęc venit filius consulis Lavateri. Narravi ego, quę certo novi ex Parisiis, inter alia de peste illic grassante. Si perget, uti cępit, scholam dissipabit. Ita retulerunt studiosi venientes ex Gallia superiore septimana. Quicquid autem ego apud Lavaterum de peste dicerem, fortiter contempsit, adserens nunquam se illam timuisse, se paratum ad iter, tantum inveniat comitem. Legi tuas interim, et quas adiunxisti. In alteris placuit, quod est de cęsaris venatione scriptum, et quod habent de equitibus (videtur consonum his, quę scripsi de Burensi). In literis Halleri displicet (quod et ipsi Hallero) de principibus missę adstare propemodum coactis, qui tamen hactenus aliud didicerunt! Cum eodem sentio, dum cęsari non fidit. Audit missam, episcopos admittit, impune peccant milites, maxime contra evange lium! Quid igitur ei fidas? Ad Georgium comitem scriptum est ex Augusta pfaffos conducere civium pauperes, ut adeant missam. Venisse ad sutorem quendam ac dedisse coronatum, ut per dies 14 sibi obsequatur. Miser accipit, venit domum et moritur subito! Gastius iurat se misisse Persium cum viro, nescio an impresore, an compositore, Michaele nomine, barbato. Philippus est Witenbergę. Expectat instaurationem scholę - quae si instaurabitur, illic manebit; sin aliter, consilio bonorum sedem mutabit. Hęc ex ipsius literis. Vale in Christo cum Theodoro, Rodulpho, fratribus bonis omnibus. Orandum esse nobis ipse nosti. Mirum est enim in hac calamitate, ut spiritus in bonis etiam viris propemodum extinguatur, adeo vitę, uxoribus et liberis suis timent. Dominus nos consoletur! Amen. Basileae, 8. octobris anno 1547. Tuus O. Myconius. D. Heinricho Bullingero in domino suo. Tig[uri].
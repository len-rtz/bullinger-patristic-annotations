Heinricho Bullingero Heinrichus Luthius Christum felicitatem ex animo optat. Vehementer equidem non ita pridem duplici nomine exhilaratus sum, simulatque rumor certus apud nos increbuisset, Zuinglii te (cuius immatura mors propemodum me enecat) apud Thugurinos [!] predicandi evangelii provinciam hui duram sane, at honestam in te susceperis [!]; partim ob ecclesie tue felicitatem, quod sciam illi optime consultum, cui tam fidus ac vigilans pastor dei bonitate obvenerit, partim quod sperem nos, qui in agro Thigurino evangelium praedicamus, haud mediocriter fortunatos, qui alium patronum nacti sumus, ad quem rebus dubiis aut si quid alias urgeat, confugere liceat tanquam ad extremam, quod aiunt, anchoram. Tu vero pro virili dabis operam, qui munus tuum sic exornes atque talem agas episcopum, qualem te fore plerique sibi pollicentur, scilicet prudentem, purum, incorruptum, publice pacis mire studiosum, modestum, qui tua modestia vel male sanos atque repugnantes ad veritatem amplectendam inducturus sis, que sane sepenumero plus potest quam quorundam importuna vehemencia ac peccatores insectandi mordacitas. Prudencia quadam nosti temperandam esse orationem, ut nec libertas exeat in convicium, ne [c] levitas sapiat adulacionem aut metum. Porro, Heinriche humanissime, rogavit me eciam atque eciam Michael Schlatterus homo in litteris et divinis et humanis impense doctus, quod se tibi commendem; quod eo lubencius nuper epistolio ad se dato me facturum recepi, quod sciam optimos quosque tibi alias esse commendatissimos. Ipse vero sibi persuasit tue humanitati aliisque qui istic sunt fratribus meo testimonio se fieri commendatiorem. Quo circa hominis fidei deesse nolui, quandoquidem erudicio illius et pietas in Christum digna est, que ab omnibus vere piis deametur, foveatur. Quod si apud te minus mea valebit authoritas, sarciet forte familiaritas, quae tibi cum illo ab hinc iam aliquott [!] annis intercessit, cum uterque Thiguri grecis litteris navaretis [!] operam, magna certe laude, nec minore fructus accessione. Hic noster frater sane eo est in loco, ubi plerique veritati reclamant, propediem aram denuo extructuri, mox eciam sacra facturi Iam percontantur de sacrificulo aliquo, quem ubi nacti fuerint, mox suam impietatem auspicabuntur, homines male feriati. Quod si evenerit, quod omnino metuit eventurum, proximum erit, ut aut suam annuam pensionem, quae vix sibi sufficit, cum sacrificulo partiri aut penitus locum mutare cogatur, quo fit, ut bonus vir mops sit omnis cum consilii tum auxilii. Cui te ita adesse velim, ut senciat non nihil ad se consolacionis ob mei commendacionem accessisse, maxime si aliquando intelligas hunc nostrum Michaelem a praedicandi munere amotum, quod est in proclivi, tum saltem eam humanitatem declares, quam soles contra omnes. Alia condicione opus habebit, qua liceat vite necessitatem cum uxore ac liberis sustinere. Vale feliciter ac deus optimus maximus diu servet te nobis incolumem. In profesto circumcisionis Christi, cum modo 1532 annus esset pro foribus. Salutabis meis verbis coniugem tuam una cum tota familia, quibus hunc natalem et plurimos alios quam felicissime agant, totis opto animis, tuorum vero studiorum eterna cum laude perpetuo florentem gloriam, quam ut fingendo et cudendo in reipublicae christiane profectum subinde augeas, dii faxint. Erudito viro domino Heinricho Bullingero, apud Thigurinos facundissimo verbi divini preconi, domino et amico incomparabili.
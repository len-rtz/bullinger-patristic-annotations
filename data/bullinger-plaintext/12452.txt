S. a domino. Literas tuas 12. martii ad me datas, Bullingere, maxima cordis mei pars atque amicorum pręcipue, haud pridem accepi. Ad eas responsurus purgationi, qua uterque nostrum in prioribus usus est, nihil immorabor, sed domino semper gratias agam, qui tam excellentis amici suavitate voluit me beare. Si magnifęceris Augustanorum amicitiam, ut sane nimium facis, non errabis, si persuasum habueris te inter theologos nostrę aetatis apud eos primas occupaturum. Tuum enim nomen, ingenium et sanctissimi in vinea domini labores urbi nostrę, orbi inquam toti innotuerunt. Ecquis non poterit te amare, observare? Interim nec Homerus quidem carebit emulis. Scio et non fallor senatum nostrum non modo tibi bene velle, verum etiam bene facere in votis habere. Vaniloquium Ratisbonense, ut sine zelo bono inchoatum, ita etiam ridiculosum finem sortitum est. Adversarii pro eorum astutia et perversitate non contra confessionem nostram tam quam contra Lutheri calumnias se opposuerunt tempusque inaniter triverunt, donec mandatum ab imperatore venit eius nimirum tenoris: Scribas omnes a colloquio abesse, colloquentes iuramento astringi, ne quid interlocutionum unquam divulgetur, nisi conciliata volumus, etc. His auditis timuerunt tam colloquentes quam adiuncti, ne sacramentum et fides super mandato ab eis extorqueretur. Et reversus est unusquisque per aliam viam in regionem suam, presertim Bucerus et Frechtus tanquam delicatulę cutes. Bucerus, ut audio, contendit Heidelbergam, ubi comes Palatinus reformationem ecclesię secundum Bucerum molitur. Sed, proh dolor, quid accidit nudiustertius? Bucerus fovit quendam Hispanum apud se, nomine Ioannem Diatium, quem ex Ratisbona misit Nuiburgum ad Danubium situm, ut ibi librum contra Lathomum ederet et typographo emendaret. Habuit autem Ioannes ille Diatius fratrem germanum Alphonsum, doctorem et consiliarium Rhomanę rotę, ut vocant, qui Nuiburgi ipsum convenit et per 14 dies amice et blande quidem cum illo victitavit, volens illi persuadere, ut secum Romam rediret et religioni papę se rursum addiceret. Cum autem neque blanditiis neque muneribus apud fratrem quicquam efficeret, discessit et fratrem 14 coronatis donavit, ne forte quid mali de eo suspicaretur. Ecce, altero die mane sub diluculo redit Alphonsus cum famulo ad portas civitatis Nuiburgi atque, quamprimum ędem aperiebantur, famulus pedester ingreditur recta ad aedes Ioannis Diacii, simulans se ab Alphonso aliquid in mandatis accepisse, quod illi diceret, heri autem oblivioni tradidisse. Cumque scelestus ille servus bonum illum Ioannem e lecto prodeuntem necdum indutum reperisset, securi quadam caput eius in duas fere partes totum secavit atque festinanter ad Alphonsum fratricidam, ante valvas expectantem, reversus est, et ambo evaserunt. Quanquam vero nonnulli latrones illos per vices insequantur, tamen vix crędo eos iam apprehendi posse, quia attigerunt regis et episcopi Augustani ditiones, etc. Fratricida iste cum servo in Ynsprukh captivi tenentur; quomodo autem iustitia illic contra eos administrabitur, tempus docebit. Quomodo gratificetur coniugi tuę, uxorcula mea valde sollicita est, ut debet. Nam munus suum non levi, sed maximi facit, cupitque ab illa in numerum castarum sororum recipi. Ait enim: „Quo iure mihi sororium nomen cum Bullingeri uxore non competit, si utriusque viri fratres sunt.“ Precatur illi vicissim omnia lęta, etc. Scire vis, quod ipse nescio, nempe cur Bucerus me hippographum appellitet. Crędo autem per contemptum id fieri, ac si diceret equorum scriba Lętus est. At parum me movet huius rabulę mordacitas. Senatus noster me Francofurti apud eos, ad quos delatus sum, excusavit; quę quidem excusatio illis abunde adeoque satisfęcit, ut mihi pręconia cecinerint neque quidquam in me desiderarint, quam quod nolim esse Lutheranus. Bucerus neque per glires neque musculos potuit commode sibi viam huc preparare; propterea moenia, non cives, salutando longe pręteriit. Scelestum cuiusdam Lotharingi Basilee designatum et digne punitum facinus mihi declaratum esse in hoc prodest, ut ad maledicentiam quorundam respondeam, qui dicunt primarium quendam contionatorem verbi id facinoris perpetrasse, nimirum ut ecclesie illi notam inurant. Sed quid tandem, si Iudas inter 12 appostolos fęde lapsus et prevaricatus sit? Ego adhuc valetudinarius sum, non per nimios labores, quos sane per duos menses, quantum potui, fugi. Pręterita autem inquietudo et sollicitudo reliquias forsan suas nondum decoxerunt. Si fieri poterit, invisurus sum deo duce termas. Quid si Helveticas? De Lutheri morte iam nunc certior factus es, et per Hallerum magis certior fies, qui descriptionem parentationis et exequiarum suarum ad te missurus est. Ego exemplari cuidam hunc versiculum adieci: Aspice, mi lector, redeuntis signa papismi. Bucephalus, Protheus ille, denuo nunc suas ostendit figuras. Orationem tuam De persecutione ecclesię, pro qua tibi immortales gratias habeo, summa cum voluptate legi, quemadmodum etiam priorem De non conciliando cum papistis. Utinam a te impetrem, ut utranque vel alteram saltem typis excudere liceat! Librum tuum De sacramentis partim propter occupationes, partim propter infirmitatem hactenus legere non potui. Inspexi tamen frontispitium et reperii optimam signorum et differentiam et distinctionem. Hallerus eum mihi descripturus est, quem sedulo manibus meis teram. Hallerus et ego Ioannem Voglerum allocuti sumus, illi omnem operam nostram pollicentes, quam et praestabimus, dum nos appellaverit. Quaestionem tuam iamdudum Hallero teste solvi et in rithmos congessi, ut vides. Videbis etiam antigraphum super „Aspice nudatas, barbara terra, nates“, etc. A longe intelleximus pium quendam et eruditum virum in votis habere, ut transmarinas adeoque ethnicorum nationes inviseret, eo maxime proposito, ut olim deo auspice contra Mahometistas ad propagandam Christi gloriam suam operam impenderet. Propterea nunc questionem esse, tuto necne talis vir Alexandriam, Alchiram, etc., adire an etiam sumptus ex hac nostra urbe illi administrari possint, etc. Quanquam vero vir ille bonus mihi nominatus non sit neque adhuc sciam, quis et ubi sit, tamen potui coniectura quadam percipere illum tibi esse notum. Quod si ita est et opinione mea non fallor, mearum partium esse duco, ut tibi meam sententiam et, quę ab aliis tanquam mutuata hac in re percepi, fideliter communicem. Sunt equidem mercatores, qui asserunt ex Venetiis Constantinopolim, Alexandriam et Alchiram usque secure cum mercatoribus concedi posse, etiamsi quis suam religionem profiteatur. At quamprimum contra Mahometicam sectam aliquis vel verbum dixerit, capitale esse adeoque, ut hactenus aliquem vivum evasisse auditum non sit. Ego te per Christum oro, si de viro illo tibi quid constat, ut ipsum ab hac profectione dehorteris, ne ignes vitans in profundum aquarum incidat et eos amittamus nunc, quibus ipsi maxime caremus. Tacianum Gessneri, imo meum, iam cum adulescente Marco accepi. Quibus, quęso, modis viro illi pro tanta immortalitatis supellectile et donario preciosissimo respondeam? Meipsum sane intus et extra examinavi, qua fronte tam egregium munus recipiam, sed, ut ingenue fatear, indignitatem meam non tam agnosco quam sentio, et nisi te oratore ego apud Gessnerum, virum undiquaque excellentem, persuasionibus adiutus fuero, rubore quodam coram fatie eius olim apparebo. Si potuissem, scripsissem plura, quanquam nihil, quod scriptu dignum duxi, omiserim. Hallerus noster crescit et est acceptabilis ecclesię, qui [summam] Bullingeri, quantum ad pietatem attinet, per omnia relaturus est. Utinam illi queam pro votis vivere et agere! Ego distringor, ne dicam enecor negotiis, quibus certe per imbecillitatem corporis duobus integris mensibus satisfacere non potui. Salutabis tuam domum piam, dominos consules, archigrammateum et doctos singulos. D. Gessnero rescripsi brevibus. Adulescens suus dimissus est cum viatico, quia aliud nihil recipere voluit. Vale, decus meum. 1. aprilis plus quam ex tempore 1546. Tuus per omnia G. Lętus, archigrammateus Augustę Vindelicorum. Consules Welserus et Herprotus te valde resalutant. Si quid Gessnerus deinceps senatui est dedicaturus, oro, ut precaveas, ne consulum nomina expresse ponat, sed tantum „consulibus et senatui“, etc. Amplissimo viro, domino Henricho Bullingero, etc., amico et fratri omnibus modis suspiciendo. Tiguri. Antiphona ad cynicę obscaenitatis versiculum per Campanum, antichristi legatum, olim in Germanos nudato podice prolatum, nempe: Aspice nudatas, barbara terra, nates. GL. Cur in Germanos foedissima carmina ludis? Foedior harpys Itala terra sacris. Qua, nebulo Campane, fide, qua fronte recenses? Aspice nudatas, barbara terra, nates. Siccine Germanis decuit persolvere grates Pro praeda hinc acta fraude doloque gravi? Audi nunc contra perversa, malevola, turpis, te nudam papicolas leam leves carnalem deum luminibus carens cor timidum tuum truncatas manus contusum caput confractos pedes cui nulla est fides cui est venter deus Aspice Lerneum Rhomula terra malum Sorbonam trucem quam trux sis lupus naturę scelus honestatis fugax cui est Christus pudor cur pueros colas quę nil quam aes petis quę virus paras fracti animi viros quis tibi sit parens. Est pater incertus, monachum si dixeris istum. Et matrem monacham, vęra referre soles Rhomulus et Rhemus meretricis ab ubere poti sunt spurii et nothi posteritas et item. GL. MDXXXXVI.
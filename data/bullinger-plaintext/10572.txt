Pax multa diligentibus etc. Min lieber her und vatter, ich bin wol ingedenck üer vätterlichen wortten, die ir mir anfenglich hand geseyt, ir werdent mich steken an ortt, da ich vil widerstand werd haben. "Si autem dominus pro nobis, quis contra nos?" [Röm 8, 31]. Ich hette wol mit sant Thoma mogen reden: "Domine, quo vis, mittas me, praeter ad Indos!" Doch han ich für mich genomen, mit göttlicher hylff, ich weite etwas fruchtbars uß dissem verstockten volck han bracht, als üch geseyt han. Aber es ist nit da innen, so wend sy nit inhen lan, so ist der pfleger und sy eines sinns und züchent ein gantz husgesind mit inen, bedarf nieman zuͦ mir wandlen, reden und handlen guͦttes, sy werdent verhasst und müssent es sur engelten, und pringen das volck nach irem wyllen. So hett es sich geben jetz uff sant Mathias tag, han ich sin election und end Jude anzogen und, womit Judas ein sömlicher schantlichen tod verschuldet hat, disse meynung, er sye ein schaffner gesin gottes und des allmuͦsen, das habe er mißbrucht und darvon gestollen das klein, darnach das groß, und in der gyt sin hertz besessen, das er siner er und ampts vergessen habe und nach frömbdem guͦt betrachtet, hab im got herumm reprobum sensum geben, das er in grossere laster gevallen sy, in verrättery, bluͦt verbuͤssen etc. Also alle, die sych in gyt ergeben und mit frömbden gütter ummgant und die zuͦ iren hand züchent, sonder das helig almuͦssen, das der armen zuͦstat, die wirdt got straffen und ein erschrochelich end begegnen, ouch allen denen, die gottlosslich lebent und ir leben nit enderen, die werden allso jämerlich enden. Und andere gschryfft hiemit angezögt, namlich Numeri 16: Dathan, Abyron; 4. Regum 9: Jesabel; 1. Regum ultimo: Saul; 2. Regum 18: Absolon; 4. Regum 19: Senacherib, et Abymelech etc. Und also wyl ich üch herin rechnung geben han miner ler, und vermeynt also, ich hette es wol troffen und christelich exhortiert, nieman zuͦ nachteyl. Da ist der Huͦber, der eltist münch, uff die barkilchen gelouffen und in uffgewecht, ob er nit darzuͦ thuͦ wel, ich hab sy und all amptlüt geschent und geschmecht, und ein gemeynd vociert und an sy bezüget. Doch muͦß megen insagen, was sy wend, da nit an ist. Aber es ist nit anders, dan wie ir hie bericht sind. Sy wend nit angerürt nach gestrafft und geleit sin und alle wort sinistre ußlegen, als dann ettlichen me han gethon, und geschirren ander lüt an, die ein uff lassen gan, und wend sy dann die hend weschen. Und das füg ich üch ze wissen als einem lieben vatter und heren, dan den uffsatz han ich erlanget, das ich die huͦren han vertryben. Dann die heren hand ein eygen löffer inen zuͦgeschickt. Und verhoffte, ich welt das antichristenrich zestoren und dem frommen Christum darsetzen, wenn die widerchristen nit werent; ich hette fromer lutten gnuͦg. Ich byt üch, entschuldigen mich, ob es ettwan bedacht wurde, und lassent mich bevollen sin by der warheit und rechten sachen. Beschirment mich, so wyl ich mich aller redlicher datten flyssen. Begrützen mir üer volck. Vale prospere et sane. Datum sabbato ante oculi. Nicolaus Steiner vestris praeceptis se subiciens. Ad dignissimas manus doctissimi viri, magistri Heinrici Bulligeri, concionatoris divinorum Thuricensis, domino suo semper obediendo.
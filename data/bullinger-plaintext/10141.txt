Salve, mi Heylryche. Thurcarum vis quamlibet viribus nostris maior immineat idque agnoscat iam caesar cupiatque ideo pacatam inter se Germaniam, obstinati tamen sunt adeo papistae ducem suae pervicaciae nacti Joachimum Brandenburgium, ut huc usque deseratur negocium concordiae inter nos vel ad concilium usque restituendae. Thurcarum interim tyrannum autem desidere, forsan frangere nos et ita sensim expugnare statuit. Occasionem querit scilicet, ut sicut alia regna minimo suorum discrimine nos frangat et sibi obnoxios reddat. Dominus adsit nobis! Hessus unus cum paucis rebus publicis evicit tandem, ut nec vos nec alii pactis huius concordiae excludendi sitis, si modo ulla constituantur. Unus prope - inter principes nimirum; de nostrorum fide, puto, nih[il dub]itatis - hic christiani officium rite obit, dum o[mnium] Christo credentium parem habet rationem. Propedi[em, utin]am non communi nostrum omnium malo, comitia - - - solvi oportebit. Dominus det, ut ea decernant, quae sunt e gloria Christi! Narratum hic est de periculo, in quo fueritis. Ipsi, obsecro, nos certiores reddite. Optime valete. Argentorati, 4. idus iulii. Martinus Bucerus, tuus ex animo. Saluta nostro nomine Leonem, Pelicanum, Bibliandrum et reliquos. [Ve]re pientissimo viro et singulariter docto Heylrycho, pastori ecclesiae Tigurinae, fratri observando.
Gratiam et vitae innocentiam a Deo patre per Christum Dominum nostrum. Literas tuas una cum sex coronatis accepi a te, colendissime mi Calvine, per publicum urbis nostrae cursorem. Ac obsecundassem tibi libentissime nisi cursor in pueri conspectu coronatos proferens mihi tradidisset. Itaque non ignorat puer coronatos sex mihi a te esse missos. Imo priusquam ad me veniret ad scribam diverterat, cui iterum puero praesento dixerat se a Calvino sex coronatos afferre Bullingero. Si quid ergo hic peccatum est non mea culpa peccatum est. Rationem collegi quam papyro illitam simul hic tibi mitto, sicuti a me postulasti. De reliquis omnibus rationem reddet puer. Pro libris nihil expendit. Nam per meam intercessionem factum est ut minister bibliopolae et typographi Froschoveri libros receperit pro pecunia. Praeterea coronatos 4 dedi scribae, 2 puero pro debitis solvendis et viatico, sicuti ipse referet. Ego praeterea de meo scribae dedi 5 talenta tigurina, id est, batzones vestrates 40 vel duos coronatos, minus 10 batzonibus. Hos tu mihi debes, vel pueri pater. Ego scribae dedi, quominus succenseret etc. Curabis ergo, mi Calvine, ut aliquando eam pecuniam recipiam. De puero non est quod multa scribam. Maluisset hic manere. Non admodum diligens fuit in visitando ludo. Quid profecerit in lingua germanica qui germanice norunt intelligunt. Arbitror autem puerum non malum alioqui et inertem esse. Bene ergo feceris si illum non deserueris. Nihil praeterea quod scribam habeo, nisi quod gratias ago tuae humanitati, qui adolescentis abs me tibi commendati res tam diligenter curas. Dominus Iesus servet te nobis diu incolumem. Salutant te fratres. Salutabis nobis omnes fratres. Tiguri 12. Septembris anno 1544. Heinrychus Bullingerus tuus. Clarissimo viro D. Ioanni Calvino Genevensis ecclesiae ministro fidelissimo fratri longe carissimo.
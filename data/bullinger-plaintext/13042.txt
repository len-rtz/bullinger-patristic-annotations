S. Recepi, quae miseram, doctissime vir, et antea te isthaec omnia aliorum itidem cura et diligentia accepisse valde gaudeo. Talia enim sunt, quae te et per te tuos nosse operę precium sit. Atque hac quidem vel una caussa fit, ut longe mihi gratius sit: postremum me monitorem esse intelligi, quam si primum me fuisse intelligerem; parem enim gratiam habes et illi, qui voluit, nisi alius praevenisset, et illi, qui efficit, quominus aliorum sedulitate fuerit opus. Et solidum interim manet Germanicum adagium: Guͦter gwarsamme khamm nien zuͦ vil. Proinde nihilo lentior ero in admonendo (quoniam ita iubes) quam fuerim antea. Domino Ambrosio Blaurero fasciculum tuum summa fide reddendum curavi. Plane ignoravi, de Constantia deque Augusta quae mihi significasti, neque est, de mea erga te fide ulla a parte dubites. Remitto utranque schedam et magnas tibi gratias ago. De Bernensium foedere multus apud nos rumor est, sed certi nihil. Si ita est, equidem interpretor, quandam παρασκευήν esse eius foederis, quod Gallorum rex apud Pagos reliquos ambit. Consultum autem mihi videretur, Gallum ambabus, quod dicitur, ulnis amplecti, modo ipse (quod audio) vel religionis ergo petitos deserturus non esset; citra enim utriusque opem mutuam nec Gallus caesarem feret nec Helvetius. Sed ea in deliberatione sane optimum foret, quam minimum seiungi pagos, se coniungi potius et ita agere unanimis consiliis, ne qua discordię suspitio illius insolentiam ulla parte confirmare posset. Vale. Unser Steucheler wirt biß sontag Zürich selbandern mit seltzammer mumery einreyten, guͦten herren und gsellen kurtzwil ze machen, etc.; hab imm sampt seinen gsellen erloubt. Doch laßend eß bey euch bleyben, damit er onversechenlich erschine. Sangalli, 17. die augusti, hora diei 10., quum 9. hora tuae mihi redditae essent, anno 1547. Ioachimus Vadianus. Domino Heinrycho Bullingero, ecclesiae Tigurinę ornatissimo antistiti suo.
Habes hic literas, unde statum foederis Svevici et quid Augustensia ista comitia nobis pepererint, quantum satis est, discas. Occupatissimus nunc sum alioqui plura scripturus. Dedi ad te literas 20. ianuarii nec dubito, quin eas acceperis. Tuas avide expecto. Saluta universum sanctorum, qui isthic sunt, chorum. Salutant te nostri omnes, inprimis uxorcula et soror. Bene vale, ornatissime Bullingere, et commenda nos Christo. Coniugem tuam meis verbis diligenter saluta. Constantiae, 13. februarii 1534. Tuus Ambr. Blaurerus. Proximo nuncio remitte, obsecro, has literas. Clarissimo viro d. Heinricho Bullingero, Tiguricensi episcopo, fratri in domino charissimo.
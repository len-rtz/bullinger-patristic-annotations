S. P. Respondere volenti ad tuas, colende mi Myconi, duo incommoda me interturbarunt, prius discessus D. Frobenii festinantior et celerior, quam putaram, posterius mea incuria; amisi enim tuas literas, ut iam non possim invenire et ordine respondere ad singula. Scis autem me illas mox reperturum; tum, si necesse erit, addam auctarium. Utinam vero sit verum et certum Argentinenses nolle Interim recipere, sed velle in antiqua illa sua confessione perseverare. Scribit D. Ambrosius accepisse se bona fide literas, quas ad ipsum per te et me Bucerus misit; addit Bucerum immerito accusari, quod approbarit Interim. Scio autem, unde exortus sit rumor ille; Sangallum literae sunt scriptae significantes Bucerum a Caesare vocatum et rogatum approbasse Interim. Ego vero gaudeo mendacia scripsisse, qui illas Sangallum scripsit, neque celabo D. Vadianum, quae ab Ambrosio didici. Utinam omnes docti evangelium bona fide agant. Fama est episcopum Constantiensem intra hoc octiduum obiisse apoplexia; ego nondum credo. Constantienses nondum sunt reconciliati Caesari. Orandus est dominus, ecclesiae suae adsit. De Valtino Telio alias; nunc nihil possum amplius. Vale aeternum. Tiguri 20. iunii 1548. Reliqua D. Frobenius. B(ullingerus) tuus. Praestantissimo viro D. Osvaldo Myconio, domino et fratri suo colendissimo. Caesar Constantiensibus Interim suum conatur imponere, dein ut pfaffos intromittant in civitatem suam ut ante, tertio ut civitas sit domui Austrię domus propria, quarto ut summam pecunię numerent, nescio quantam, sed magnam.
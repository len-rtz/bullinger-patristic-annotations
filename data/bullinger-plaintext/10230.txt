Gratiam et pacem a domino. Adeo grata sunt mihi omnia, candidissime Heinrice, quae hactenus ad me misisti, quod gratiora non acceperim nec accepturum me credam, cum ipsa sis anima mea totaque vita. Adulatores et minus syncęros fratres etiam multos novi pluresque indies experior. Te cum primis exosculor sic, ut in fratrum amicorumque calculo primas obtineas. Post te de paucis hoc mihi vere persuadere possum. Quare si etiam lapillum vilissimum ad me miseris, eo gratior chariorque mihi erit, quod sciam ab amicorum optimo maximoque hunc accepisse. Nihil igitur turberis, etiam si non mox ad omnia rescribam. Multi abhinc Tigurum proficiscuntur, de quibus nihil constat, multi ad nos a Leone Megandro literas adferunt, qui te quoque latent. Interim animus erga te meus manet syncerissimus. Faxit deus ut, quod schedis sępe tibi de me polliceor, experiri aliquando daretur. De supplicio catabaptistis infligendo nihil penitus habeo, quod quaerar. Petieram collationem locorum Deut. 13 [1-5] et 18 [9- 20] de pseudoprophetis occidendis et Math. 13 [30]: «Sinite utraque» etc., ad Titum [3,10]: «Hereticum hominem» etc., quam et adhuc a te audire percuperem. Sic sumus tres, ut plane confitear, quod parum in conferendis scripturis nos invicem iuvare possimus. Franciscus et ego linguarum dono caremus. Ille senex iam est et ad internum hominem ędificandum quotidie pergit, ego vero, quemadmodum Eccius Zuinglio improperabat, «ein selbs gwachsner theologus», qui nullis praecęptoribus a multo tempore usus, qui nec studii rationem habuerim nec ullum hominem, cum quo conferrem. Megander talis est, qui et iudicium et donum linguarum habet, cęterum sui propositi tam tenax, quod vel contendere cogar vel sine fructu abire. Movi multa literis ad te datis et quotidie velut discipulus a praecęptore quęro, quae te scio vel admirari vel suspicari, quasi te tentem. Sed absit ut unquam hoc de me cogites. Ita mihi arrident tua ac cęteris etiam piis fratribus, quod candida sunt, quod clara, quod vera et ita aperta ac simplicia, ut tenebrę ignorantię nostrę penitus amoveantur. Quare te non pęniteat, in quem dominus tot dona contulit, me suppedaneum tuum aliquando tua in scripturis dexteritate iuvare. Non credis, quam mihi curta supellex. Pro contionibus sacris dominus hactenus dedit, cui etiam soli tribuo, id, quod ecclesia nostra testetur, quando solus ad quadriennium multis sepe periculis et morti quoque expositus, multoties exilio, illi domini verbum ministravi. Domino sit laus et gloria in sęcula! Ex libellis et annotationibus multorum, cum neminem haberem praecęptorem, multa congessi maximo etiam labore. Literis sacris uti nesciebam, nisi quantum alii occasionem dabant et ecclesię necessitas ministrabat. Iam dudum ad te scripsi, qui fuerim ab ovo. Repeto nunc denuo, quo pergas eo libentius tua eruditione iuvare me, quemadmodum cępisti. Quod vero times inter nos ali simultatem, de me sentias nihil simultatis et invidię esse erga ullum mortalium. Si qui vero ambitione victi suam gloriam quaerunt, cum contemptu saltem nominis mei nihil penitus moror. Es ist mir leid, daß min namm je truckt ist worden, nisi aliquando orbi vestigia nominis praestare possem. 14. huius mensis, cum Megandro assiderem in iudicio nostro censorio, dicebat se a senatu petiturum consensum super apologia quadam Rellicani excudenda. Quęsivi, qualis nam esset. Dabat eam in manus. Ego vidi illic encomia scolarum, didascolorum [!] et subdocentium, pręterea et Megandri. Is itaque cum senatum adiisset, noluit consentire, nisi prius versa in linguam vulgarem illi praelegeretur. 15. postera die cum et diacosii convenissent, senatus uterque archigrammatęo apologiae summam indicante negavit et consentire noluit. Quodsi Megander in praeambulari epistola catalogum parochorum congessit, quantum ad me spectat, nihil moror nec turbor, nisi quod parochis datur occasio vel simultatis, cum non omnes sint numerati, vel pravę suspicionis, quod nos duo non adnumeramur. Ego vobis id relinquo. Sat erit domino esse commendatum. Credidissem Leonem eos sicut et de aliis monuisse. Tu nihil ea de re sollicitus sis, ne cogitent me male habere. Vellem tamen tuum de commentationibus illis iudicium crederes. Nam si alia non scribit, quam quae palam docuit, facile a quoquam iudicari possunt. Quod vero mihi, qui nihil de te meritus sum, tam egregiam foeturam in Romanorum epistolam nuncupare dignatus es, quando credis gratias me acturum, quas deberem? Quando licebit beneficium hoc compensare, quo animum meum abunde saginasti? Praeterea in multis, quae pro tenuitate mea attigi, testimonium spiritui meo reddidisti. Nam 26. februarii huius anni pro contione epistolam eandem finiveram. Quaterniones omnes accępi usque ad 5. inclusive. Si reliqui fuerint excusi, puer ille bibliopole nostrę [!] adferet. Cum ita nec dignas agere gratias possim nec munus hoc alio simili munere rependere, curabo, ut vel indicium aut testem quantulumcunque gratitudinis accipias. Id sane confiteor, me piis tuis meditationibus in eandem epistolam plus gaudii accepisse, quod sciam, quantum profuturę sint multis fratribus orbis christiani, quam quod mihi ascribere dignatus sis. Amor et munificentia est erga me summa, sed donum dei, a quo hęc profecta sunt, longe magis veneror. In Epistolam Petri promiseras, sed utinam quae in Ioannis evangelium et Thessalonicenses habes, aliquando invulgarentur. Promittit Megander in Epistolam Iacobi, et utinam ita invulgaret, quemadmodum docuit. Testaretur, quam nimius sit aliquando in commendando, cum eandem omnibus epistolis Paulinis praetulerit, nullibique exactius fidei pietatisque rationem descriptam atque in ea. Item et in Ephesios. Hanc enim novissime pro suggestu tractavit. Expecto a vobis Leonem in Epistolam Iacobi. Res nostrę publicę alioqui bene se habent. Dum nemo nos persequitur, constantes sumus, frigidi vero in adiuvandis fratribus periculis undique et exilio idolatrieque expositis. Ad ferias pascales magistratus ordinatur. Illic desideraremus in consulem Iacobum a Wattenwil. Sed dominus dabit principes, modo non faciat in furore suo. Additus erat nostris animus erga vos, quod in sententiam illam consenseratis; sed nunc omnia silent, nec verbum accipimus, quomodo res vestrę se habeant. Quod si tibi commodum videtur, scribe. Noricas stultitias, dum iis carere non poteris, remittam pellectas tamen. Luterum ferebant revocasse sententiam libello de humano errore ędito. Aliud ex te intelligo. Cuperemus et nos hunc libellum videre. Tandem contendit quidam ex nostris nos esse etiam carnalem Israelem, ad quem spectent promissiones et minę legis et prophetarum, ita quod et nobis liceat, ut intelligas, in Antronios invehi non secus ac in Cananeos bellorum tumultibus. Contendit item iudicialia in hodiernum diem nos ligare perperamque factum, quod caesareę leges iis praeferantur, et ita contendit, quasi oraculum attulerit e cęlo. Ceremonias admittit abrogatas et quod sine lege Christus non possit praedicari. A quo Capito in synodo nostra dissentit. Iam repeto, quod supra precatus sum: Te non pęniteat tuum in hac re iudicium indicare. Man sagt mir, du syest ze guͤtig, so man so vil nott hett nach räßi; welte gott, das dem ein tusch bschähi. Quid pluribus? Timeo me te nunquam visurum. Vale. 17. martii. Et salvus sis perpetuo cum uxore, liberis et fratribus tibi dilectis. Pellicani laborem multi expectant. Dominus det illi, ut cęptum opus perficiat. In 2. tomo commentariorum Pellicani desidero primum quaternionem. Reliquos habeo usque ad LL. inclusive. Tuus quem nosti ut suus B. H. An Meister Heinrich Bullinger, predicanten ze Zürich, sinem geliepten herren und bruͦder.
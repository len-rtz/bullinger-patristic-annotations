S[alutem] d[ico]. Gliscit concertatio de excommunicatione Heydelbergae. Misit huc ad nos d. Erastus responsionem pro suis thesibus ad argumenta adversariorum. Eum adhortatus sum, ut propter adversarios communes nihil edat aut publicet. Quod ipse facturus videtur, nisi ab adversa parte adigatur. Si illi vicerint, habebimus novam inquisitionem Hispanicam. Mirum, mirum, quam Sathan insidietur puritati doctrinae et gubernationi ecclesiae moderatae. Orandus dominus, ut ipsum sub pedes nostros subiiciat. Affirmatur Condensem caesum et copias eius dissipatos resque Hugonothorum esse conclamatas penitus. Ea res non parum me angit, quod sciam, quanta truculentia sint tractandi per universam Galliam fideles et qui exules sunt. Scio alioqui res nostras non in Condensem esse impositas, sed in petram, contra quam ne inferorum portae praevalebunt. Vale cum tuis.
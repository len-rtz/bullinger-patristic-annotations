S. Nona die octobris scito d. Hallerum in amplissimo senatu amplissimis suffragiis in ministerium ecclesię Bernensis electum esse et iam per publicum tabellarium a senatu vocari datis literis ad magnificum senatum Tigurinum, ut, quod deus optimus maximus singulari gratia sua et sanctissima providentia decrevit, in gloriam et ecclesię suę salutem concedatur et, quantum potest, promoveatur, de quo minime dubitamus. Salvis enim duabus amplissimis Helvecię nostrę ecclesiis spes plane erit optima, et reliquas dominum nullatenus neglecturum. Tuum igitur iam erit movere omnem lapidem, ut protinus d. Hallerus acquiescat vocationi et, quo potest, ad nos celerrime missus properet, ne forte dilatione facta inimicus homo zizania seminet opusque dei machinationibus suis dissolvat. Nosti enim, quam egeat ecclesia Bernensis pastoribus piis. Nosti eciam, quibus sudoribus hactenus senio confectus laborarim, quantum in me fuit, per domini gratiam, ne navis pęnitus periclitaretur. Nunc ergo viribus omnibus adhibitis insta, ut ad nos mittatur, quem dominus  citra dubium suę patrię destinavit et elegit. In quo rem facies deo Bernatibusque gratissimam tibique comparabis gloriam immortalem, ut qui curam Helvecię, patrię nostrę, ardentissimo spiritu et gesserit et quaesierit. Quam mendaciter et contra datum iuramentum duo illi crucis Christi inimici et domini gratiam ad lascivitatem transferentes superioribus diebus docuerint, proximis literis te ordine edocebo. Nunc longiorem esse non vacat partim prę nimio gaudio ex d. Halleri vocatione accepto, partim quod hora me ad instantem publicam concionem faciendam ad sacrarum lectionem compulit et abduxit. Vale cum tua familia omni et fratribus omnibus, quos omnes, nomine meo valere iubeas, velim. Datum Bernę, 9. octobris 1547. I. K., tuus semper ex animo. Ornatissimo viro domino m. Heynricho Bullingero, apud pręposituram Tiguri pastori vigilantissimo, suo confratri ac symmystę perpetuo colendo.
Gratia Christi tecum. Commendamus vobis bonum hunc et, quantum iudicare potuimus, solide pium Michaelem, quem sesquimensem, ni fallor, in ptochodochio nostro fovimus diutius etiam foturi, si diutius hęrere voluisset. Ad laborandum manibus ob lęsum brachium inutilis est redditus; in spetiem superstitiosus videri poterit et nobis profecto primo occursu talis videbatur; sed pressum intuentes et illius animam, quatenus licuit, discutientes, longe alium invenimus. Reiicula veste et nudis pedibus ingreditur absque caligis, quod vereatur, ne, si decentiore toga et caligis utatur, impotenti [m]ilitandi affectu vincatur; id quod prius etiam accidisse sibi valde conquęritur. Supra modum enim militiam, cuius ab adulescentia assuetus fuit, ardet, ut consilium hoc improbare haudquaquam valeamus. Puto vere in Christum collocatum, quicquid huic benignitatis exhibetur. Bene vale, mi charissime frater. Constantiae, 7. octobris anno 1544. Tuus Ambr. Bl. Suo longe colendissimo fratri d. Heinricho Bullingero. Tiguri.
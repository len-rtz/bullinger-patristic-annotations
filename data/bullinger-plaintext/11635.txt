S. Vix tantum superest spacii temporis, ut indicem literas tuas redditas. De cęsare iterum accepi, quę nuperrime significavi. Adhuc tamen incertum, captusne sit an obsessus. Consultationes fiunt frequentes per Germaniam adversus Turcam; de vitę emendatione tacetur. Pestis adhuc sęvit. Cras erit dies octavus, dum adulescens bonę spei, filius Fridolini Riffii senatoris, ex ędibus meis elatus est. Expecto, quid deus amplius velit. Subis tu labores, ut mihi gratificeris, quamobrem ago tibi gratias immortaleis; quid enim aliud possum, nisi dominus aliquando offerat occasionem? Fuit Basiliensis quidam Augustę paucis ante diebus; is narravit se illic vidisse et salutasse Christianum et Conhartum, dixisse autem eos se recta ituros Tubingam. Hoc tibi. Viduę, quam mihi commendas, vel tuo nomine, quicquid bonorum impendere valebo, ero promptissimus. Nec plura habeo nec plura possum. Vale cum uxore et liberis, cum Theodoro, Pellicano, aliis in domino. Orate, quęso, pro nobis dominum. Basileę, 16. decembris anno 1541. Os. Myconius tuus. Domino Heinricho Bullingero, antistiti Tigurino, fratri in domino observando suo.
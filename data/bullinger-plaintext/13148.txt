Ewers guͦten wunschs sag ich euch allen möglichen danck. Beger hertzlich von gott durch Christum Iesum, er welle denselbigen hundertfaltig an euch und den ewern allen rychlich und gnedigklich mitt mehrung alles guͦten an lyb unnd seel erstatten. Amen, amen, amen, das es war werde! Das ir mir den botten guͦter, getruwer mainung geschickt, danck ich euch gantz fruntlich. Er ist gestert under der morgenpredig kommen. Hab ich zuͦ mittag ouch predigen muͤssen und darnach unvermydeliche geschefft gehapt, und inn derhalb behalten muͤssen byß hütt zuͦ fruͤer tagzeyt. Den brieff hab ich v[etter] C[onraten] Z[wick] geschickt. Der schribt hiemitt abermal dem Wunderlich mitt bitt, ime den brieff zuͦ erster gelegenhait zuͦzeschicken. Empiet euch daneben vyl dienst, guͦts und gruͦtz, mitt wunschung hunderttausend guͦter jar und ewigs lebens euch und allen liebverwandten. Ich hab euch letstlich in yl geschriben und zwen brieff, so mir zukomen, in mein schreiben verschlossen. Ist mir yetz in yl abgefallen, wem ich die uffgeben habe. Achten, euch nunmehr worden sein. Bitt euch nur, mir die brieff widerum zuͦzeschicken. Unser sachen stond noch ymmer allso inn. Gott welle sich unser erbarmen und alles guͦt machen! Des bedorffen wir wol, diewyl so gar kain trost noch zuͦschriben nienenher, ouch nitt uff sölich weg, die on ungnad des k[aisers] sein möchten. Aber er allain ist starck gnuͦg, so er will. So er nitt will, mag nichts helffen. Er verlich ware besserung, und das wir uns von  hertzen zuͦ im bekerind und uff inn vertruwt seyen! Aber den rymen muͦssend wir doch nitt abthain. Das flaisch ist schwach. Im weyten mehr schwymmen on ruͦder und schyff und nienen kain land sechen ist grausam und dem flaisch erschrockelich. So ist das mobil[e] vulgus wunderbarlich und abenteurig. Aber doch wirt der lieb truw vatter im himel die seinen nitt verlassen. Es ist, menschlich zuͦ reden, danecht zuͦ erbarmen, das meinen herren den gehaimen uff ir schriben, den ewern, auch Bern und Basel getho[n], als gar nicht zuͦ kompt noch geschriben wirt, und man im fal der not nun nitt 300 mann usß meiner herren gerichten oder sunst gehaben mag, etc. Hapt wol zuͦ gedencken, was sölichs uff im trag und was daruß ouch nothalb entlich folgen muͤsß! Ir sind der verstendig. Wisst die rechnung wol ze machen. Ewer verordneten bottschafft gen Leon und in Franckreych verlych der herr gott vyl gluck und hail und lasß alles zuͦ vyl guͦtem dienlich sein, damitt sein reych gemehret und erweyteret werde! Wir hörend und vernemmen, das ettliche schreiben von Strasburg uff den tag gen Baden kommen seyen. Seyen da abgeschriben worden. Wa ir wissen hetten, was es wäre, und euch zuͦ offnen gepurte, möchten wir wol vernemen. Achtend, es seyen vyllicht new zeytungen. Hiemitt schick ich euch des k[aisers] instruction, dem von Lier geben an den landtgrauffen. Da secht ir aber grossen jomer, und wahin alles gerath-en will. Sagt nitt, das diß schrifft von mir komme. Mögts sonst wol abschreiben lassen, aber mir diß exemplar sampt den andern zway brieffen widerum schicken by nechster bottschafft. Der ehsach halb möcht ich gern vernemmen, ob euch nitt wissend, ob sich ewere herren der sach uff fürpitt annemmen und mitt denen ehleuten dispensieren möchten, diewyl doch die guͦt tochter geschwengert worden, und ob sy darnach im Turgöw belyben möchten anderer aidgnossen ha[lber]. Diß hab ich euch im l[et]sten brieff ouch geschr[i]ben, [so] er euch worden i[st]. Von den seestetten hörend wir ouch, wie ir schreibend, aber nichts gewisses. Die von Madenburg sollend die grauffen von Stollberg angriffen haben, die dann bevelch gehapt, die acht wider sy ze exequieren. Es ist gewisß, das hertzog Mauritz hinweg ist von Augspurg. Von Strausburg ist by unß ouch etwas sag, aber nichts gruntlichs. Desglichen haben wir noch nichts bestendigs vom concilio usß Augspurg. Achtend doch, der cardinal von Trient seye nunmehr kommen. Was ich newes weyter erfar, lasß ich euch yeder zeyt wissen. Gruͤtzt all ewer hausgesind und liebverwandten mitt allen bruͤderen. Ewer getreuw fuͤrpitt begerend wir von hertzen. Die meinen all empietend euch alles liebe und guͦtz mitt wunschung vyl guͦter jar! Sonderlich ouch mein liebe husfrauw bedanckt sich freuntlich um das buͤchlin. Wir habend  nichts sölichs hie, das ichs gewidern könne. Stand tieff in ewerm schuldbuͦch. Gott gäb, das ichs ainmal verglichen konn. Hiemitt ain brieff an d. Gessner. Hat mir necht des Schärtlins knecht uberantwurt mitt pitt, ime zuͦzeschicken. Marcell Dietrich ist noch zuͦ Stain sehr kranck. Wartet all tag seiner ussönung mitt dem könig. Des konigs tochter selbs hat im die supplication uberantwurt. Hat er gesagt, welle ir gnedige antwurt geben. Wellt mich berichten, wie nach man die newen chronic zuͦ Zuͤrich kofen möge. Hie mögen wirs nitt näher dann um 4 1/2 fl. gehaben. Den botten hab ich um seinen lon usgericht. Gott ewige bevolchen! Datum 26. decembris, alls die thor uffgangen, 1547. Clarissimo viro d. Heinricho Bullingero, amico velut fratri suo venerando longeque charissimo. Tiguri.
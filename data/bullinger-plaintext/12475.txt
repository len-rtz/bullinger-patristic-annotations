S. Tu nescis, quid scribas, et tamen scribis, quae me et docuerunt, quę volui, et delectarunt pulchre. Ego nescio, quid scribam, et tamen scribo, verum non qualiter tu, sed ut scribam, quicquid id sit. Docuisti me de comitiis Badensibus, quę res quidem ita me adfecit, ut solent, quę quis cupit anxie nosse. Dein literę ex Neoburgo mirabiliter me delectarunt propter facinus a papistico spiritu patratum. Quid enim adcommodum magis? Frater fratris vel latrocinia tegit pro virili. Hic frater fratrem propter Christum occidit. Crudele hoc! Sed hac hora accipio ex iuvene nobili et docto, quod bis iam latro ac fratricida sit se praesente iudici oblatus, et toties reductus in carcerem, adeo strenue se conetur hoc flagitio absolvere. Ferunt Ioannem Diazium fuisse virum valde doctum ac pium. Huius mortem vel ideo fero iniquius, quod in ecclesia potuisset esse utilis. Verum quia dominus ita voluit, ei cedendum est. Nos, quod ad salutem adtinet, feliciter actum cum ipso non dubitamus. Protestantes autem, quid proposituri essent in comitiis Badensibus vel ideo nosse desyderavi, quod abituriens legatus noster ad me dixerat cęsarem Hesso obiicienti venia impetrata respondisse conficta esse omnia, etc. Obiecerat autem, quod bellum pararet contra protestantes; quod in hoc inducias confecisset cum Turca quinquennales; quod Galli evocaturus esset auxilium vi pacis; quod concilium Tridentinum impelleret ad condemnationem Lutheranorum, ut commodius ista posset efficere; et tandem quod Coloniensem divexarit mandatis gravissimis, etc. Breviter bonis verbis obcurrit cęsar. Ad postremum oportuit, inquit, nos sic tueri honorem nostrum adversus contemptorem omnium mandatorum, quę miseramus. Vir imprudens non intellexerat deo magis obediendum quam hominibus, neque hodie intelligit, alioqui papę se non ita devoveret, ut agnosceret se filium sedis apostolicę. Hinc cogitabam, quid protestantibus cum Helvetiis? Age, satisfecisti! Ago gratias. Intelligo enim cęsarem mendaciis esse devotissimum et hypocritam in suis negociis, qualem ego non novi unquam. Exposui coniecturam domino Bernhardo Meyero, quam nuper significasti. Scio, secum abstulit Badenam; nam non reiiciebat, dum narrarem, vir prudens et versutus. De concordia fratrum Augustanorum et ecclesię totius libenter audivi. Verebar enim, ne ingenia, quę illic novi, se proditura essent ad adventum Halleri. Et succurrebat nihil pestilentius illi reipublicae posse accidere, propter luxus, qui illic est, immanitatem. Sed mirum de Bernhardino, quod Antonium Fuccherum ita cepit, quem nullus concionatorum unquam vel movere potuit. Bene factum, si tantas opes poterit in coelum aliquando subvehere, ut et dominus habeat, quod suis largiatur, hactenus plus nimio tenuibus! Verum extra iocum: Lingua nimirum placet Antonio et omnia enunciandi simplicitas sine morsu. Nam nosti, quam facile tenera ingenia, blandiciis adsueta, abarceantur initio, si durius adloquaris. Dominus adsit sua gratia, ut sanctificetur nomen eius. Heinius, qui tuas adtulit et meas reddit, ab Erbio nostro nuper est mihi descriptus. Qui resipiscunt ex anabaptismo, me docent, quam furore nescio quo perciti principio non malo animo aberrarint; e quibus ille prorsus esse videtur. Dominus eum servet. De Walchis tandem addis. Non intelligo. Transierunt his diebus Macedones, duces militum, Itali quoque et Hispani, singuli seorsim, nec multi. Venit et Maurus, sed in propria. Emit enim domum in monte divi Petri. Ibi paucis diebus manens iterum abiit. Sunt tamen e civibus, qui sitiunt anxie aurum Gallicanum, at nescio, an sitis illa queat aliquando venire ad optatum. Vale cum tuis et omnibus piis fratribus. Basileae, 21. aprilis 1546. Tuus Os. Myconius. Bucerus ne iotam quidem post reditum scripsit. Interim tamen ego implevi hanc chartulam praeter spem. D. Heinricho Bullingero, ministro Christi fidelissimo, fratri in domino colendissimo suo. Zü[rich].
Aliquoties iam abs te literas accepi, vir excellentissime, humanitatis et pietatis plenissimas, quibus cur tardius respondeam, causas habeo aequiores quam velim, nisi ita divinae providentiae visum esset. Vix enim ullum mihi tempus ab adversa valetudine vacuum est: nam magnam temporis partem morbis affligor, et sedato utcumque morbo infirmitas et debilitas manet, quae omne studium, et ingenii contentionem aut prohibet omnino aut reprimit; vel hac aestate hebdomadas aliquot e pedibus decubui, podagra nempe, quam tamen omnes iniuste mecum, hoc est, cum hoc tenui, ieiuno, et exsucco corpore agere iudicant, quae crassos tantummodo et bene faginatos invadere quodam quasi suo iure solet, a quo pedum dolore nondum omnino immunis sum. Ad haec cum per morbum utcumque licet, soleo per aestatem locum mutare, et nunc Duisburgi in Clivia, nunc Bonnae supra Coloniam animi causa morari, quo fit, ut aestivo tempore rarius sim Coloniae. Itaque priores hae tuae literae per Iulium Hispanum virum integerrimum, et nobis perquam familiarem qui de tua humanitate singulari multa nobis commemoravit, redditae sunt mihi Bonnae sub tempus nundinarum Francofurdiensium, ex quo loco statim tuas literas ad nobilem illum Fesulanum transmisi. Alteras eiusdem fere argumenti per Ioannem Birkmannum eodem in loco accepi. Reversus autem sub finem vindemiarum Coloniam commodum hic Fesulanum illum reperi, qui mecum, et tuas literas, et negotium illud matrimoniale tibi notum communicavit, literasque iam ad tuam excellentiam negotium illud spectantes scribit, quo in negotio obsecro quoque tuam pietatem, ut diligentiam omnem in eo tractando adhibeas: Est enim arduum quidem et perplexum non tam fortassis in se, quam ob ingenia eorum ad quos illud pertinet. Quod si per tuam prudentiam componere et conficere possis, vix credas quam prÄ™claram rem perfeceris. Nam hae tres personae, quae hanc fabulam agunt, misere hactenus torquentur, cum et aetas, et ipsorum parentes huius rei ignari matrimonium omnino exigant, et nemo hactenus propter conscientiam matrimonium inire ausus sit cum summa nonnullorum offensione: Itaque hac causa feliciter composita, res ex incerta et perturbata summo multorum cum gaudio tranquilla et pacata reddetur. Ad me autem quod attinet, ego pro ingenii tenuitate, et valetudinis incommoditate in hac acerbissima et odiosissima conflictatione partium versor, atque aequo in utramque partem animo post divinas literas, veterumque quoque sententiam, qui neque ut suspecti iudices merito recusari, neque corruptae et depravatae religionis iure incusari possunt, inquiro: Video enim hodie nimio studio partium iudicii libertatem non parum impediri. Quod de Graecis aliquot libris, qui apud nos sunt, te audisse scribis, nihil tale est: sunt quidem permulti apud nos vetusti et manuscripti libri magno studio a d. Cornelio patrono meo conquisiti, quorum plerique aut historias, aut officia ecclesiastica, quae media aetate in usu fuerunt, continent: Graece autem nihil praeter liturgiam Iacobi, quae nunc typis excusa est Parisiis, et vobis haud dubie visa. Opto ibi et collegis tuis ut in negocio ecclesiae Christi sedulo et fideliter peragendo diu incolumes daberetis. E Colonia Agrippinensi, 13 k. novembris anno 1560. T[uae] h[umanitati] observantissimus, G. Cassander. Insigni eruditione et pietate viro domino Henrico Bullingero, Tiguri verbi dei ministro, d. suo observando. Tiguri.
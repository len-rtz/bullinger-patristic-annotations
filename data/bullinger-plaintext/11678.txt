S. M[agistrum] Ioannem Hospinianum nondum vidi. Novi non esse indoctum, de pietate ignoro. Habet d. Amorbachium, quem intellexi pridem ei amicum esse. Is iuvare potest. Siquid ego facturus sum, tuo et Megandri nomine facturus sum. At opera mea non indiget, atque id illi proderit. Qui mihi placent, aliis displicent; quos promovere conor, prohibeo. Hanc gratiam apud doctos nostros habeo, quamvis dissimulent egregie. Verum ita hactenus sensi et expertus sum. Cęterum aliud esse audio, quamobrem huc se contulit; ambit puellam certe bonam. Quid fieri possit, plane ignoro; videant, quorum interest. Ad me nonnihil pertinere visa est, dum vixit avus et item vitricus Walderus; his defunctis nihil sum etc. Gratum est, quod scripsisti de comitiis Badensibus; omnia nescivi praeter vaga quędam, quibus fidem habere non potui. Placet valde, quod tui se a Gallo separant et a fautoribus eius; dignus est, quem nemo non aversetur. In Gallia vir evangelicus, postquam de Christo loqui non desineret, primo linguam perdidit, dein combustus est intra mensem. Adeo constat convenire inter Turcam et Gallum, ut nec Galli dissimulent. Age, dominus utrunque suo tempore visitabit. Rumores sunt cęsarianos castrametasse ante Budam, sed nihil audere, Turcam petere inducias, at neminem dare, Boemos ingenti multitudine adesse valde alacres, sed prohiberi, ne hostem obpugnent temere; periculum enim esse, ut fallantur. Si successerit, in periculo stamus, sin aliter, iterum instat damnum. Quicquid eveniat, inter nos magis discordabimus. Utinam dominus stet a nobis! De adulescentibus diligenter inquiro; si invenero, dicam. Non queo pluribus tecum colloqui, quod synodus futura ocium omne tollit. Vale cum tuis omnibus in Christo. Gasparem salutabis diligenter meo nomine, Theodorum item et Pellicanum. Basileę, 8. iunii anno 1542. Os. Myconius tuus. Si votum meum recipies, Lavaterum creabis in consulem etc. Domino Heinricho Bullingero doctissimo, in domino suo. Zü[ric]h.
Gratia et pax. Sicut a Christi summa benignitate atque innocentia cuiuscunque generis bona nobis obveniunt, pręstantissime Bulingere, ita nullum est malum, quod ab ipsa antichristi sęvitia atque immanitate in nos non proficiscatur et effundatur. Inter cętera conati sunt ministri sathanę totis viribus efficere, ut omnino proscriberetur a nobis verbum dei sanctum; publico et impiissimo edicto caverunt, ne quis vestros aut reliquorum libros, quos ipsi Lutheranos appellitant, uspiam emeret vel venderet. Quę res opportunitatem prębuit ad librariorum avaritiam et improbitatem maxime augendam; nam cum publice non liceret, clam vendundari cępit, sed longe carius quam alibi, eaque licentia sic brevi increbruit atque eo nunc deducta est, ut, quod apud vos unius auri pondo ęstimatur, ipsi tribus aureis temere venditent. Itaque plurimi, vel quod pecunię non commode suppetunt vel quod timidiusculi sunt ad Christi gloria[m] promulgandam, facile ab emendis libris absterrentur, ut malint sub turpi ocio secure vivere absque libris quam cum tanta librorum penuria et charitate in discrimen trahi. Id quod famem apud nos verbi dei adducit quotidie acerbiorem et, quod gravius est, vitare eam nullo modo possumus, ni deus spiritu suo illam fugarit. Hęc una tantum specula relinquebatur in hac temporum improbitate, quę cum sic pedetentim nobis eripiatur, quam maxime torquemur. Pastores enim, qui Christi oves pascant, nulli sunt pręter lupos, qui eas devorant, doctores min[imi], nisi veritatis hostes, ministri plurimi impietatis propinatores et publici idolatrę; prophetę, qui sunt, omnes mendaces et adulterantes verbum dei. Quo igitur nobis eundum, quid[ve] in ea re agendum? Confugiemus ad vos, Christi membra et coheredes nostros secundum spem vitę eternę, ut, siquid iuvare potestis, operam vestram pręstetis. Hic bibliopola nup[er] fuit apud nos, attulit nonullos[!] libros; sed cumprimum loquutus est cum cęteris librarii[s], auxit pręcium et iterum rediturus est huc multis libris onustus; vereor tamen, quia nimis teme[re] agit omnia, ne libros, pecunias simul amittat et ipse in carcerem coniiciatur, unde quand[o] egressurus sit, non erit sibi integrum; habet enim multos, qui illum observant. Ego ipsum ad[mo]nui sępissime, ut sibi caveret; sed erexit cervicem, vel quia nobis non fidit vel quod es[t] admodum simplex. Obtuli sibi pręterea operam meam, ut me tanquam se ipso uteretur, presertim cum nullus sit hic, qui immunis existat ab antichristi tyrandide[!] pręter me ipsum, non quod eg[o] sim tanti, sed quia oratori regis Anglię a secretis inservio, quem tu scis iampridem esse Romani pontificis hostem. Vellem, tu quoque moneres ipsum, ut studium et diligentiam m[eam] non recuset; sum enim misertus illius, ne mali sibi quid accideret. Tu si vis, dare huic poteri[s] quatuor Institutiones christianę religionis, quę sint ultimę editionis, quatuor etiam bibl[ia], quę portatiles sint, ex illis scilicet, quę recognitę fuerunt per Leonem Iudam, item qua[tuor] libellos Calvini de prędestinatione contra Pichium Campensem, si sunt impressi, et siqu[id] aliud, quod recens sit apud vos redolens summam pietatem, sed ex omnibus quatuor. De pręc[io] omnino scribas, ut sciamus, quid daturi simus huic, cum isthuc redierit. Nec mireris, quod loqua[r] tecum sic familiariter; nam licet nulla mihi tecum antehac consuetudo extiterit, tamen, q[uia?] tuos libellos multos legi et epistolam illam luculentissimam ad comitem Collaltinum abs [te] missam, quem ego unice observo, factus sum tibi tam intimus, ut nihil mihi sit carius ac familiarius te ipso. Pręterea quid ad eam coniunctionem, qua tecum vinctus sum in Christo, addi potest, cum ęterna sit ac semper eadem? Quę sicut nullo unquam tempore minui potest, ita nec augeri ullo hominis facto. Amicus tibi sum, immo et una caro in Christo. Hic ab impiis impie vexamur; augetur tamen indies Christi regnum. Cum tibi quid ocii supererit, aliquando scribe ad nos; plurimum levabunt nostra incommoda tuę vel fratrum literę, quos tam meo quam cęterorum nomine salutabis teque ipsum in primis, et pro nobis orabitis, ut nos mutuo ac sedulo pro vobis facimus. Valete in domino et nos amate. Datum Venetiis, tertio idus sextiles 1543. Tuus in domino servus et frater Balthassar Alterius, secretarius oratoris Anglię. Pietate et eruditione clarissimo ac Christi ministro integerrimo domino Henryco Bulingero, domino ac fratri observando. Tygurum.
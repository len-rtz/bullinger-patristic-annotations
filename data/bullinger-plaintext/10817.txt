Salutem et conscientie pacem per Christum. Lieber herr, wist, das unser widerparth hat einen altar in der kilchen, die doch gmeiner burger ist, ufzerichten lut des landfridens begärt; ist inen sollichs von denen, so unser gmeind vorstand, da nitt einigkeit möcht bston, zuͦgelassen. So hand sy kein vernuͤgen daran, sonder hand one alles verwilligen der unseren 2 altär, ein ölberg, grab etc. und alles, so wider den grund unsers gloubens ist, in gmeiner kilchen, nit in der rechten pfar, ufgericht; dardurch der einfaltig treffenlich ist bekümeret, das wir mussen lyden abgöttery vor den ougen sehen mit aller schmuck und zierd des widerchrists. Und hand wir gar nüt in der kilchen, weder toufstein noch ein ort, das wir kumlich mochten die lobliche dancksagung des herren began, dardurch dan unser religion verachtet und die heiligen sacrament verschmecht werden, das uns zum höchsten thuret. Dan ir wist wol, das der heilig Paulus wider die prüch der heiden mit gottes wort gestritten und nach und nach ußgerüttet hat. So mussen wir schwigen und die by uns lassen on alles widerreden pflanzen, got sie es clagt. Dan die, so uß unser gmein vor sind vor den eidgnossen zu Baden gsin, hand nit mögen mit den alten kilchherren und kilchenguͤtter zum landsfriden komen. Die botten von Bern, als sy iren handel hand fürtreit zu Badenn, sind sy uß der radtstuben gangen, die inen aber vor vil hatten zugeseit. Darumb so sind sy gar unwillig, wider fur die eidgnossen zekomen, und förchtend, es sye alles verloren. Doch so wellend sy es gern noch einmal versuͦchen mit üwerem radt. Uff sollichs ist unser früntlich bit, ir wellen radten und helfen, das wir doch mögend bim landsfriden belyben und ouch in der gmeinen kilchen ein toufstein, ein thuͦch, das mitten durch die kilchen gange und ire götzen und altär verdecke, so wir gottes wort hörend, item das wir mögen vom kilchengut einen gelerten gsellen zum schuͦlmeister erhalten, dan sy wend nach irem anschlag uf her Hanß Sunemans pfrund einen meßpriester, der schuͦlmeister sie, im kor singe, verordnen und in den anderen kilchen alle altär wider ufrichten und alles machen, so sy wellind, irem glouben zugehörig. Das mogen wir on ufruͦr nit weren. Damit sye got mit uch. Datum Frowennfeld, 30. marcii. Petrus Rimelin, alzit ü[wer] wil[liger]. Dem wolgelerten, frumen herren M. Heinrichen Bullinger, sinem lieben herren.
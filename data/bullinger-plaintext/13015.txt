S. a deo patre per servatorem nostrum Iesum Christum, etc. Expecto tuum senatusque Tigurini ad literas meas proxime per Romanum missas responsum speroque me (nisi prorsus omem salutis meae curam abieceritis) revocandum. Tum ergo plura, imo innumera coram, quae nunc scribere multis non possum nec (si possem ut vellem) tuto liceret. Hoc unum modo scribo: Ipsum αὐτοκράτορα 23. iulii solenni triumpho (quem me vidisse non poenitet) urbem ingressum cum peditibus Germanis non minus 4000 et equitibus circiter 1500. Exercitum Hispanicum et Italicum reliquit ad ripas Danubii. Captivos electorem et langrafium Werdae reliquit, quorum priorem expectamus hodie quoque. Electori ipsi Hispani quoque omnes bene volunt. Langrafium tam nostri quam ipsi detestantur omnes. Aiunt eum tantumnon mente captum. Mauritium etiam captivum detinuit caesar per triduum (ut aiunt), quia Brunsvicensis apud caesarem conquestus est ipsius dolo se captum fuisse; sed dimissum iterum ferunt. Brunsvicensem quoque remissum esse, ut suum iterum occupet dominium et ducatum. Quid apud nos fiat, quales habeamus hospites, non est tutum scribere. Cupio liberari! Vale. Salutat te Mayerus, Musculus, Xystus et d. Laetus, cui opportune admodum nuper scripsisti. Salvos ego cupio omnes, qui vobiscum sunt fratres. Literas has tuis inclusas puero tradas huic, quem proxime misi ad Ioannem Wolphium. Reliquit eas hic Romanus, quem spero salvum esse elapsum. Iter nunc parum tutum est, quia milites isti, qui hactenus tenuerunt urbem nostram per medium fere annum, hodie a caesare sunt dimissi. Sunt plerique Alsatae et Sungavienses. Est etiam hic miles M. Tigurinus, per quem has mitto, quoniam et ipse revertetur in patriam. Sed sufficiant ista modo, ne novam denuo incipiam post prius „vale“ texere epistolam. Vale denuo. Augustae Vindelicorum, in feria S. Iacobi 1547. Manum nosti. Clarissimo viro d. Heinrycho Bullingero, domino suo tanquam patri colendo. M. Heinrych Bullinger zuͦ Zürich.
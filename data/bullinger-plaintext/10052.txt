Ich hette mich diner gar abgekünten antwurt nie versähen, ist mir so vil untraglicher xin, so vil unverhoffter sy was. Und beunbillet mich din schryben, sidmal du einer sölichen vernunfft bist,, daß du wol ermessen kanst: wo ich min gmuͤt, hertz, lieb und trüw anderschwo hin gesetzt hette, dann alein zuͦ dir, miner einigen, so hette ich so lang nitt gewartet, dir nützid geschryben, ander eerlich lüt nitt hinggeben, mich nitt lassen so lang von aller wellt triben. Hab vil uß grosser liebe und hoffnung zuͤ dir gethon; so luͤg, wie du min dienst annemist, oder wie billich min trüw lassist ze schanden werden! Des hofierens und eeren fürwortens ist langist gnuͤg, wir handlend von eeren wägen. Hätt derhalb deß wäsens alles nüt bedörffen, sidmal und du vil fryer mir vorhyn dann jetzund geschryben hast, und irrt nitt, daß du redst: «Ja ich vermeinn nitt, das unsere reden gethon uns ützid söllind schaden». - Das hastu gwüsslich geredt und gschryben uß anfechtung; wann sinn hindersich an din voriges schryben, so wirst anders erfinden etc., namlich daß du mir zuͦ dinem teyl fry verwillgot hast, so wyt und ouch die dinen daryn verwilligind, und lutend dine wort also: (Recita). Nun, so hat min herr von liebe und trüwen wegen den handel anzogen gegen dinen b[ruder] Hansen, an dem dir allermeist gelägen ist, und er hat fry verwillget, so ferr und du verwillgist. Nun hastu verwillget, so ist jetzund die verwillgung volkommen; kanst dich vor gott mitt gheinem rechten mir entzühen, dann eins christen red sol also sin, daß «ja, ja» sye [Mt 5,37]. Ermanen dich eben als vast durch das lyden Christi als du mich, daß du mir halltist und dich erzöugist, wie ich dir wol vertruw und ich wol weiß, daß gottes will und ordnung ist. Es ist ye gwüß, daß gott den eelichen stand hat ingesetzt, daß man ye damitt nitt sündet. Redstu schon, so wellist der anfechtung widerston, sich, so fürcht ich warlich, du thuͤgists mee von wägen din selbs und der welt, dann daß du entsitzist, du mögist nitt so gottselig in der ee als usset der ee läben. Lieber, womitt gastu umb, weß nimpstu dich an? Sind nitt die höchsten gottes fründ [Jak 2,23] beider testamenten eelüt gewäsen? Und daß Paulus die reinigheit lopt, thuͦt er dorumb, daß unser fleisch so vil mee ruͤwen hab; erfindet sich fry in Corintheren [1 Kor 7,28]. Dorumb suͤch nitt erst sölich usszüg, und erckenn, daß du ouch ein mensch bist, vermiß dich nitt ze vil etc. Zum höchsten aber beduret mich, daß du yemerdar mitt der ergernuß dahar züchst und die selb erst beschwarist mitt den worten Christi: «We dem, der da verergeret!» [Mt 18,7.] Lieber, so sag an, vermeinst nitt, daß ich als wol Christi sye als aber du und also ungern yemands verergeren welte als ouch du? Was heyst ergernuß? Kumpt es nitt vom argen und bösen har? Ja. Was wöllend nun die wort Christi Mathaei 18 [7]: «We dem menschen, der da verergeret»? Kanstu anders daruß machen, dann: Wee dem menschen, der ein so schantlich böß arg läben fuͤrt, daß sich ander lüt daran stossind, ouch böser werdent, oder dardurch verletzt werdint? Oder, so das nitt der worten sinn ist, worumb volgt dann grad hernach: «Wenn dich aber din hand oder fuͤß irrt, so how inn ab und wirff inn von dir» [Mt 18,8]? Sich, hand und fuͤß sind die sündigen glider: Collos. 3 [5ff]. So söllend wir die sünd abthuͤn, daß wir damitt niemands verergerind. Nun, so züchstu in unseren handel die ergernuß herinn: es werdint sich daran vil frommer verergeren. So ists ye gwüß, daß man sich alein am argen muͤß verergeren; und sy verergerend sich an dinem handel, so muͤß din handel böß und arg sin: so ist ouch die ee arg. Sich, wohin du kummist! Was sagt aber Paulus Ebrae. 13 [4]? «Eerlich ist die ee by allen und die eelichen werck one sünd». - Ja sprichstu: sy verstonds aber nitt, daß es uns recht ist. - Wer verstadts nitt? - Vil frommer menschen. - Sich, sich, das ist erst schön! Isaias spricht: «Wee üch, die ir sprechind, das guͤt sye bös und das böß gut!» Isaie 5 [20]. Nun so ist die ee, als gott sine propheten und apostlen zügen, guͤt; und die redint, sy sye böß, aber imm kloster hocken und da plären und fuulen, das aber gott verwirft, sye guͤt. So lug, was frommer menschen du mir fürstellist! Kurtz: ghein frommer kan sich an dem verböseren, das recht ist. Verärgeret er sich aber, so ist er der frommgheit nitt berycht. Die ee ist allen stenden erloupt: 1. Timoth. 4 [1-5]; 1. Corin. 7 [2.9.27 ff]; Mathaei 19 [3ff]. Deß wellend sich die nitt berychten lassen, die sich ergerend, dann mans gnuͤg sagt; so sind sy ye nitt schwach, sunder wellend mitt gwallt verergeret sin. Es sind grad die, so sich an allen ordnungen gottes stossend. Sölte man nun denen allen uuswarten und nitt vil me fürfaren in dem, das recht ist, so wurde doch uß christenlicher religion nützid dann ein verzagen, zufen und hin und widerfallen. Summa: ghein fromm hertz hat an dem ein missfallen, das recht ist; hats aber ein missfallen, so ists noch nitt recht fromm. Sölte man nun den selben allwäg volgen, so wurdint wir und sy undergon. Also spricht der psalmist: «Du solt den bösen nitt volgen», Psal. 37 [27]. Hierumb gedenck mir der ergernuß in der gstallt nitt mee, oder sag mir vorhin fry heruß: die ee ist arg. Mich dunckt aber, du wöltist nun gern ouch der wellt gfallen, dann du redst, sy werdint sagen, du syest von buͤbery wägen heruß gangen. Sich, sich, das sind fine kindlin, die man nitt verergeren sol, die da redent, die ee sye buͤberey! Gedenck S. Pauli: «Wenn ich welte den menschen gfallen, so wurde ich gott nitt dienen» [Gal 1,10]. Ja, es wirt nitt also zuogon, daß man uns allweg zarten sölle. Christus, gottes son ist selbs on hinderred und schmähen nitt xin, dorumb muͤssend wir sy ouch nitt achten: 1. Petri 4 [1ff]. Du muͤst ouch deß ammans tröwen nitt fürchten. Solomon spricht: «Wer den menschen fürcht, der valt, wer aber inn gott hoffet, der wirt erhallten» [Spr 29, 25]. Du kendst den amman also, daß dich billich sin red nitt bewegen söllt, besonders so er alein in zytlichem schaden mag. Lieber, bis nitt so kindsch plug und anfechtig, du, die gottes und sines worts guͤte erkantnuß hast! Sich an, daß ich fry alles umb dinetwillen verachten mag, daß ich dich alein begeer! Darfst nitt der fürworten: «Ich bin nitt für dich»; da laß mich umb sorgen! Biß ein wenig früntlicher und laß mich geniessen; hab ich dir ye guͦts thon, mach mich mitt dinem abtretten nitt zuͦ schanden! Gib mir ein früntliche antwurt, deß muͤstu by mir geniessen den tag, den du lepst! Jetzund gnade dir gott der geb dir ouch in din gmuͤt, daß du mitt fröuden sinen willen thuͤgist. Datum.
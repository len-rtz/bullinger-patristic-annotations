Gratiam et pacem a domino. Impressus est liber tuus, Vadiane doctissime, quemadmodum vides; nam exemplaria aliquot mittit typographus. Ego vero pro laboribus et inscriptione maximas ago gratias. Credo enim felicem me esse, qui ingentis boni per te auctor fuerim studiosis. Dominus rependat tibi; tanta enim in me beneficia effundis, ut ipse remunerare non possim. Interim totus tuus ero. Curabitur res tua Badenae. Alioqui quod scribam, non habeo, nisi quod Voglerus nunc e Rychevilla scribit, principem Georgium superioribus diebus idola et aras missatorias in comitatu suo prorsus sustulisse et scholas aliquot instituisse etc.; ob quae ego gratias domino agendas censeo. Ad haec fama est, regem Anglorum defecisse ab evangelio et rediisse ad vomitum, idque propter connubium nescio quod propterque affinitatem cum Caesare Carlo initam. Dominus faxit, ne vera attulerit rumor. Exspecto ego literas et adolescentem ex Anglia. Is ubi appulerit, perscribam rem omnem. Tu bene vale cum tuis. 26. Augusti, anno 1539. Bullingerus tuus. D. Ioachimo Vadiano suo, domino colendissimo.
Lausan[nae]. Literae, quas mihi deferendas d. Hallero tradidisti, Bullingere optime, mea multum iuvarunt negotia. Cum enim Bernam venissem et nullum meorum illic reperissem, illa omnia mea confecit; nam et hospitio benignissime excepit et comitem diligentissime quesivit, qui me Lausannam comitaret. Haec autem omnia, quia mei mentionem tu feceras in illius literis, ille fecit. Tibi igitur gratias ago, quod me benigne tam benigno viro commendare dignatus es, teque rogo, ut illi gratias agas pro prestita in me humanitate; ego vero me utrique vestrum devinctissimum profiteor. Deus optimus maximus te diu conservet ecclesiae suae utilem ministrum! Saluta, queso, meo nomine d. Ioannem Iacobum Wikium, hospitem meum humanissimum. Vale. Raptim 12. augusti. Tuus in Christo Thomas Sampson. Doctissimo viro d. Heinricho Bullingero dentur hae. Tyguri.
S. Vos adit Angelus Italus, qui contubernalis fuit et auditor Bucero toto biennio, homo eruditus atque egregie pius, quem vobis commendo. Neque aliud efflagito, quam ut quisque illi copiam sui prębeat. Nam appellandi consalutandique vos percupidus est. Facietis in hoc officium charitatis atque adeo humanitatis, quę cum in ethnicis regnet, plurimum apud nos christianos vigere debet. Hodie, mi Bullingere, de conventu Saxonico. Aestus magnus, iter prolixum, corpus invalidum et affectum, et tamen adibo sospitante me Christo, quae mea forte postrema profectio erit. Interim ora tu dominum, ut pro ecclesiarum concordia faciat, quod animo, deus novit, syncero publiceque de ecclesiis benemereri cupiente admoliamur. Amicas ac generales literas proxime ad nos scribe, quibus in utilitatem ecclesiarum per occasionem utamur. Neque tamen causae, obsecro te, memineris. Pellicano et Bibliandro hunc virum egregium similiter tecum commendo, cui pateris has facere communes. Vale. 18. aprilis anno 1536. V. Capito. M. Henrico Bullingero, Pellicano et Bibliandro, viris eruditissimis, sibi in domino observandis.
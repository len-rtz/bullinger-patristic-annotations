S. D. Scripsi, Berchtolde charissime, ante annos aliquot libellum, ni fallor, non pęnitendum «de ratione studii» cum theologici tum prophanarum literarum. Is nunc Constantię aut Sanctogalli apud Leonardum Hospinianum, adolescentem eruditissimum, latitat, sive is describat sive aliis communicarit. Nam mihi, quod tamen hactenus speraveram et expectaram, non restituitur. Volueram autem eum ad te, quamprimum reddidisset, misisse. Hinc factum, ut tanto iam tempore distulerim tuis de ratione studii respondere. Sed paucis hęc tibi, quę possumus, accipe, quando, quod volumus, non licet. Imprimis necesse est, ut diem dispartiaris in partes, quibus et ecclesiastica officia expedias, corporis curam in edendo, bibendo, deambulando aut ociando agas, accedentes audias, iis consulas, iis denique discutias questiones et literis invigiles cum sacris cum prophanis. Auroram impendito studiis severioribus ac sacris. Postmeridianas locato prophanis. Post prandium ac cęnam iis deambulando responde, qui, ut fieri solet, nos adeunt. Et senties, quod alias non crederes, partitione ista temporis, et quod suo quęque facias tempore, laborem omnem aliquo modo levari et brevi multa posse fieri et celeriter. Sacra lecturus oratione fideli incipito. Nolo autem quorundam more legas, qui nunc in veteri, mox novo testamento legunt, iam vero commentarios consulu[nt], nunc aliud instituunt. Sacra lecturus integrum tibi authorem aut librum propone nec aliud tibi sume, quam istum rite absolveris. Exempli caussa Mosen lecturus, Genesim aut Deuteronomion, quę Mosaicorum operum nucleus sunt, ab ipso protinus capite ordior primo, progredior ad secundum et sic deinceps. Non enim aliud legendum accipio quam istum absolverim. Ceterum dispartior et authoris capita in dies, ut quęque dies vel integrum habeat caput vel dimidiatum, istud vero sic lego, ut ex ipso contextu et aliorum locorum collatione sensum eruam. Paravi mihi locos communes, annoto et insigniora, ut illorum, quę lego, aliquis usus sit in sacris concionibus. Nec aspernor veterum aut neothericorum commentarios, sed iis modice et certo modo utor. Nullum vero invenias cerciorem exponendi modum, quam si consulas Hebraica in veteri testamento, Grecanica in novo. Sed quis hoc potest? Modicis iniciis opus. Ipsa sese postea docet exercitatio. Nec quisquam nisi exercitatus crediderit, quam parvo negotio quis cum tempore ad res summas penetrare possit. Tot nunc sunt studiorum subsidia in utraque lingua, ut omnino discere nolit, qui difficultatem aut insuperabilem laborem causarit. Tot sunt translattiones, tot annotationes, tot commentaria doctorum hominum tum prisci cum nostri seculi, tot sunt rudimenta, introductiones, grammaticę, dictionarii, ut aliud alio sit clarius. Haec in hoc tam superstitiose moneo, quod te de linguarum dono desperare nolim. Si non contigerit integrum, certe porcio aliqua non denegabitur, qua fiet, ut et certius et foelicius in sacris agas. Et sane omnibus aliis donis prefero, si quis non prorsus alienus sit a linguarum cognitione homo alias pius, doctus et iuditio pollens. Prophanarum literarum lectionem volo nihilominus sit accurata et solida, ut non prius alius sumatur in manus author, quam prior ille ad finem usque sit lectus et perlectus. Interim nolo te vagari in authoribus, ut nunc huius, nunc illius principium, librum vel finem legas ceteris neglectis. Nam ista lectionis inconstantia mentem obnubilat et memoriam distrahit et conturbat. Imprimis autem legendos censeo historicos et philosophos. Omnia complexus est sua «Rapsodia» Sabellicus, ut omnium historiarum et historicorum summam habeat non aspernandam, qui Sabellici habeat «Aeneades». Medullam vero cum Grecorum tum Rhomanorum historiarum legerit, qui «vitas» Plutarchi legit. Brevia scripsit Iustinus, copiosa Livius, sacra Iosephus, historicus nobilissimus, nec interim aspernandus est Eusebius. Volo autem in iis observes hominum mores, consilia, eventus, actus, ut inde ceu ex humanę vitę speculo exempla liceat producere, denique et hominum mores iudicare etc. Ex philosophis, si christianam religionem spectes, nullus similior nostris L. Annaeo Seneca. Is inprimis legendus est. Huic iungantur Ciceroniana. Cicero enim, amoeni et iucundi ingenii homo, breviter, perspicue et facili eaque instructissima eloquentia colligit, quę apud diversos philosophos intricate traduntur. Quod si solidum malis legere et ex professo philosophicum virum, Platonem legas. Nam ut Cicero alias in oratoria prestat, sic Plato in philosophia. Huc fortassis pertinet, ut ostendam, qui potissimum ex philosophis christianis sint legendi, hoc est, qui extra scripturas, id est non interpretando scripturas, capita christianę philosophię tractarunt. Inprimis igitur legatur Tertullianus «de prescriptione hęreticorum» liber, subdatur, qui [de] trinitate «adversus Praxeam» conscriptus est, rursus ille, qui «de carne Christi» et «resurrexione carnis» scriptus est, et «Apologeticus» adversus gentes. Huic iungantur duo isti celeberrimi libri divi et vere magni Athanasii adversus gentes scripti, rursus elegantissimi isti doctissimi et piissimi 6 «de institutione divina» libri Lucii Coelii Lactantii Firmiani. Septimus chiliasten resipit et iccirco cum iudicio legendus. De chiliastis vero legere est apud Eusebium «Ecclesiasticae historiae» lib. 3, cap. ult. et in 7, cap. 22 His pulchre iunxeris doctos Augustini «de doctrina christiana» libros, ante omnia expolitissimos «de civitate dei» libros etc. Quod si varia delectant, lege «lectiones antiquas» Coelii Rhodigini, «Chiliades» Erasmi, opus elaboratissimum et necessarium, Plinium item et Volaterranum. Nam selectissimos tantum recito, qui homini studioso satis esse possunt. Neque enim librorum copiam probo nec multorum lectionem inanem, sed selectorum librorum, ut scilicet in paucis habeas et legeris, quę studioso necessaria omnia, et quod alii egre cognoscunt ex multis librorum centuriis, id tu minimo negotio haurias ex unica librorum decade. Cęterum poetica delectat, movet et pulchr[e], imo evidenter pingit cum sceleribus sceleratos. Ad delectationem ergo legas, ut leves studi[orum] nauseam, interim tamen dicendi vim observes et hominum mores discas. At certos ego a te legi velim, Homerum, Vergilium, Horatium, inprimis Terent[ium] maxime et Ovidium. Sed et dialectica et rhetorica, sine quibus omne iacet studium, non erunt negligenda. Dialecticam vero dico non Hispanicam aut copulatisticam, aut qualis omnino trac[ta]tur in universitatibus, sed dicendi filum, utque de re quavis quisque vere, copiose, perspicue, firmiter et pulchro ordine disserere possit. Id vero satis digne adumbravit Melanchton [!], sed nemo dignius Rodolpho Agricola, qui «de inventione dialectica» scripsit libros 3 - rhetorica tradit idem Melanchton libris 3, item Trapezuntuis libris 5 - libros inquam et doctissimos et perspicuissimos, sed nemo hactenus Ciceronem vicit. Qui vero omnium istorum brevem summam cupit, legat 2. librum «de copia rerum» Erasmi, denique et «institutiones oratorias» Quintiliani, et hęc tamen maxime volo esse commendata. Verum de istis omnibus copiose admodum et ad nauseam scripsimus in libro isto, quem supra citavimus et «De ratione studii» inscripsimus. Plura in presentiarum non potui. Oro, ut istis contentus sis et bene valeas. Tiguri, 1. aprilis anno 1532. Heinrichus Bullingerus, tuus totus.
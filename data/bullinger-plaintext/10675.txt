Gratiam et pacem a domino. Quid apud vos egerit Capito, Myconi charissime, nescimus, nisi quod quaedam de Gryneo ad senatum vestrum se retulisse dicebat. Apud nos, si quid in Lutherum esset scriptum, vel remorari vel suprimere volebat, at nihil a nobis in istum erat paratum. Scribimus quidem Apologeticum pro fide et religione nostra, quem sine vobis et Bernatibus nequaquam aedidissemus. Retulit ille nescio quam spem amplam solidae esse concordiae. Multa ille de legatione Gerionis Augustani referebat sancte subinde obtestans pacem totius Europae per nos turbari, si pergamus Apologeticum conferre cum fratribus eumque in lucem aedere. Respondimus nos saepius iam apertas fuisse eximias concordiae spes, verum recidisse has in cineres non sine incommodo veritatis et innocentiae nostrae. Indutias ergo illas nobis hactenus fuisse fraudi adversariis interim pergentibus nostroque silentio pacifico abutentibus. Addebat ille nunc demum ratam et firmam fore concordiam. Tandem vero plurima nomine senatus Argentoratensis supplicanti stipulati sumus ad tempus nos nostra pressuros, interim vero ipse curet, ut, Schneppius et Brentius apud Cheruscos cum suis calumniari, obstrepere, accusare et maledicere desinant. Nisi enim certis argumentis intra aliquot temporis spatium approbetur nobis solidam istam fore concordiam, iam nos opportunitatem nostram minime neglecturos. Ipsum autem Apologeticum fore eiusmodi, ut in nullius nomen potissimum videri possit aeditus, sed ad puritatem fidei nostrae et innocentiae dumtaxat testandam. Id vero, Myconi doctissime, non fiet sine vobis. Quod reliquum est, orabis pro me dominum, frater charissime; nam pestis aedes meas ingressa affinem quendam meum, optimum adolescentem, graviter invasit. Hactenus vero e vicinorum aedibus non secessit, nisi evacuarit totas. Verum gloria sit deo nostro, qui vitae et mortis dominus est. Dabit tibi Froschowerus exemplum Comentarii in quasdam Pauli epistolas. Habes et ab Utingero nostro literas. Ich hatt allwäg muͦt zuͦ üch gehept diß herpsts, acht aber, mir werd sust ze schaffen, daß ichs underlasse. Iterum vale. 31. augusti 1535. H. Bullingerus tuus. Praestantissimo viro d. Osvaldo Myconio, Basileiensium antistiti vigilantissimo, fratri in Christo percharo.
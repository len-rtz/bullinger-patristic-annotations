S. Pręter id, quod me efflictim diligis literisque tuis suavissimis atque elegantissimis frequenter exornas, Bullingere, amicorum precipue, muneribus etiam me donas (muneribus inquam omni metallo preciosioribus, sacrosanctis nimirum foetibus tuis, quos pro conservando veri matrimonii nexu, pro defensione antiquissimae nostrae fidei et immorientium iam hominum consolatione et resuscitatione felicissime olim enixus es), neque satis esse ducis me semel tam largiter tibi esse donatum, nisi cognito priori tuo munere mihi pie sublato donarium iteres, o liberalissimum datorem, o perpetuum amicitię pignus, quomodo et quibus modis ego aut remunerem aut saltem gratificer (cui nec animi nec fortunę bona ad hoc suppetunt)? Et nisi tuus erga me amor et tua munificentia tibipsi respondeant, perpetuo ingratus existam oportet. Quantum putas, obsecro, insuper ornamenti accessisse muneri tuo ex gerulo et exhibitore illius, nempe d. Ioanne Voglero, Tigurino viro facundo et pio, qui libellum hunc tuum non tam elegantibus verbis quam fronte expurgatissima mihi obtulit, quo cum ego et Hallerus, communis amicus et frater, aliquot dies familiarissime viximus, licet frequentiam colloquendi turbidum hoc sęculum armis undique circumstrepentibus plurimum interruperit? Non tamen sine amicitię vinculo arctissime contexto nobis discessum est. Ego tibi, frater coniunctissime, immortales gratias habeo. De Welssero et aliis nostris primoribus non est, quod scribam. Posset mihi quidem veritas etiam vitio verti. Olim autem domino duce coram expositurus tibi sum incredibilia et auditu stupenda. Matheum tuum nulli privato hic, sed magistratui meo iuditio dedicaturus es, si omnino de nobis tam habundanter vis demereri. De expeditione nostra seu potius coacta defensione nihil est, quod nunc scribam. Lustratur iam exercitus et recensentur milites Werdee ad Istrum, ubi landgravius quottidie expectatur. Ego vero certus sum ipsum perendie adventurum multis copiis. Habet enim secum 24 millia peditum et 6 mille equites selectissimos, principes vero novem, quorum nomina tibi proxime singulatim significabo. Princeps elector Saxonię quantumvis corpulentus et ad pręlia inhabilis, una aderit. Res agetur serio et viriliter cunctatione et socordia semotis. Hostis ad nos nondum properavit, eo quod nondum satis instructus esse videatur. Is avide desyderat suos pedicarios Italos, etc., qui sunt spes ipsius. Nos vero habitis equitibus, sine quibus hactenus minus tutum fuit hosti obviam ire, nullam amplius moram nectemus. Dominus fortunet institutum nostrum! Amen. Blaurerus noster transmisit mihi pasquillum in Carolum Gandavum mirum in modum elegantem et veridicum, preterea etiam landgravii sacramentum in hac tam pia expeditione authore optimo R[odolpho] Gvalthero nostro. Quę omnia additis addendis principem landgravium ego neutiquam celabo ipsumque, si opus fuerit, extimulabo, quamquam calcaribus minime egeat. Ego tibi et illi, Gvalthero nempe, gratias habeo immortales. Nos adhuc retinemus occupata nempe civitatem et castrum Fuessen, arcem et clusiam Erenberg, Dilingam, episcopi sedem, totam Algoiam et marchionatum Burgoviensem. Misimus quoque legionem episcopi Constantiensis ditiones Merßburgum, Marckdorpium, etc., in deditionem recepturam. Omnes adversariorum doli sunt patefacti, pręsertim quid et quantus unusquisque sacrificulorum cęsari in nostram pernitiem contribuat - inter quos etiam abbas Sangallensis nomen habet. Mira pectorum revelatio fit. Nos hic inconsternati. Utinam ne nimium audaces simus! Dominus temperet nostros affectus et fragilitati humanę aliquid concedat. Plura nunc nequeo. Salutem ex me dicito dominis consulibus, prothoscribę, Gvalthero singulisque tuis symmistis, confratribus in domino. Valeat honestissima tua uxor et tota domus. 2. augusti 1546, properanter et oscitanter. Tuus G. Laetus, etc. Fac sis Moses orans pro nobis. Domino Henricho Bullingero, anthistiti Tigurino, incomparabili amico et fratri. Zurch.
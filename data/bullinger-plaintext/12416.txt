Gnat und fryt von got durch Crystum, unseren heylannt, myt erbyetong meyn willyger diensten sint ewch, lieber her Bulynger, zuvorann. Ich hab ewer crystlych schryben 14. jeners vorlengst empfahen. So ist auch am sontag vergangen der wolbegabt herr vonn Crysto, Hans Haller, wyderum hieher ankomen. Got seie gelobt! Hab keyn zweyfell, er solle in diser stat vil gutz ausrychten; dan ich fint in gesont in der ler, auch nyt zenkysch, noch errgeytzyg. Sint grose gaben von oben herab. Er sol myr nyt aleyn befolen, sonder um Crysti willenn lieb seyn; dan so lang got der her die genat verleycht, will ich nyt suchenn, was von hier unden, sonder was dobent ist. Der Luter ist auf 17. februarii myt tot verschyden. Das wyrt, ob got will, dem gantzenn evangelyschen handl zu guten komen und in allen kyrchen deß nachtmal halb dest mee aynykayt im heren geberenn; dan satan wyrt nyt lyederlych aynen bekomen, der so trotzlych im selbenn stuk wyder die eynsatzong Crysti fechten wyrt. Der her Sebastian Schertlen wyrt Zolneren zu sych nemen. Hab bey meynenn heren gehandlet, das sy auch das ir darzu don werden, eß Schertlen one nachtayl seie. Weyl die lef geschwynt, mygen meine heren in fall der not ine weyter begaben und brauchenn; dan meine heren und ich begerenn solych erennleyt zu befiderren, unnd eynem erberen rat zu Zurch und derselben burgerschaft zu don, waß denselben lieb ist. Solen ir gewysß glaubenn. Die kay. mt. ist zu Mastrycht. Concilio fert zu Tryent fort. Babst helt ann zu beschlyesen, alle die, so mee Crysto dan im glauben, vyr ketzer zu erkenen; nachmalß das ir mt. die, so den beschlus nyt anemen wellent, in die acht erken, myt dem schwert verfolg. Und sint die pratyken gantz geschwynt. Aber in 1 wuchen wellen wyr vill vernemen. Der her erbarm sych iber unß unnd schyk zum besten; dann der gegenntayl feyrt nyt. Bayde heren burgermaister wellet myr frayntlych irs grus danken unnd sy wyderum frayntlych von meynet wegenn griessenn; inen antzaygen, wo ich inen oder gemeyner stat gedyenenn kynnt, das ich gantz willyg seyn welt. Ich unnd myn hausfraw, auch al die unseren, gryesenn ewch, lyeber her, ewer erbere hausfraw, al die ewerenn im herenn. Der lyeb got welle unns alle also genedyglych byß ans ent im waren glaben an Crystum, unseren heylannt, erhalten, damyt wyr durch dyse arge welt tryngent und schyer inns vatterlant koment. Der beware auch uns alle vorr ibell. Amen. Datum Augspurg, den 4. tag marzi anno 1546. Ewer wyllyger in Crysto Hanns Welser. [Dem erwyr]dygen hochgelerten heren [Heynrych] Bulynger, forster im [Wort] Jesu Crysti zu Zyrch, [meynem] gelyebten heren und fraynt.
Gottes gnad mit uns ewig. Amen. Min vilgeliepter herr und bruͦder, nicht sonders nüwe zittung; denn ich achtten, ir vor unns wissend, daß die stett im pundtt zuͦ Esslingen by ainandren sind. Und namlich so ist burgermaister Varnnbüler der, getrüw von Lindow bott, yetz sampstag achtt tag hinweg gritten. Alsso schript der predger Thoman von Lindow minem hern Docter von Wadt. Villicht schript er üch disses och, so haben irs zwyfalt. Und namlich wie ain verainigung oder zuͦsamenkomung der kirchen beschechen, fürnämlich dess sacraments halb. Da ich zuͦ gott hoff, er werde den finden disse fröud nemen. Der artickel ist ainer (was mer). Min husfrow pitt üch, wie allweg obzuͦhalten, fürnämlich daß ir min her Rösten für uns und unsre kinder pittend, daß er unsser vatter und ettwan in betrachtung haben; dann wir siner hilff erwarten, sampt ander trüwen. Ich wais, wenn er mag, so tuͦt er; nicht mer kan ich an inn begerenn. Wir grüssend üwer lieb husgsind. Der herr stercky üch als ain jungen werchzüg. Sagend maister Kasparn, ich hab nach lut siner bewillgung mitt minem her Docter gret. Ist übel zuͦfriden. Er vermaint, es söllte so vyl hie ghandlet werden, daß maister Kaspar als der from alles verdachts entschuldiget und villicht inhe gschriben werden. Doch besint er sich, was guͦt syg. Actum S. Gallen, mitwoch nach Othmari anno 34 jar. U[wer] w[illiger] Hans Vogler. An min sonders geliepttenn herr und fründt M. Hainrichen Bulliger, prediger zuͦ Zürych, zuͦ handen.
Salus a Christo etc. Lieber bruͦder, das ich nit inhan kum nach dinem beger, ist vil, das mich hindarat. Erstlich han ich unsers Vetter Jacobs seeligen wellen warttan. Ist leider by Feriß schier uff unserem erterich von dryen mit furo buchschan angrent und mitt gwalt angfallan, im in die brust und in halß den dolchen gestochen, nebent den weg zegen und ußzogen biß uff das hemb, als so erfundan, und im 200 kronen gnan etc. Des jetzt Heini, als ich vernan han, inhan ist, dan ich inan geschriben und tröst als fründt etc. Aber die Hedigarin nit iras bruͦders todt, sundar me guͦtzs geachtat, mir jetzt mitwuchan wellen schickan ein knecht um 5 gl. willan, und ist das zill Marthini erst usß gsin, das mich vast bkumbarat. Han ir gschickt 4 gl., iran zuͦ schandt ein silbaran becher [fa]ndt[?] um ein gl., das sy iras dester baß sichar sig, dan ich nit han könnan bißhar zuͦ merckt faran, ouch nieman han konnen finden. Die barschafft hat mir gen der Stoffel, der mir ein kuͦw leider geschundan hat, kost 8 gl. 1 ort. Gott suͦcht mich etc. Ich schick dyr hie 2 gl. der Hasyn; schick irs. Ouch hat mir der Kamly uff Stampffanbach ein bottan geschick um 3 mitt korn, von denen ich gar nütt weiß, das zug ich an gott; wol bin ich im 1 gl. und 1 eimer win von dem suran jar schuldig. Sobaldt es dan weg wirt, wil ich kon. Schrib mir wider. Vale. Io. tuus. Raptim scripsi. Ich weiß dyr kein suw hie enet zkuͦffen, so thür und nach der muͦtter red z groß. Versich dich, wod magst. Sobald ich fuͤr han, wil ich dem Anni die erbs schickan. Heinricho Bullinger, sinem bruͦder zuͦ Zürich.
Fromm, vest, ersamm, fürsichtig und wys, günstig, lieb herren, min williger dienst, früntlicher gruͦß und alles guͦts sye üch bevor an bereydt. Üwer schryben, die zwen knaben, so ir by M. Hansen Fryesen habend, belangend, hab ich zum trüwlichisten andern minen lieben herren und bruͤdern fürtragen, die üch zuͦ lieb und eeren, alls die üch in vil grösserm ze dienen willig, von stund an die beid knaben beruͤfft und sy aller dingen flyssig verhört, ouch an M. Hansen Fryesen erfaren, wie es umb sy ein gstallt habe. Da so habend wir funden, das sy bißhar noch ettwas iro allthar gebrachte fulgkeit und hinlässickeit, wie ir dann ouch in üwerm schryben klagend, erzeigt, und nitt gar fruͦtigs, wachtpars wäsens sind. Doch habend sy sich in der leer dermaassen mitt antwurten erzeigt, das wir sy nitt habend gar können verschuppffenn, insonders alls sy iren unflyß erckandt und gar ernstlich schynbare besserung verheissen habend, mitt klarer, fryer anzeigung, das sy gäntzlich willens syend, by der leer zuͦ blyben. Hieruff so sagend wir in truwen, das wir nitt gedäncken könnend, das vilicht uß inen fürträfflich gelert lüt werdint, aber yedoch fromm und sömlich, die ein pfarr uff dem land versähen mögind. Dorumb hätte uns guͦt beducht, wenn ir sy nochmals by uns hättind gelassen untz an die künfftig ostern, da wirt man 14 tag vor oder nach abermols examinieren. So ferr sy dann hierzwüschen dheinen oder kleinen flyß anwandtind, wöllend wir üch gruntlich und wyter berichten. Doch wöllend wir üch hierinn nützid fürschryben, sunder unsere wolmeynung zeigen. Bittend hiemitt, ir wöllend sölichs von uns guͦter meynung verstohn; dann, wo wir üch willigen und gefelligen dienst bewysen köndent, werend wir willig. Gott beware üch. Datum Zürych, 23. ianuarii anno 1543. Uwer wyßheyt all zyt williger Heinrych Bullinger, diener der kylchen Zürych. Den frommen, fürsichtigen, ersammen und wysen herren meyer und radt der statt Byell, sinen günstigen, lieben herren.
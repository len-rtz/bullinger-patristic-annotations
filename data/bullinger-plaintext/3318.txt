S. Hae sunt alterae quas hodie ad te scribo sed citius hae prioribus tibi reddentur. Gribaldus hodie senatum suppliciter rogavit ne eum Tubingam remittat, se paratum recipere et agere quicquid iussus fuerit. Itaque denuo ad nos remissus est. Cras cum illo agemus. Si abnegaverit errores suos et subscripserit confessioni nostrae, symbolis item illis antiquis Nicęno et Athanasii, mitigabitur forte lata in eum sententia. Quicquid actum fuerit tibi significabo. Budaeus quid afferat ex ipso cognosces. Senatus noster ea de re scribit ad vestrum. Non dubito quin Gallia tandem poenas persolutura sit tanti effusi cruoris piorum, et tam irremissi contra eos furoris. Dominus custodiat nos, ne faciamus nos huius sceleris et poenae quoque simul participes. Amen. Nostri te salutant. Bernę 17. septembris 1557. Io. Hall. tuus. Clarissimo viro d. Heinrycho Bullingero Tigurinę ecclesię pastori fidelissimo domino et compatri colendissimo charissimoque suo. Tiguri.
Bullingers antwurt. Gratiam et pacem a domino. Accepimus, charissime frater, responsionem vestram doctori Luthero paratam. Percurri saltem, nondum legi diligentius, nec displicuit. Videntur vestra scripturis esse consona. Nec aliud respondistis, quam quod nos respondimus. Pellicano primum dedi legendam, at is epistolam scripsit, in qua, opinor, iudicium suum prodidit. Ad me dicebat: Nihil video responderi ab illis, quam quod a nobis est responsum. Theodorus in rebus tantis iuditium suum haud libenter depromit. Perpetuo metuit Lutherum ista nostra nequaquam recepturum. Leo, cum hoc scriberem, nondum legerat. Dominicis enim diebus prorsus rebus affixi sumus ecclesiasticis. siquid aliud visum fuerit nobis, non nescias brevi vel proprio nuncio. Ego quidem in istis vestris nihil invenio, quod non placeat. Vos nostram ecclesiam amare pergite. Amamus enim vos et vestram. Orandus autem nobis est dominus, ut duri hominis pectus molliat et vera animorum concordia nos conglutinet. Senatus noster responsionem Basilee adornatam recepit heri. Cunradum et Thomam vires, prestantissimos, salutabis plurimum una cum alia amicorum turba. Que petisti a Pellicano, ipse tibi. Mitto libellos Lutheri binos et epistolam tuam, sed ea lege, ut remittas. Nondum enim rescripsi. 26. novembris 1536. H. Bullingerus tuus. Domino doctori Ioanni Zviccio, fratri longe charissimo.
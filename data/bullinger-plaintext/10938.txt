Fromer, wolgelerter, insonders günstiger, lieber her und gantz guͦter fründ, uch sige min früntlich, wilig diennst, ouch was ich liebs und guͦtz vermöcht, zevor. Günstiger, lieber her, ich acht unnd hoff, üch sige noch unvergäsenn, wie das ich verschine vasten by üch gwäsenn, uch anzöigt hab, wie das her Jeronimus Schäckenpürly, der vatter in der karthus zuͦ Basell gwäsenn und ein gros gut das er den sinen entfuͤrtt, in jetz ernämpte karthus bracht und zogen hab, tödemlich abgangen wölichs, gutz min muter, dwill die nun sins bruͦders tochter sig, rechter, natürlicher erb wäre. Deßwägenn ich mit sampt minem bruͦder der meinung wärind, ein ersamen ratt zuͦ Basell pitlich anzuͦkeren, unserer mister als rächtem erben von sölichem grosen gut ein zimlichs guͤtlich zuͦ reichenn, und ouch üch dozemall umb ein fürgschrifft angesuͦcht, weliche ir mir zwifalt, namlich an min heren Mikonio eine unnd an min her burgermeister Meyer die ander, gantz guͤtlich mitgetheiltt haben umb welichen, trüwen dienst ich uch nochmals danck sag mit erbietens, sölichs umb üch zuͦ beschuldenn. Nun ist uns denzemall von einem ersamen rat der stat Basell ein angehenckte, unentliche antwurt (die uch dan min bruͦder woll berichten kan) wordenn, deßhalb wir für und für, zuͦ Basell und anderschwo, wie witer zegefaren, biderbenlüthen rat pflegen, und an rat funden, das wir nochmals die von Basell sölind pitlich ansuͦchen und begären, guͤtlich mit inen zuͦ bekomen, welichs wir mitt hilff und rat miner herrenn von Zürich zethuͦnd willens, und Darzu disen minen bruͦder verordnet, das er sölichs mit hilff miner heren gsandt poten, dwill unser herren uns des uff unser pit zuͦ willenn wordenn, namlich das sy iren poten welind befolchenn, uns zorn trüwlichisten beholffen und beratten zesind. Nun, dwil ich bericht, das ir dero botenn ouch einer sin wärden, so langt an üch als an min insonders woll vertruwtenn herrenn unnd guͦten fründ min gantz früntlich hoch pite, ir vorgenanten minen bruͦder guͤtlich welind befolchen haben, im berätlich und hilfflich (welichs ich weiß unns woll erschiesenn) sin, darmit unns das, so uns von götlichem rächten zuͦgehör, verlannge. Das wollenn umb uch ich unnd die minenn, wo wir echt jenen könen zu dem ich verhoff, uch gott, der her, sölichs vergeltenn - gantz früntlich verdiennen. Datum, ilenntz, fritags vor Sant Michels tag anno etc. 1500 unnd 36. Uwer alzitt guͦtwilliger Gebhart Hegner, s[tattschriber] zu[u] W[interthur]. Dem fromen, wolgelertenn und wirdigen heren Heinrichen Bulinger, predicant zorn grossenn münster der stat Zürich, minem günstigen, lieben heren und gantz guͦten fründ.
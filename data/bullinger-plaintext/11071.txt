Gnad und frid von gott durch unsern herren Jesum Christum mere sich alle tzitt by üch. Frommer, ersamer, gunstiger, lieber herr, ich bitt üch, ir wellind dis min schriben guͤttlich vernemmen und gnädenklich bedenken. Es ist min vetter Heiny Widerker, wirtt zuo Dietiken, kurtzlich in üwer ungnad und gefängknus kommen, das er die heimlikeit, so imm in pflicht sins ampts und eids vertruwt nitt stiller, gehept hatt, dann das sy ußgeprochen und der fridbrüchig, durch sin wyb gewarnt, entrunnen ist. Wiewol nun er vermeint, das durch sin red, die dennocht der heimligheit gar nüt geofnet, ouch nun gägen einem beschehen, der sy nüt geachtet, ghein warnung den fridbrüchigen beschähen sye, ouch das wyb die warnung uß Bernhart Tratzen und nitt durch inn oder uß imm gethon habe, blipt doch allweg der argwon, und das vor menglichem weger gar nüt des handels gedacht, ouch sin wyb ruͤwig gewäsen wäre. So aber sömlichs nitt beschehen ist, habend ir üwers ampts und pflichten halben vermeint wirdig sin, das er und sin wyb wyter amin gut ouch gestrafft werdint, und imm hyeruff ufgeleit, fünftzig pfund zuͦ legen, und iro, zwentzig pfund zuͦ betzalen. Dorumb er dann wyter uß ungedult sins unfaals ungeschickt worden, uß unwillen und tzornn wider üch und ouch sust geredt hatt, das ich fast wol lyden möchty, er hätt es erspart. So hatt er ouch üch bewegt, das ouch ir entzündt, grimmklich geredt und gehandlet, zuͦ beden syten in friden komen sind. Nun, früntlicher und günstiger, lieber her, diewyl ich gar nie ghein gfallen ab dem gehept hab, das us anfächtung verhandlet allweg zuͦ größerm unradt gereichen mag, so kan ich gar nitt minem vettern die sach gar verglimpfen oder vertädingen und for üch sinethalben als eins unschuldigen sach handlen. Es kan mir ouch üwerthalben das nitt mißgfallen, daß ir üwerer pflicht und üwerm ampt nach den friden, trüw und redliche schirmend, das arg dargägen und unfrid straffend. Gott verliche üch, das ir allen und zuͦ allen zyten guͦt gricht und rächt vor gott, des diener ir sind, styff und trüwlich haltind. Ich bitt üch aber daby alls minen günstigen, lieben herren, ir wöllind denocht ouch die gelägenheyt der sach, und was entschuldigung er haben möcht, ouch sin person ansähenn und üch in guͤtickeyt und früntligheyt finden lassenn. Dann wie er joch jetzund in unfaal kummen, ist er doch vornaher allwäg ein trüwer man xin, insonders minen gnädigen herren vonn Zürych trüw und anhängig, mitt denen er die beyde krieg mitt grosser muͤy und kosten beharrlich gezogen, ist noch urbüttig, inen und üch alle eer, trüw und dienstbargheyt zuͦ erzeygenn. Dorumb bitt ich üch zum früntlichisten, ir wöllind inn widerumb begnaden, imm verzyhen, ouch der straff der 50 lib[rarum] erlassen. Wirt er sömlichs mitt danck und erckantnus billich uffnemmen. Er ist ouch urbüttig, das er die 20 lib[ras], so der frowen uffgeleyt, willig bezalen wölle. Ich will ouch sömliche üwer früntligheyt, wo ich kan, umb üch und die üwernn verdienen. Es wirt ouch niemands sagen können, das ir ein sömlichs habind ungestrafft lassen hingon. So wöllend herr propst Brenwald, üwer schwager, und ich mitt imm der maassen redenn, das er hernach bescheydner gägen siner verordneten obergheyt faare und nitt dem zorn, sunder der vernunfft volge, guͦter hoffnung, ir habend üch schon erbätten lassen und werdent ouch alle zyt gagen mencklichen mitt bescheydenheyt handlen. Gott beware üch und die üwernn alle zyt. Datum Zurych, 17. augusti 1537. Dem frommen, ersammen und wysen Andresen Schmyd, landtvogte zuͦ Baden, sinem günstigen, lieben herren. Heinrych Bullinger, diener des wort gots der kylchen Zürych, uwer williger.
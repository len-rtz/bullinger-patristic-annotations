S. Examinavi Schnebergerum, a quo et quur coronatus tot petierit. Coepit lachrymari nihil respondens, usque dum a lachrymis cessabat. Tum inquit: „Persuasus a sodalibus in barbito ludere discere volebam.“ Habet enim Blatterus in aedibus artificem eiusmodi, a quo discunt idem omnes fere discipuli ipsius. Ego mox: „Et cur id non tu primum ad tuos vel ad me? Non sic te decet. Quamobrem deinceps caveto; non feremus enim.“ Flens abunde promisit in posterum se cautiorem futurum. Consolaberis itaque matrem; nam quamdiu fuerit apud me filius, non patiar, ut aliquid agat, quod sit incommodaturum vel rei vel famae. Tempus est autem, quod filium tandem per te commendat; hactenus enim satis imprudenter tacuit. Hic fuit mos meus, quousque pueros seu adulescentes fovi, ut, quacunque re opus haberent, postularent a me seu ab uxore, ad emendum videlicet calceos, papyrum, atramentum etc. Ille quia habet alium, unde petit pecuniam, possem ego falli non difficulter sine tamen culpa mea. Videant hic cognati, ut dispensatio recte commendetur. Hucusque nihil, quod sciam, erratum est. Caveant illi in futurum. Puer quamvis educatus sit delicate, non tamen displicet mihi. Quicquid est agendum, recte ac diligenter agit. Valet ingenio, literis incumbit sine tędio, de lascivia, quam secum adtulit, plurimum detrivit et id quidem ipsemet agnoscit. Obediens est et neminem facile lędit. Non dubito, quin, si in literis persisteret, evasurus esset in virum doctum. Hęc de puero. Comitia et actiones cępisse dicuntur. Protestantes, Saxo et Hessus primi ex obedientibus fuerunt, id quod aiunt agnoscere cęsarem. D. Sebastianus medicus dicit pacem datam protestantibus perpetuam, ut sint auxilio contra Turcam. Mihi fit verisimile, quod his diebus Gallus, vir magnus, narravit: hoc anno Germaniam a Turca fore tutam, eo quod tantum numerum habeat collectarum navium adversus Hispaniam, ut vix credi possit. Aiunt item secretarium nescio quem captum esse Spirae. Verum hęc omnia ex rumoribus, nihil certi. Nactus postquam aliquid fuero, significabo. Vale in Christo cum domo tua. Basileae, raptim, 2. martii anno 1544. Os. Myconius tuus. D. Heinricho Bullingero doctissimo, amico in domino venerando suo.
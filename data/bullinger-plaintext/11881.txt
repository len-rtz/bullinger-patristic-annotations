S. Commisit has d. Bucerus, ut curarem ad te perferendas. Id quod vel eo placuit, ut aliquando libereris a dubio de comitiis. Significavit enim mihi paucissimis ea de re se scripsisse. Ex meis facile intelligo de Germania Bucerum desperasse, nisi dominus adfuerit. Errarunt Germani, quod cęsarem permiserunt contra iusiurandum, quod cogitur dare initio principibus electoribus, Germaniam intrare sine ipsorum consensu cum alieno exercitu. Quamobrem si poenę sunt luendę, in quam causam reiicient? Hoc est igitur, quod olim conquestus sum, deum a Germanis abstulisse consilia. Age, quos dominus donavit evangelio suo, si recte cogitarint de poenitentia, non deserentur. Videamus igitur, qui verbo domini praesumus, ut deum habeamus amicum, et eos, qui nostrę sunt fidei commissi, dirigamus, quod in nobis est, in via pacis et reliqua commendemus domino. Scribit praeterea d. Hedio ex Marchia perscripta diebus superioribus hęc: Danum videlicet agere pyratam, nam abstulisse multas naves onerarias Hamburgensibus, Bremensibus et Hollandis. Bohemos item et Silesios domum e finibus Ungaricis reversos expeditionem adornare denuo ad prima tempora veris. Pestem grassari vehementer in Sarmatia. Walachum et Moldavum multum negocii facere potuisse in Thracia, si Ferdinandus in Pannonia ipsum ursisset. Tartaros Pręcopiensis Thauricę Chersonesi incolę Polonis, imo ipsis Roxis, quos Russos vocamus, molestissimi sunt. Turcam heroas Pannonicos velle, ut desertis arcibus, quorum ingens ibi copia, casas alicubi extructas inhabitare. Hęc ille. Miramur omnes, quid causę impellat cardinalem illum, ut tot libros et hic et apud vos emat. Si combusturus est, videtur stultus, si lecturus et confutaturus, rem nimis adgreditur sero, si lecturus, ut inde discat, dominus adsit. Ad d. Amorbachium scriptum est papam cardinales aliquot ad mensam, credo, suam invitatos veneno ad unum sustulisse. Hęc potui per tempus. Vale per Christum cum tuis et Theodoro. Basileę, raptim, 3. ianuarii anno 1544. Os. Myconius tuus. D. Heinricho Bullingero doctissimo suo. Z[üric]h.
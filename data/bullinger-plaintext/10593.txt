S. Quodsi te delectat quavis occasione meis ineptus obrui, charissime frater, sic brevi offensus es, ne dicam fatigatus, ut amplius quaeri nihil possis. Occurrunt nuncii innumeri et nunc quoque certissimi, legati vestri, quos et his gravare volui, quod novum te consultandi argumentum habeam. Non ignoras, quantas divitias senatus noster e monasteriis non in fiscum publicum, sed potius quorundam male feriatorum oeconomorum potius [!] annuatim recipiat expendatque, ut perpetuus oeconomorum debitor sit. Quo nihil aliud sperare possum, quam quod et ecclesiastica, ut vocant, et ęrarii bona turpiter dilabantur et dilapidentur tandemque futurum, ut nec pauperibus per amplam hanc ditionem nec ministris nec scolis nec etiam senatorio tandem stipendio nimium liberali consulere possint. Nullam enim priorum rationem habere incipiunt, postremum primum et unice curant nec secernunt quoad usum et institutum bona hęc ecclesiastica a temporalibus, sed ut sua in universum occupant. Ita non curantes maiorum et mortuorum legatorum voluntatem ultimam his quoque vel abuti vel misere perdi [!] non abhorrent. Habent collegium nostrum sub manu sua. Quod cum omnino dissipare statuissent, tuo exemplo tuisque argumentis, quibus ante biennium tuis obstiteras, et me meis opposui tandemque, quod nemo canonicorum sit praeter me, qui hanc collegii oeconomiam noverit, a 4 tribunis aut bandaretis vix obtinui, ut restituerent vel aliqua ex parte in pristinum ordinem. Consenserunt hi. Restat, ut et senatus consentiat. Qui si negaverit, provocabimus ad diacosios non solum collegii, sed omnium monasteriorum causam acturi. Tu igitur, ut commode argumentis et scripturis conscientias perstringamus, quatenus rationem habeant longe maiorem in bonis ecclesiasticis quam aliis vectigalibus et tributis - ich glob, wir muͤssind meer arbeit han mitt dem kilchenguͦtt dan mitt den pensionen -: Darum hilff und ratt, geliepter bruͦder, wie ich der sach sölle thun. Uff ostern habend wir aber merckt, kumpt vilicht Burkart der tuͤchler hann oder ander, by denen magst du es mir zuͦschicken. Consul noster, quia biennio praefuit, proh dolor mutabitur. Novus tribunus et ad minus duo senatorio ordini addentur. O quam vellem tecum de republica nostra ad saturitatem loqui! Hoc nunc habui, quod scriberem. De Gebennensibus [!] negocio minus scio quam tu. Legati tamen tui omnia referent. Megander illis locutus est. Interim vale. 18. martii anno 35. Tibi tum probe cognitus tum et addictissimus B. H. Heinrico Bullingero, ecclesiastę Tigurino, fratri suo charissimo.
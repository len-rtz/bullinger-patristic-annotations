Gratiam et pacem a domino. Cum te indies magis ac magis negociis onerari haud me lateat, domine et pater colende, verbosior esse nolo, praesertim cum nulla sint, de quibus ad te scribam. Literae tuae proximę periucundę non solum mihi, sed et aliis fratribus fuere. Lutherum mortuum esse audimus. Speramus eo sublato Melanchthonem pro singulari sua prudentia, fide et sinceritate plurima nunc, quę hactenus ad tempus ut oeconomus fidelis in domo domini pro temporis ratione tulit vel dissimulavit, haud parum ad veritatis lucem restaurandam ecclesiaeque unitatem confirmandam factura, et mutaturum ad apostolicamque regulam reformaturum. Caeterum tu ipse iam nosti olim, qualis sit. Omitto hęc. Venio nunc ad eam clausulam, qua semper vel plerumque uti soleo, dum ad te literas exaro, videlicet, ut petiturus a te aliquid veniam; idque eo confidentius facio, quo mihi certius persuasum habeo te mihi nihil pro solita tua erga me et humanitate et benignitate negaturum. Rogo itaque, si potest tua pace fieri, mittas ad me per hunc nostrum bibliopolam, quę collegisti iam ultimo in d. Theodori lectionibus in Genesim. Paucissimis, quam potest fieri, diebus omnibus postpositis rescribam tibique restituam. Quod si carere nunc non potes integro volumine aliquot diebus, velim d. Gvaltheri ex iisdem lectionibus collecta mihi concedi, ad quem de eadem re, nisi persuasum habuissem te mihi tua daturum, scripsissem. Si potest fieri, tam rogo, quam qui maxime in hoc quemadmodum et in caeteris hactenus non deesse mihi velis. Statui enim pro concionibus publicis Genesim ecclesię pro virili explicare. Magna conor. Caeterum tanto minus laboribus parcam domino iuvante pro dono mihi benignitate larga domini concesso. Quod potero, faciam, ut hactenus feci, et fortassis iam faeliciori cum successu, quamvis ita laborarim in vinea domini gratia dei praesente, ut, si non maximas laudes meritus sim, tamen ecclesię iudicio haud postremas obtineam. Plura nunc non licet pro temporis angustia, nec etiam res postulat. Vale in domino. Salutem dicito domino Gvalthero et reliquis totique tuae familię, quam et uxor mea salvam cupit. Aarovię, 17. martii 1546. Tuae humanitati deditissimus Christianus Hochholzer. Clarissimo viro d. Heinrycho Bullingero, Tigurinę ecclesię antistiti vigilantissimo, domino tanquam patri suo plurimum colendo.
Gratiam et pacem a domino. Nisi putassem te, Myconi dilecte, omnium adeoque singulorum fratrum nomina tenere, subscripsissent isti haud dubie singuli. Ego tamen hos tibi ordine recensebo: Est Gaspar Megander, Erasmus Fabricius, Rodolphus Gvaltherus, d. Pellicanus, Theodorus Bibliander. Horum nomine et suo ipsius quoque scripsit Bullingerus. Neque rarum hoc nobis est, ut unus omnium aliorum nomine scribat et id quidem scribat, quod iussus est atque communi consilio seu collatione omnium et singulorum decretum est. Ita hic quoque factum est, ut Bullingerus ex sui animi sententia et fratrum sive comministrorum inprimis consilio adeoque omnium unanimi sententia scripserit Myconio. Cuperem itaque, abstinuisses ab acidis illis, quibus mox ab initio epistolam tuam aspersisti, nescio quid dicens de fratrum metamorphosi. Securus sis, licet, et alacri animo, Myconi. Neminem inter nos novi, qui ullo privato erga te odio laboret. Atque initium hoc epistolae plurimum acerbitatis, suspitionis et amarulentiae habens huc usque obstitit, quo minus tuas coetui fratrum exhibuerim. Idque propter te, qui alium erga fratres nil male meritos animum gereres, nisi suspitio vana te nonnihil transversum abripuisset. Buceri librum ad Monasterienses mihi obiicis, quem commendarim aliquando, maxime in negotio coenae. Hac obiectione miror, an invidia me apud alios gravare an irritare volueris. Tu enim prae aliis nosti, quanta mihi super hac re fuerit concertatio cum Bucero, qui hac obiectione ita me exercitavit, ut palam illi in faciem dicerem Basileae in prima synodo anno 1536 adeo me nolle urgeri libro ad Monasterienses, ut, si quando aliquod in illo commendarim, iam tamen id me revocare, ne fraudi mihi sit etc. Praeterea scripsi ad te epistolam satis copiosam, in qua exposui, quid in eo libro commendarim, diserte testificans nolle me obscuris premi loqutionibus aut libri illius praescriptione. Nam interrogabas tu scripta epistola, quam adhuc habeo, quid commendarim in illo libro, de quo Bucerus tantopere exultet; te nondum capere aut intelligere, quid homines isti velint. In aliis quibusdam annotasti Germanice: „Wyß oder schwartz oder gar nüt, sagt ich gern zuͦ inen“ etc. Iam vero obiicis mihi librum istum quasi authenticum. Simpliciter ergo et ingenue tibi dico, mi Myconi, nolle me premi ullis d. Buceri scriptis post cladem nostram aeditis, non magis quam Lutheri, cuius ille sententiam recepit et defendit. Addis Scoto me cuidam dedisse confessionem meam. Ego vero Scoto Georgio dedi confessionem Basileiensem et declarationem ad Lutherum e vulgari in Latinum translatam annotatis item capitibus potissimis, de quibus in 2. Basileiensi synodo fuit disputatum. Rogas, cur permiserim Bucero loqui ad hunc modum: „Confessio Witenbergensis nihil habet novi, sed est in Oecolampadii et Zvinglii scriptis“ etc. Multa loquitur et loqutus est Bucerus, quae etsi audierim, non tamen simpliciter probavi. Ac ea, quae non oppugnavi, ideo non oppugnavi, quod meliora sperarem tunc de Luthero. Hoc autem verissimum esse non ignoras, quod confessionem Augustanam et articulos a Wittenberga allatos nunquam absolute et plene voluimus recipere, sicut a nobis postulabat Bucerus. In hoc enim diu laboratum est. Declaravit Bucerus eos longo scripto; sed nostri noluerunt subscribere. Imo suam quoque declarationem apposuerunt, quae et e 3. Basileiensi synodo missa est Luthero. Neque illud obscurum est tibi, quid in ultima synodo Tiguri habita decretum et in quo consensum sit ab omnibus. In fine appendis praeterire te quaedam, utpote quae scripserim non ex me, sed ex aliorum ore et stomacho, et ne laedas amicum immerentem. At miror profecto iudicium tuum et istas animi tui cogitationes, Myconi. Ita me putas meticulosum, ut sinam alios mea abuti opera aut permittam affectibus deditis per os meum atque calamum effutire, quod ipsis libet? Aut ita me insyncerum putas, ut meum nomen fratribus quidem adscribi permittam, animo autem alienus sim ab iis, quae omnium ac meo ipsius quoque nomine tractantur? Non is sum. Si quid inique fieri puto, non assentior; si quid non male fieri arbitror, me non subduco. Intellexi autem fratres et ministros Myconio veteri amico bene velle et bene cupere atque ideo admonitionem illam communem institui. Cur huic instituto bono non coniunxissem me animo et calamo? Nihildum de causae summa dico, de qua agitur maxime. Nam ea ad omnes pertinet. Haec quia mihi videbantur esse peculiaria, paucis tractare ac ingenue tibi et protinus sive e vestigio respondere volui. Fratres et ministri fortassis et ipsi respondebunt brevi. Nondum autem tuas ipsis exhibui. Ista vero mea festinanter scripta recte et ita intellige, sicut tua petis a me capi. Intelligo te gravius ex nostris commotum esse, quam conveniat. Recollige ergo animum ac cogita fratres prodesse voluisse, non obesse, sanare, non vulnerare. Nullo laboramus spiritu superbiae, qui dona olim accensa extinguat. Oremus potius dominum, ut ita nos loqui et agere doceat, ut ipsi placeamus et aedificetur ecclesia. Vale. Tiguri, 21. martii anno 1544. H. Bullingerus tuus. Clarissimo viro d. Osvaldo Myconio, fratri et domino dilecto.
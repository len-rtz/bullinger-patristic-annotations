Gratia dei patris sit semper cum omnibus nobis etc. Omnium mortalium charissime profecto pater mi et patrone, contumatiam in huius scribendi officio clementer indulge propter impar decus exarantis et accipientis, mentem autem et viscerum desideria acuratius considerato; hoc nunc temporis unicum erit. 18. augusti singulari urgente causa (salvus tamen sit omnis honos) Vituduri balnea pecii, ubi gemebunda (quę tamen non absque nutu altissimi fiunt) de Tigurinorum merore et peste ingruente proferebantur. Confestim tui et charae familię memor veritus contamminarier. Per omnipotentis dei clementiam te funditus ex corde precor (cum tibi abire forsan non licebit), quod si saltem familiam, dilectos parentem et uxorem, item liberos ab aere proculdubio interfecto et morbo illo hereditario segregaturus mihi eos in Velthensium pagum commendes, ubi (sola gloria optimo maximo) cuncta salva sunt. Quibus me una cum uxore mea dilectissima (quę te exactius me non oblita pręstitae bonitatis rogat) suppeditabo et omnia mea communia addicam, tu una minime solliciteris de cibo, potu requieve noctuma, ego omnia abunde dispositurus. Et si mihi adminiculaturus absque mora et omni cessatione respondeas, ipsissimus iterum cum uxore mea, quamprimum manum tuam videro, surgentes alacribus et exultantibus animis Tigurum adituri et non minus tucius, quam angeli Loth ipsum educere, integram tuam familiam advehamus. Haec per animae meę salutem absque fuco et simulatione, sed syncera erga Henricum suum charitate ad majora, si iuris mei foret, promptissimus. Qui omnium bonorum est largitor, et tibi retribuat et collata munera redundet. Cuius nomen benedictum in sęcula. Amen. Datum Velthen, 19. augusti. Ad tua vota paratissimus Ioannes Langius, Velthensium pastor indignus. Pietatis studiosissimo viro M. Heinrico Bullingero, apud Tigurum episcopo, viro vigilantissimoque amico ac fratri charissimo.
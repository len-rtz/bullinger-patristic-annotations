Gratiam et pacem etc. De substituendo alio in locum Contzeni nichil dum actum est, siquidem data opera ego negotium distuli usque ad adventum consulis Negelini et Augspurgeri, qui nunc in provintia sunt Sabaudie. Sed diutius differre non possum, quoniam Sultzerus causam maxime urget. Proinde ne detrectes, si quem habes, cum quo ecclesie nostre consultum iudicares. De Megandro nostro multi male sperant ob veterem inimicitiam quorundam; tamen, si fieri potest, ego non cedam mea diligentia. Deinde sunt, qui de Iodoco Kilchmeyr mentionem fecerunt, quem ego non novi; sed quia Tigurinus est, multis spem facit egregiam. Ego, mi Bullingere, te rogo, ut unum et alterum nomines, quos pro ecclesia nostra esse iudicabis. Deinde, quod putas, te scripturum ad Sultzerum, non possum dissuadere; sed caute scribas, quoniam non dubito vel literas vel descriptum brevi fore Argentorati; ita addictus est Luthero et Buccero. Vale. Salutant te et Megandrum omnes boni et pii viri. Ex Berna, 11. martii 1544. Erasmus Ritter, ex animo tuus. Doctissimo simul et pientissimo viro Magistro Henrichio Bullingero, ecclesie Tigurine antistiti clarissimo etc.
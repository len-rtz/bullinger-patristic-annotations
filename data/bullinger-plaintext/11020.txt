Gratiam et pacem a deo patre et domino nostro Iesu Christo etc. Frommen, lieben und getrüwen vätter im herren. Es hatt b[ruͦder] Heinrich Durst von Gosßow (zeuger dißer schrift) unß uff hüdt zinstag, den 27.  martii, in gmeynem colloquio besuͦcht mit anzeugung, wie er fürnemlich in der wall deß uffgerichten diaconats zu Gosßow gon Zürch berüefft und uch (als den examinatoribus) presentirt sy worden. Da aber ir in nit examinirt, sonder zuvor habind wöllen erkonden, wie lang er by unß im Grüeniger ampt gewonet und gepredigt, ouch wie er sich in verkündigung des worts erzögt habe, item mit früntlicher beger, ime solcher dinge gegen uch bericht mitzeteylen etc. Heruff wir gmeynlich uns zum flysßigsten undereynander erduret und gruntlich befindend, das obgedachter b[ruͦder] Heinrich in die 12 oder 14 jar har zu Wetzicken caplan geweßen, von anfang evangelischer warheit bekent und eym jeden (von dem er erfordert) jeder zyt williglich in syner kilchen gepredigt und versehen hat, ouch von ettlichen under unß selbs gehört und (unßers urteyls) Christum einfaltiglich zuverjehen oder ouch fürzutragen nit ontouglich, sonder gantz lydig befunden. Besonder wirt in im nit ein böß ingenium gespürt. Dan er von Miconio syne principia gesogen hatt, welche er ouch noch nit als gar verdöwt hatt. Dan das wir in colloquiis ab synen iuditiis abnemmen mögend ein ingenium, das noch wol zubruchen were, besonder wo im durch komliche narung darzuͦ statt geben wurde. Ist herumb ann uwer liebe unßer hertzlich und früntlich bitt, den guten, armen bruͦder bevolhen zuhaben etc. Diewyl aber merbemelter bruder Heinrich hievor ettwo vor dem synodo syner liederlicheit halb ettwaß schuldig befunden und daruff entliche urteyl gefolget ist, namlich das er mit solcher ubertrettung nit mer kommen solle etc. Daruff hatt er schynbarliche besßerung erzöugt, wiewol er noch vermanens bedarff, deß wir uch hiemit eins teyls an in zelegen befolhen wollend haben, namlich das er ernstlich studiere, sich der zechen und zuvil gmeinsame der puwrschafft in tabernen masße, wol hußhalte, syne kind trachte und unßer colloquium flysßig besuche etc., welcher dingen er zwar sich gegen unß ernstlich begeben hat. Herumb bitten wir für in, so lang er synem embieten statt thuͦt; wo nitt, so habend doch unßer hern ir hand offen, in wider zuentsetzen. Doch habend wir all guͦtte hoffnung zuͦ im, dan wir synes hußhaltens und aller menglen halb guͦt insehen verordnet habend, darmit im wol geholfen mag werden. So ist er sonst ein guͦtter, frommer und getrüwer mensch, den lasßend uch bevolhen syn und unß all gmeinlich, und sind dem hern gott bevolhen. Datum Bubicken, zinstags den 27. martii anno 1537. Den frommen etc. M. Leo Iude und Heinrichen Bullingern, dienern der kilchen Zurch, unsern lieben vättern im hern. Her Heinrich Dursten fürderniß.
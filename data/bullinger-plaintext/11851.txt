Heri ad me tuę literę perlatae sunt, humanissime pater. Nuncium, quem misisti, ad Vulpium, quamprimum domum rediit, perduxi. Valemus recte omnes; in statu felici res meę positae sunt ut semper, gratia deo. Chara vero sunt apud nos omnia. De rebus, quae ubique hodie novę feruntur, hi sunt apud nos rumores: Chares nostros numatos securos ociososque vitam Epicuream agere, caesarem nobis inimicissimum, ad hunc Norinbergenses una cum duce Wirtenbergensi descivisse; sic indies nostrę religionis homines ad casum inclinari propter Carlum. Quae sive vera sint sive ficta, magna tentatio est; his enim cuniculis mentes nostrorum regi expugnatas tradere nonnulli nituntur. Bernenses cum Genevensibus iterum dissident; quidam illis excidium minantur idque propter novas subinde iniurias. Scripsit mihi nuper d. Gvaltherus de d. Luthero: „Fefelisset me, si amice scripsisset monachus, nam ab illis aliquando extorsi, qui virum maxime cum suis defendunt erroribus, uti faterentur ne quidem dignari illum Tigurinos vel libros vel literas perlegere, sed statim cognitis titulis, quicquid illud est, in tergum reiicere.“ Nec tamen desunt, quorum corda ad laudes illius exultare videas, si recte hic memini, quod de Fleuriato Glareano nostro mihi patruus retulit, nempe quod ille, cum Badenę lavaret, a Tigurino quodam, quid de religionis nostrę doctoribus Luthero et Zvinglio sentiret, interrogatus respondit, scilicet: „Quid aliud, quam quod magni illi viri suis me libris sentire docuerunt? Lutherus enim Zvinglium hęreseos accusat, hic rursus illum apostaseos damnat. Quę, nisi utrumque mendacii redarguere velim, utique vera fatebor.“ Atqui quid dicto magis accommodum ad retinendos in cęcitate sua caecos, praesertim ad id Tigurino obmutescente? Paulo post itaque patruus meus subiecit: „Tibi, si nostrę esses religionis, modo filium meum instituendum mitterem.“ Sed similes ubique labra lactucas habent. Sequantur, quos admirantur. Non inveniant, quos fugiunt; dann der den kouffman veracht, ist siner whar nit werdt. Ego, quod coepi, nunc magna perago alacritate, cum mundum vanum, deum vero unice verum esse indies addiscam videamque id, quod per Mosen minatus est, verbi sui despectores tanta cęcitate et amentia percuti. Det tamen ille, qui omnia dedit, mentem omnibus meliorem. Resalutat mea obsequentissime. Salutant et fratres, domini mei observandissimi. Salutabis et tu meo nomine tuos et meos, quibus propter nuncii celerem abitum scribere non licuit. Vale. 11. calendas novembreis 1543. Tuus ex animo Io. Leop. Fry. Eruditione ac probitate clarissimo d. d. Heinrycho Bullingero, Tigurinę ecclesię antistiti fidelissimo, domino patrique summe observando. Zürich.
S. P. Veni Bernam 3. a discessu meo die magna omnium expectatione et summo bonorum quorundam gaudio. Apparui coram senatu amplissimo; congratulantur sibi et mihi. Hodie concionem habui et iamiam ab illo revertor. Comes a prandio discedet statim; duos ei dederunt coronatos et 6 ulnas panni coloris Bernatium. Sultzerum et Beatum, cum ipsi aliquoties me visum non salutassent, ipsos tamen conveni salutaturus. Cum Beato mox contendere coepi; cupiebat enim subinde aliam ecclesiae faciem. Ego, quae illa facies esset, urgebam; ille nimis longum esse referre dicens ego valedixi. Conquerebatur de symmistarum importunitate; ipsarum harum turbarum causam esse asserens. Ego vero existimare illos turbas movere, qui rebus studerent novis et pristinam ecclesiae faciem novis figmentis deturbare vellent. Post multa discessum est. Tertio iam fuerunt coram senatu petentes, ut possint vel adhuc semel causam suam dicere coram diacosiis et suam exponere de doctrina sua mentem. Negatum illis bis; tertio cum peterent a sculteto convenire senatum, praetenderunt nihil se quam testimonia discessus sui petituros. Ille hoc eis concessit. Ad senatum ubi ventum est, testimoniorum nulla facta mentio, sed denuo petierunt haberi senatum maiorem et audiri ipsorum apologias. Unde gravius in ipsorum impudentiam exarsus senatus iussit, ut quam primum hinc demigrent, cum vel adhuc mentiri audeant et fallere velint scultetum aliud coram ipso praetendentes, ut admittat, admissi vero aliud proponentes, de quo tamen sufficienter iam audierint sententias. Itaque nihil restat, quam ut discedant. Videbimus interim nos, quo in ordinem pium omnia dirigantur. Ego interim agam apud Cosmam Alderinum, qui mihi cognatus est et cum familia exigua amplas habet aedes. Ita videtur senatui. D. Iodocus rogavit, ut tibi significem literas tuas ad senatum Bernensem scriptas suo aliorumque bonorum consilio apud se esse retentas, ne, dum hae turbae in mediam intervenirent causam, viderentur ipsi nescio quid commovisse etiam contra eos; te etenim ipsius arbitrio hanc rem commisisse. Alias nihil nunc habeo, quam quod Schertlius mecum est in meo hospitio, qui te salutat millies, Iodocus item et fratres omnes. Commendo tibi familiam meam. Vale et me semper ama, ut facis. Bernae in ipso dominicae ascensionis die 1548. Tui studiosissimus Ioannes Hallerus. Praestantissimo viro D. Heinrycho Bullingero, domino et compatri suo perpetuo colendo. Tiguri.
Gratiam et vitae innocentiam a domino. Ternas a te habeo, frater in domino colendissime, ad quas iam ordine respondeo. Priores datae sunt 2. martii; schedulas mihi communicatas in praesenti reddo et ago gratias. In iis id videtur excellentissime, quod bascha Turcicus ad Nabuzardani morem iudicia dei in pseudochristianos iustificat. Quae de consilio et colloquio mittebas, adumbrant, qualis ex utroque fructus sit expectandus: nullus. Instituta enim illa omnia sunt, ut veritas per ipsa opprimatur aut obscuretur et ut cupiditates antichristianorum nonnihil adhuc valeant, imo regnent. Ego istis hominibus plane nihil credo, nihil tribuo, quos deprehendo fide prorsus carere. Dominus dicit in evangelio: „Quomodo potestis vos credere, qui gloriam quaeritis ab invicem?“ [Joh 5, 44], etc. Scripsisti 28. ianuarii per lanios. Rogas, an receperim; recepi. Habebant autem quaedam transscripta ex literis fratris tui missis Francfordia de Palatino, Coloniensi, Ungaris denique Wittenbergam profectis, et de libello Lutheri ad principes scripto de non dimittendo Brunsvicensi. Sequrus ergo sis, licet, et animo tranquillo; nihil amissum est laniorum negligentia. Posteriores dedisti 6. martii. Utcunque vero tu conqueraris, quod Wolphium tractaris, ut aiunt, negligenter, ille tamen vestra officia et tuam imprimis humanitatem valde praedicat; quo nomine et maximas tibi gratias ago. Nolim ego fratrem tuum charissimum, dominum meum colendissimum, onerari mea curiositate. Scio illum alias premi multis negotiis. Poteris autem tu mihi potissima capita in charta aliqua delineare, quamquam non nesciam te quoque variis cum ecclesiasticis tum politicis, adde et domesticis negotiis distrahi atque vexari. Curio neque Theodoro neque mihi ullas dedit pecunias. Acceptas vero, quantum intelligo, a Wellenbergio suo arbitrio in suos usus dispensavit aut absumpsit. Quocirca vocabitur a nobis hisce diebus, ut rationem nobis reddat. Ideo proximis literis, quomodo illius res habeant, diligenter scribemus. Quo[d] autem mihi illius pecuniam dari iubes, oro, ne illa me molestia oneres. D. Theodorus occupatissimus est sane in literarum studio, at non ita rapitur et rotatur publicis et domesticis negotiis sicuti ego. Rectius ergo illi eam mandabis p[ro]vinciam. Arbitratur ille quidem suam authoritatem apud Curionem satis esse vilem. Ego vero errare illum scio. Praeterea libenter meam illi operam coniungam, sicubi opus esse putarit. Oro itaque per dominum, ne onerato alias plus satis onus novum super imponas. Commode haec poteris d. Theodoro significare. Librum meum expecto, magis autem cupide tuum iudicium, idque liberum, premi ne an vulgari ipsum praestet. Sunt, qui iactitent colloquium semel quidem suspensum denuo tamen sedulitate (libenter aliud dicerem) Buceri restauratum de novo. Ac mihi id quoque verisimile fit, cum sciam ex hoc fonte manare omnia illa colloquia, quae hucusque instituta sunt, partim nullo cum fructu, sumptibus autem maximis, partim multo cum dispendio [et] veritatis periculo. Facillime autem apud me fidem invenit, quod caesar nova proelia cogitet. Utinam illi eveniat sicuti avo suo Carolo Burgundo, de quo meministi, quid scripserim aliquando! Sed magna sunt peccata nostra, maior tamen misericordia domini. Forte utile erit hoc igni excoqui rubiginem, quam nulla praedicatio expurgare potest. Video nobis vigilandum esse et orandum. Fama apud nos est caesarem repentina conscripsisse Ratisbonam comitia, in quibus conetur disturbare foederis prorogationem consiliique conclusionem urgere, quo ei omnes sese subiiciant. Quod, si negaveritis, habebit ipsum Germania hostem. Ducet ergo contra vos Hispanos, Italos, Siculos, Lusitanos, Austriacos et nationes illas in titulo suo positas. I[t]a minantur quidam. Caeterum vivit, qui dixit: „Qui tangit vos, pupillam oculi mei tangit“ [Sach 2, 8 (Vulg.)]. Estot[e] ergo in domino deo nostro constantes et fortes, ne facile credideritis Granvellae et aliorum aulicorum, Prattensis et Navensis, literis! Caesar habet Naves laceras et Grandia vela Istis consultoribus mergitur imperium. Oro autem te per communem nostram amicitiam, ut, quae certa de colloquio vel reparato vel dissipato intellexeris, quae item de caesaris conatibus et comitiis Ratisbonensibus certi acceperis, mature significes. Non est haec curiositas. Eadem enim in navi navigamus. Nec dubita de mea fide; si quid intellexero, quod vestra scire retulerit, bona fide utar. Postremae autem tuae 9. martii datae nihil aliud quam d. Welseri literas ferebant inclusas. Recte vero divinasti d. Welserum ad me scribere de pontificis conatibus; nam ita habet. Significat is serio perniciosa et clandestina versari inter hostes contra nos consilia. Dominus servet nos. Adiecit Lutherum 17. februarii migrasse ad dominum, id quod ad puritatem doctrinae de eucharistia et reparandam et servandam plurimum facturum non temere arbitratur. Ego vero melius sperare inciperem, si Bucerus quoque vocaretur a domino. Non enim vivit hodie alius, qui plus spei aperiat papistis et de coena domini disputet obscurius quam ipse Bucerus. Neque sperare possum illum tertio iam mutaturum sententiam. Verum vincet tandem veritas, utcunque seduli, improbi, laboriosi, versuti, loqutuleii, diligentes, pertinaces et insuperabiles videantur homines. Hoc certum est: Si Lutherus mortuus est, altius sese immerget compositionibus Bucerus, qui huc usque ea in re misere timuit Lutherum. De his autem plura nosti quam ego. Iam vale et me semper ama. Salutabis clarissimos viros d. consulem et Zviccium, Funcklium et reliquos. Martii 11., 1546. Bullingerus tuus. Praeclarissimo viro d. Ambrosio Blaurero, Constantiensis ecclesiae antistiti vigilantissimo, suo in domino longe ch[ar]issimo fratri.
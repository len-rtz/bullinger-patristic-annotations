S. D. Recepi tuas, charissime frater, 6. februarii datas. Rogas, an vera tibi dixerint, qui retulere Quinquepagicos Gvaltherum et me postulare, ut nobiscum suo iure agant. Non retulerunt vera, mi frater. Ita vero habet res: 29. ianuarii vocati sumus, Gvaltherus et ego, a senatu et diacosiis. Praelecta sunt nobis capita querelae Quinquepagicorum in proximis Badenis comitiis proposita. Iussi sumus ad illa respondere. Querela erat Gvaltherum contra pacis capita scripsisse Antichristum libellum, et eundem aeditum contra receptas leges impressoribus praescriptas. Gvaltherus multis pro se dixit, quid et qua de causa et quomodo illum librum scripserit. Ego multis ostendi, quare vulgari permiserim, qui praelo et revidendis libris sum praefectus. Dixi et alia multa, quae videbantur ad rem praesentem, ad patrocinium veritatis et impressurae pertinere. Diacosii auditis omnibus concordes iusserunt nos domum redire et tranquillo esse animo, veritatem evangelicam porro ut hucusque anunciare; se negotium cum Helvetiis amice composituros. At nemo Helvetiorum vel Gvaltherum vel me postulavit, sed postularunt mulctari pacis violatores et eos, qui huiusmodi libellum vulgarunt, etc. Spero rem bene habituram. Proinde iubeo te in domino securo esse animo. Nihil metuimus ab adversariis. Scimus dominum veritati et veritatis defensoribus non defuturum. Constantia adhuc suo nomini pulchre respondet et perstat fortiter, tametsi in horas a magnis viris solicitetur ad defectionem. Oremus, ut ipsam servet dominus. Vanum esse nihil dubito, quod de victoria Hessi ad te delatum est. Audimus enim Hessum dimissis militibus suis omnibus aurem praebere illis, qui reconciliationem cum caesare suadent. Ego tamen de optimo principe postremum illud credere non possum. Sed, si vera dicunt et fallit homo, non fallet tamen, cui unice credimus et innitimur, deus veritatis! Certum est Turcam esse in procinctu Martis et venturum contra nos. Dominus servet nos. Audio te, mi frater, graviter e laetali decumbere morbo. Quodsi verum est, quod audio, doleo te nobis ereptum iri. Doleo ecclesiam suo pastore spoliari. Rursus gratulor tibi tuam illam felicitatem maximam. Si enim evocarit te ex hoc seculo dominus, faciet tecum, quod olim cum dilecto suo rege Josia fecit, quem sustulit e medio, ne oculi eius enormia illa mala inspicere cogerentur, quae passuri erant Iudaei propter peccata, ingratitudinem et perfidiam maxime. Scimus omnes, quales sint mores nostri, qualia studia, imo singuli indicamus et clamamus conscelerationem illam perditissimam omnium, et ordinum et statuum, non posse diutius inultam exultare. Veniet ergo iustissimus dominus et visitabit iniquitates nostras, quando plerique poenitentiam praedicatam subsannant. Atque hic sat scio, desiderat fides et charitas tua periclitanti adesse ecclesiae et omnia experiri adversa atque dura. Verum si evocarit te dominus, sequendus est tibi vocans ille, omnium rerum dominus et benignissimus pater, imo laudandus, qui te innumeris liberat malis. Commendabis tamen nunc, dum vivis, ecclesiam,  tuae fidei hactenus creditam, domino. Orabis, ut eius et omnium nostrum misertus nos non in furore suo perdat, sed clementer ac paterne castiget et in veritate et sancta eius voluntate conservet, ab antichristo et omni eius deceptione protegat. Nos orabimus, ut te in fide vera confirmet, patientiam et victoriam conferat, ut exuta carne peccatrice, calcato hoc coenoso mundo et superatis omnibus malis videas eum, ad quem suspirans David orat: „Notam mihi facies semitam vitae; satietas gaudiorum in conspectu tuo est et iucunditates in dextra tua in perpetuum.“ Dominus Iesus, vita et resurrectio nostra, qui in se suscepit peccata nostra et abluit, imo abolevit, ideo mortuus est, et resurgendo vitam reduxit, servet te in aeternum regnum suum, ubi mox collecti aeternum mutuo in conspectu dei nostri laetabimur et exultabimus cum omnibus sanctis! Vale aeternum, mi colendissime domine et frater charissime! Dominus Iesus per meritum sanctae passionis suae perducat te in vitam aeternam! Tiguri, 26. februarii anno 1547. Salutant te fratres omnes. Bullingerus tuus. Clarissimo viro d. Osvaldo Myconio, domino et fratri colendo suo. Basel.
S. Rogavit me Rosetus, senator Genevensis, ut suum filium, quem istic apud vestrum quęstorem habet ad capiendum ingenii cultum, tibi commendarem. Quod homini nobis amicissimo denegare non potui multas ob causas. Nam pręter veteris amicitię iura, qua illi mea officia sunt obstricta, accedunt meus in ecclesiam et patriam amor, studia et pietas quarum saluti me non dubito consulere, quando curam suscipio aliquam eorum, qui suis aliquando studiis utramque plurimum iuvare poterunt. Itaque cum puer iste, cuius gratia nunc ad te scribo, optimę spei mihi esse videatur, vehementer cupio, ut ipse ac ipsius similes eos in studiis faciant progressus, ut nostram non fallant expectationem, atque eo magis, quo iustior nos metus angit, ne in posterum eo relabatur hęc mea patria barbariei, unde vixdum emersit. Nam magnus est ubique literarum contemptus. Quod nisi dominus nobis aliunde ab exteris gentibus, maxime vero Gallis, viros doctos et pios huc extruderet, qui ecclesiis et scholis pręficerentur, ecclesię pastoribus et moderatoribus studia pęne omnia destituerentur et perirent. Porro quod quotidie huc tantus fit honestissimorum et doctissimorum virorum concursus, debemus persecutionibus, quibus tota Gallia iam inde ab initio publicatę evangelicę doctrinę concussa est. Sed speranda sunt meliora tempora, quę alias habeant rerum vicissitudines. Quando ergo et quamdiu licet, danda est nobis opera, ne hac tanta studiorum opportunitate abutamur. Cum autem tota spes nostra in iis resideat, quibus ecclesię gubernacula sumus relicturi, cum hinc nos dominus evocabit, id nobis obnixe est curandum et enitendum, ut studiis et iuventutis institutioni et educationi optime prospiciatur. Qua in re merito sunt nobis domino agendę gratię, quod talem dederit inclyto Bernensi senatui animum, ut non contemnat literarum studia, sed id imprimis curet, ut eorum iusta habeatur ratio. Quo fit, ut non parum fructus sperem ex Lausannensi schola, quę nunc ornata est multis honestissimis et doctissimis viris, ad quos quotide maior numerus accedit. Faxit dominus, ut, quod felicibus auspiciis coeptum est, felicioribus pergat et absolvatur. Qua in re tuam opem imploramus: hoc est, ut eam commendes Bernatibus quibus poteris modis, qua vales apud eos autoritate et gratia. Atque utinam id effici posset bonorum omnium studiis, ut dirimi tandem aliquando possent exitialia illa non solum ecclesię Bernensi, sed toti eorum agro et huic provincię de eucharistię negocio dissidia, qua peste nihil hodie sentimus ecclesię et studiis nocentius. Proinde te et tui similes obsecro et obtestor, ut quicquid ad concordiam conferre poteritis, id sedulo pręstetis, ne tandem nobis tota pereat ecclesia. Hęc sunt, doctissime Bullingere, quę nunc ad te scribenda habui. Quod autem ad puerum attinet, cuius occasione has ad te scripsi, hoc solum abs te posco, ut eum ludimagistris, quorum disciplinę traditus est, commendes, efficiasque, ut bonus vir, cuius rogatu ad te hac de re scribo, intelligat nostram commendationem aliquid apud te ponderis habuisse. Salutant te nostri omnes. Salutem precor plurimam venerandis collegis et symmystis tuis, pręcipue d. Pellicano, d. Theodoro et d. Galthero et d[octori] Gesnero. Genevae, 28. sept[embris] 1547. Tuus Petrus Viretus. Idem quoque abs te peto discupiens tibi et cęteris quam optime esse et ecclesias vobis commissas in domino feliciter pergere. Farellus tuus. Clarissimo viro d. Henricho Bullingero, Tigurinę ecclesię pastori vigilantissimo, fratri et symmystę mihi plurimum observando. Tiguri.
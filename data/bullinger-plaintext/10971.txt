Doctissimo viro d. Henrico Bullingero, studiorum Mecoenati, patrono charissimo. S. d. Cupio vos omnes recte valere pietatique et studiis longum superstites esse. Si prooemiis apud te usus fuero, timeo, ne fastidiosus fiam. Quanquam illud hodie omnium fere, qui scribunt, commune vitium est, multa longaque πάρεργα ad eos, qui superioris loci sunt, adducentes, itaque fastidium potius et de vana ostentatione suspicionem quam sui commendationem sibi comparant. At rem simpliciter et simplicibus verbis proposuisse omnem adulationis fraudisque opinionem prohibet. Non eo pertinet, quod dico, quasi aliquid abs te petiturus; id enim si quando feci, tanquam parum liberale invito et repugnante genio meo feci, et bis carere malo quam semel petere. Non putabis igitur hominem me tam impudentem et imperitum esse. Agnosco humanitatem et benevolentiam vestram et semper id agam, ne frustra in me quisquam beneficus fuerit. Atque utinam mihi liberius otium esset, quo me ita cornpararem ut, amplius aliquando prolixiusque et vobis et patriae commodus esse possem! Porro, quod a te oro, non mihi, sed in communem studiosorum utilitatem peto, idque de Graecis Aristotelis interpretibus, ut des operam illos in bibliothecae numerum addi, si quomodo fieri possit. Verum enim est Graecam linguam tantum non inutilem fore nec labori discentium satisfacturam, nisi quis laboris fructum ab Aristotele et doctissimis viris ipsius interpretibus repetat. Quae enim alia studiorum pars est, ubi non Latini cum Graecis contendant? In multis etiam superant, hic solum relinquunt? Sunt autem omnino necessarii ad philosophiae sinceram cognitionem Graecorum commentarii, sed magno comparantur et nostrum, aliquis, si unum aut alterum illorum velit emere, totum stipendium exhauriat. Itaque operae pretium fuerit te, studiorum parentem, agere curareque illos in communem usum reponi. Res certe necessaria et te digna est. Idem Frisius noster petit, et nimirum omnes. Non licebit bibliothecam maiori thesauro decorare. Tu, si coneris, efficies, ut alii consentiant, et si conventum sit, Frisius et ego facile curabimus et quam fieri poterit facili pretio adportari. Nihil praeterea volo, nisi ut Christus donet novo ineunte anno feliciter te frui. Vale. Basileae, 3. cal. ianuarias. Tuus ex animo C. Gesnerus.
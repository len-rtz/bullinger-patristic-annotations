S. Non possum tibi describere, venerande pater, quanto in periculo non nostrae res modo, sed totius ecclesiae versentur! Scripsi proxime semel atque iterum. Anxius tuum expecto consilium et responsum. Declinant animi plurimorum apud nos. Ministri tamen verbi sumus omnes concordes. Talis inter nos nunquam adhuc fuit concordia et consensus. Instamus, ne deficiant, ne impiis se tradant conditionibus, sed metuo parum nos effecturos. Plebs quidem constans est. Sed scis, quam sit mobile vulgus. Nisi recipiatur pax, diffugient divites et superiores omnes. Plebe autem habenas tenente sub equo equitabimus omnes. Hac hora fertur etiam Argentinenses meditari, ut paciscantur cum caesare. Quod si fit, tanto maior dabitur nostris deficiendi occasio. Premimur rerum penuria, qua facile plebs vincetur. Ulma, per deum, omnes alias prodidit civitates. Augusta solane manebit? Utinam vel sola maneret! Sperarem dominum non derelicturum nos, sed quoniam proditoribus et nebulonibus abundat urbs, non video, quomodo mansura sit constans. Reversi sunt in urbem Fuggeri. Quid monstri alant, nescio, sed facile coniicio hoc unum moliri, ut in aliquas pacis conditiones urbem trahant. Seditionem metuo valde eamque tandem nostris capitibus finiendam. Caesarem aiunt occupare ducatum Wirtenbergensem. Nescio quot iam occupasse oppida. Unde nobis nec vinum nec alia, quae ad commeatum, amplius subministrabuntur. Electorem aiunt omnem ditionem suam iterum in fidem redegisse et ducem Mauritium suo etiam ducatu privasse. De langrafio etiam incerta multa. Illi, quoniam hoc belli tempore nihil nisi pecunias quaesiverunt et emunxerunt urbes, valde male apud nos audiunt, unde etiam tanto facilius ad pactum ineundum commovebuntur. Memminga, Bibracum et aliae civitates etiam declinant. Gervasius, nescio quo spiritu indutus insano, pro publica concione laudat pium caesaris animum. Suadet, ut dedant se. Eum esse conversum; non enim quaerere evangelii internicionem, sed nescio quae alia. Audio Frechtum Ulmae quoque nimium in hanc rem concessisse. Sumus nos unanimes: Clamamus ad ravim usque, poenitentiam ut nunquam antehac urgemus, sed non possumus efficere, ut abrogentur abusus, usura, blasphemiae, etc. Unde mihi non multum boni promitto. Age! Commendamus nos et ecclesiam domino, cuius est; qui solus est caput eius. Oportet probetur. Quid vero nobis in his turbis sit agendum, consule, obsecro. Dum steterint apud veritatem, ad sanguinem usque manebimus. Ubi vero se tradiderint aut si eos se tradituros sentiamus, non puto ullo modo nobis esse manendum. Si inciderimus in manus eorum, erimus deo e superius contribuente spiritum suum animosi et alacres in testimonio Iesu. Si vero contigerit commoda elabendi occasio, utamur ea prudenter. Non enim possum manere apud hanc ecclesiam, quae societatem cum Belial init; ubi non dabitur libera veritatis professio. Nolunt domini nostri remittere 3 fratres, ne videantur defectionem meditari, quam tamen revera meditantur. In ministris tandem cudetur haec faba. Nobis enim sic instantibus aperte dicunt, annon insani simus? Quid cum plebe simus effecturi? Plebem ipsam in nos irruituram, ubi aliquid ipsi sit patiendum. In summa: Inter sacrum et saxum stamus. Tigurini bene faciunt, quod interdixerunt, ne quis abeat militatum, dann vil lüt, hoh und nider, redend den Eidtgnossen so übel, das mirs hertz bluͤten moͤcht. Wil gern sehen, was si usrichtind. Man sichts aber leider wol. Der Schertlin laßt nun auch daugen ins tüfels nammen vergülden. Privata quaerunt omnes! D. Laetus est etiam valde dubii animi, sicut ex literis eius forte intelligis. Nescit, quo se vertat. Illum solum ego suspicio, parique me cum ipso committam fortunae. Vellem, ut ad nos scriberent domini Tigurini et facerent aliquam redeundi spem, ne videremur ab eis in his periculis deseri prorsus. Si quid certius fieri senserimus, communi epistola ipsis significabimus. D. Bernhardinus valde deiectus est. Novit enim is ingenia horum antichristianorum. Rogavit, ut ipsum tibi commendem. D. Stanggarus agit tibi magnas gratias pro oblata amicitia. Mittit tibi haec duo opuscula. Zollerus valet. Heinrych Rychmuͦt torquem aureum (nisi me materia fallit) de collo depensum gestat hic; miror, si domi quoque. Alter eius comes Braevaldus est honestus homo et gravis. Postridie consules eligentur. Si expectassent illi, scripsissem quoque. Non tamen alios eligendos puto quam veteres: Welserum scilicet et Herbrotum. Welser omnibus modis quaerit pacem. Alter non item, nisi me fallit iudicium eiusque dissona sunt ab animo verba. Praeterea modo quod scribam, non habeo, nisi quod, si forte ad vos venerint iuvenes hi, Philippus Wirsung, Georgius et David Weiß, Augustani, qui iam Argentinae literis operam dant, habeatis eos propter honestissimos ipsorum et satis opulentos parentes commendatos, quorum alter, Wirsungus, est ex scholarchis unus. Hi me rogarunt, ut eos vobis commendarem, ut, si forte venerint Tigurum (scribent enim eis, ut Tigurum se recipiant), prospiciatis eis, apud honestum aliquem ut vivant virum. Sumptus largiter suppeditabuntur. Xystus et ego erimus fideiussores. Afferent etiam sine dubio meas secum commendatorias, quas a me impetratas parentes Argentinam mittunt, ut his fiat eis spes, quod Tiguri possint commodius nancisci hospitium. Voglerus ante paucos dies mihi confessus per scriptum ad me missum, quod ante annum, cum Lindoae ageret, se ibi uxorem duxisse d. Achillis Gassari sororis filiam. Ea iam a d. Achille, qui civis Augustanus factus est, ad se accersita; quam statim reperit Voglerus eamque tam frequenter accessit, ut doctori fieret suspectus. Percontatus itaque prius ex sorore intelligit, quod eam duxerit. Deinde ipsum etiam allocutus Voglerum, qui fassus est se eam duxisse eiusque opem implorat, ut et patri reconcilietur et ut conditionem nanciscatur. Ego, ubi hoc ex ipso intellexi, adii d. Achillem, num ita se res habeant, rogatum. Illum sentio rem urgere nec facile Voglerum hic elabi posse. Scripsi ergo hac de re ad d. Vadianum d. Achille sic suadente, si forte is praebuerit se commodum mediatorem inter Voglerum seniorem et doctorem Achillem, utrumque sibi familiarem. Non igitur est, ut tu quicquam ei, nisi commode fieri posset, indices. Ego ipse etiam scribam ei. Volui tantum tibi significare, si quid praeberes consilii. Est ipsa virgo honesta, sed nescio, quam donata. Rescribas ocius, oro, ut vel aliquantulum in his turbis respirem. Cessant omnia mea studia. Aegre conciones meas compono. Sacra tantum lego. Animus ita distrahitur, non metu, sed perplexitate rei, ut et ad preces non tam sim, quam me velim esse, habilis. D. Gvalthero dic salutem. Remisissem ei in epistolam ad Hebraeos memorialia, nisi alias literis multis onerassem nuncios. Mittam brevi. Salutabis etiam uxorem et liberos dulcissimos. Salutat te mea. Valere cupio d.  Pellicanum, d. Theodorum aliosque venerandos patres et fratres. Iubet te salvere d. Xystus plurimum, qui, dum haec scribo, mecum est. Augustae Vindelicorum, 7. ianuarii 1547. Ignosce. Relegere non licuit. Clarissimo viro d. Heinrycho Bullingero, fidelissimo Tigurinae ecclesiae pastori, domino et patri suo venerando. M. Heinrych Bullinger.
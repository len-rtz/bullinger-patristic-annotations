S. Habes Megandrum nostrum, charissime Heinrice, vivam epistolam omnium eorum, quae de ecclesię nostrę rebus scire desideras. Hoc fruere, illius colloquio saturare. Et utinam mihi vel semel hec contingeret fęlicitas, qua vel tibi soli vel Pellicano, Leoni ceterisque loqui liceret in longas noctes! Semper cogor, nolim velim, in angulo meo delitescere et non nisi cartis apud fratres quę potius vellem atque possem agere coram. Tu ex omnibus unus es, quem nec pudet nec pęnitet ad omnem meam necessitatem se accommodare, atque id, quod longe omnium maximum censeo, syncero plenoque caritatis animo. Dominus, dum me suo dignari velit ministerio, vel te mihi totum praestet vel Tiguri multos in annos servet incolumem non solum nostris ecclesiis et fratribus, sed toti reipublicae christianae! Age tu, quae pollicitus es ut praestes. Bartholomei ferias expecto, quibus dum nos non accesseris, vera tandem aliquando me scripsisse experieris, nempe te me Bernę nunquam visurum. Epistolam tuam ad Bucerum scriptam remitto una cum consilio, quod et nos dedimus. Placent omnia, et utinam ęquos habeant iudices. Age sciam, ut se res nunc habeat cum Bucero. Vellem ego et illius epistolae copiam habere, aut a quibus tandem persuasi talia per Sebastianum Zofingam nunciaveritis. Integritas fratrum Argentinensium alioqui constat, nisi alii nunc facti sint. Hebreorum commentarii cui displicerent, nisi cui nihil placet? Perge. Me nihil remoratur, quod Megander linguarum peritus nullos videt commentarios. Pellicani simul et tuis delector, id quod citra adulationem dixerim. Video abesse ostentationem, disceptationem, adesse vero sinceritatem, et ut sensus scripturarum nobis reddatur genuinus, modo pergatis uterque. Actis catabaptistarum disces, quae Zofingę acta sunt. Tuo egerem consilio, quibusnam mediis profliganda hęc secta foret magistratui. Timeo, ne nimium sanguinem illorum sitiat, timeo etiam nimiam indulgentiam ecclesiis plurimum incommodaturam. Ubi igitur poteris, per Megandrum epistola reddas me certiorem. Proinde quae Hebreis addita sunt et Pellicani commentariis, fasciculo composita per servum Megandri mitti cures. Tete, te, inquam, semel videre et audire coram desidero. Ero viaticum, tu sis viator, charissime simul et dilectissime Heinrice, nec opus est, ut pluribus adventum tuum communices, modo ego illius certus esse possem. Vale, atque id perpetuo cum uxore, familia, fratribus et symmistis, et ut frater se vobiscum habuerit, vel uno indica apice. 5. augusti. Tuum minimum sed deditissimum nummisma. Es ist bi unß einer, sol ze Boswil inn empteren pfarrer sin gsin, gehört übel. Si tibi fuerit notus, indica mihi, quale habeat testimonium. Caeterum literas meas, animi mei in te testes locupletissimas, tibi soli scribo. Semper perpetuoque salve et vale. Heinrico Bullingero, Tigurino ecclesiastę, fratri suo charissimo.
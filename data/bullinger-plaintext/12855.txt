Gratiam et pacem a domino. Literas tuas, domine colende, maxima ab initio cum voluptate legi. Iam enim ad nos allatum erat non tantum Antichristum d. Gualtheri a Quinque Pagicis ad exustionem peti, sed et ipsum d. Rodol-phum ad supplicium postulari, simulque tibi crimen, nescio quod, ab ipsis intentari, quo poena aliqua afficereris. Quod sane maximo cum dolore accipiebam, neque iam in parvis eram angustiis prioribus temporibus doctus. Nam cum priora considerarem, idem praeludium cladi nostrae funestae fuisse inveniebam, unde et nunc non parvam exorituram tempestatem iudicabam. Quod ut firmius crederem, accedebat apparatus belli, de quo audiebam, cum singulis momentis in armis esse iuberentur (ut fama erat), quotquot in tota ditione Tigurinorum 14 annum excessissent. Quamvis famam eundo crescere haud ignorabam, tamen non nihil esse sciebam, cum quaedam a fide dignis viris accepissem. Rem autem sopitam esse valde gaudemus, et bellum non hanc ob causam a vestratibus apparari magno cum gaudio accipimus. Magna est illorum temerariaque audacia et impietas, quibus, quidquid cogitare libet, etiam conari licet. Sperarunt fortassis tales esse in magistratu, qui metu illorum perculsi veritati viam essent praeclusuri et veritatis ministros ad lanienam tradituri, quemadmodum olim factum haud ignorant. Sed meliora mihi iam de Tigurinis polliceor. Utinam non fallar! Erit enim tempus, atque iam nunc est, cum pii probabuntur. Dominus sit nobis propitius! Quod ad res Germanorum attinet, quantum ex literis tuis, ex d. Bernhardino et d. Calvino intelligo, iam actum est de libertate Germanorum; actum et de religione. Peccata sane nostra sunt magna. Unicum mihi solatium aliquas qualescunque fore reliquias ecclesiae. Oves Christi nemo rapiet e manu eius. Quod autem multi refugiunt a domino, eo minus me offendit, quod scio oportere esse probationes. Qui sunt ex nobis, nobiscum manebunt. Paleae a tritico separantur. Nunc nunc revelantur ex multis cordibus cogitationes. Pii suum praesidium et solatium habent in domino. Aufertur auxilium humanum, ut dominus solus ecclesię suae periclitanti  subveniat! Quo autem maiores sunt insultus et elatio impii Herodis, eo citius delendum fore non dubito. Iam iam antichristus extrema agit; ideo omnes vires suas exerit. Sed fortior est dominus; in eo, qui nos confortat, omnia possumus. Cum d. Bernhardino (in quo evidentissime videmus dominum suos custodire et eripere) fui, quantum potui humanitatis ei exhibui. Nostra nunc res agitur; paries nam proximus ardet. Constantiam constantem esse plures exoptant. Metuunt eam desertam, partes caesaris sequuturam. Tum quid nobis expectandum, nemo ignorat. Utinam recipiatur a nostris! Sed vigilabit senatus vester prudentissimus. Vigilabit et dominus pro ecclesia sua, cui negotium committemus. Qui nisi custodierit civitatem, frustra vigilabunt, qui custodiunt eam. Iam nunc puto me videre hostes limites nostros invadere, incendiis, rapinis, stupris atque omnibus sceleribus implentes. Catastrophe enim fabulę restat, quę nobis transigenda erit. Fiat itaque voluntas domini. Veritatem cum omnibus piis in finem usque adseram fidelissime domini gratia mihi assistente. Spes nostra non est in victoriis, sed in domino, ipsissima salutis petra. Vale in domino. Salutem precamur toti tuae domui, d. Gualthero cum omnibus piis. Aarovię, 9. februarii 1547. Me totum tibi ut hactenus commendo. Tuae humanitati deditissimus Christia. Hochholzer. Clarissimo viro d. Heinrycho Bullingero, ministro Christi in ecclesia Tigurina fidelissimo, domino suo tanquam patri semper colendo.
Georg, grave zu Wirtemberg unnd zu Mumpelgart, etc. Unsern grus zevor, lieber besonder! Wir haben ewer schreiben von dato den 17. diß monats, darinn allerhandt newer zytungen, zu gnedigen dangk behendigt und verstanden. Und hetten uch gern, waß wider von Augspurg (so unser bott, wir täglichs von unserm gesanthen zu Augspurg gewertig) ankommen, zugeschigkt. Wissen derhalben itzt nichts news, dan daß der konig von Frangkrich noch ruwig und still sitzt, aber die tutschen knecht noch byeinander hatt, alßdan Ravenspurg und ander stett belangt, daß sie die knecht wintern oder gelt geben sollen, etc. Darby sicht man, wan man sich schon mit dem kayser vertregt, wie man uß sorgen und gevärden kommen ist! Der herr woll unß einst gnediglich erretten! Amen. Wir schigken uch auch hirneben der churfursten antwort, sie kay[serliche]r m[ajestä]d uf den puncten der religion gegeben, hiemit, wie ir begert, widerumb zu. Versehen unß auch, ir habt nunmer unser schriben von Melchior Schlosser, ewerm stattbotten, entpfangen. Haben wir uch uf ewer schriben gnediglich wider anzaigen wollen. Uch hiemit dem herren thuͦn bevelhen. Datum Basel, den 20. octobris anno, etc., 47. G. g[rave] z[u] Wyrttemberg, etc. Dem wolgelerten, unserm lieben besondern maister Heinrich Bullinger, predicant zu Zürich.
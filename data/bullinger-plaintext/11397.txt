Gnad und frid von gott etc. Das buͦch hab ich wider empfangen von bruͦder Wolffen; begärte, wo es üch nitt ungelägen were, ir wöltind mir ouch das buͤchlin bald zuͦschicken, das ich üch von der handlung concordie gelyhen hab etc. Die 4 ß sind mir ouch worden, deßglych die 15 batz. Der überigen schuld ist noch 10 ß; der dörffend ir ghein acht haben. Wirt mir hie neißwas, so gib ichs, wo nitt, so gib ichs uß dem minen. Und söllend niemandts wyter ansträngen. So bald ich ettwas gwisses uß Engelland hätte, wölt ich üch mitteylen. Mitt der Öw ist noch nüt uußgemacht; die dommpfaffen hättends gern, min herren und ander werrend. Der keyser ist zuͦ Parys gewäsen und ist jetzt in Flandern. Vil prachts wirt geprucht. Ich besorg, man werde die unsern mee mitt listen zuͦ hindergon dann mitt dem schwärt zuͦ nöten underston. Damitt wirt man inen ouch mee angewünnen dann mitt gewallt. Die unsern vermeinend redlich und dappffer zuͦ sin. Gott gäb gnad. Wenn ich schon zuͦ üch hinuff kumb, wil ich gheiner versammlung und unruͦw oder kostens, den die bruͤder mitt mir habind; ich wurde ee daheim blyben. Wenn ich zuͦ üch käm, so käm ich mee, daß ich ein wenig uß der unruͦw entflüch und mich mitt üch, einen oder 2 uffs höchst, erfrowte etc. Der stucken uff die luten söllend ir gewüß sin. Empfellend ettwan einen inet 8 tagen har zum huß ze vragen etc. Ich ha[b] in so grosser unmuͦß geschriben, alls ich nitt ettlic[h] manot gehept. Vale. Tuus ex animo H. B. Stumpfio suo.
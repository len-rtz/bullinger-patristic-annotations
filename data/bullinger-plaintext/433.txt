Mitto exemplum [literarum] mearum ad Bernenses, praeterea epistolas ad Hallerum et Musculum nostros, quas diebus hisce in codice quodam nihil minus quam ipsas quaerens repperi. Volebam autem illas proximis ad te datis literis coniungere; verum cum abmandandus esset nuncius, diu quaesitas nusquam inveniebam, quia imprudens in codice concluseram. Iam igitur vel sero accipient, officium tamen meum qualitercunque sensuri. Ah ora pro nobis, mi amice et charissime frater. SÄ™culum videtur, quod nihil abs te redditur literarum. Admone nos tempestiviter, si quid forte proximis comitiis adversum exules nos apud vestros C[aesar]. Si quid quando scribere velis, Vitodurum mitte hospiti, cui Corona insigne est; nam illuc subinde Hieronymus Emporus, porrochus hic noster, proficiscitur. Germanus meus frater cum optima sorore meaque coniuge te tuamque domum plurimo plus in domino salvere et valere iubent vestris se piis votis diligentissime commendantes. Salveant omnes fratres et amici, inprimis administri tui, in domino cum Gervasio nostro et utroque Anglo, Butlero et Hopero. Bene vale. 14. Februarii 1549. Bullingero suo. Tiguri.
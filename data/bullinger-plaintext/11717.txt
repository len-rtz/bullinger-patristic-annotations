S. in solida nostra salute Christo. Ego vero dispeream, Bullingere, venerande in domino et longe charissime frater, si ulla silentii mei caussa fuit, nisi quod a proxime datis ad te literis in nullum tabellarium, qui istuc proficisceretur, incidi. Ne vero diligentius quaererem, fecerunt innumera mea negocia et turbulenta ista vereque dubia tempora, quamquam toto hoc tempore non adeo multum fuit earum rerum, quarum tu cognitione delectaris, quod certo ad te scribere possem in tanta mendaciorum licentia. Ignosces igitur, mi anime, si quid hic peccatum a me existimas; sarciam porro diligenter, si iuverit occasio, quod neglexi, siquidem gratificari tibi tam mihi quam recte vivere propositum est, quando bene vivere haud possem, si amico et tanto ingratum me vel levissima suspitione ostenderem. Pudet me mei vehementer, quod respondere mihi tam insigni tuę in me munificentię non est integrum. Quid enim perpetua ista vota, ut cęlestis et ditissimus pater in celis vicem hic meam impleat et centuplicata aut millecuplata omnia tibi pro sua benignitate reponat, quid, inquam, sunt aut quorsum proficiunt ista? Facile cuivis fuerit istius modi pleno ore precari, tametsi ego totis animis istuc faciam. Sed ah, quam vellem re ipsa meam erga te summam gratitudinem ita testari, ut intelligeres in hoc me esse, ut officiositate et beneficiis te pulchre vincerem! Verum ferenda mihi, immo tibi quoque hęc mea infelicitas tantisper, dum casus aliquis ferat, ut, quod impense cupio, fęlici successu efficiam. Nunc verbis gratias ago pro eruditissimis commentariis et aliis libellis tuis, dono profecto multis mihi nominibus, praecipue vero, quia tuus labor est, qui animum et ingenium tuum mihi refert, longe gratissimo. Valde placent, quę in 17. caput scripsisti; caussas nosti. Dominus te frugiferam olivam in domo sua diutissime conservet! Scripsi per tabellionem istum et Gervasio nostro et consuli Funckio. Remitto alterum illud scriptum, Bernatium scilicet sententiam. Salvere te iubent seque tibi accuratissime commendatos cupiunt germanus frater cum Conrado Zviccio, cuius frater apud Episcopicellę oppidulum agit quique iam semel atque iterum literis suis rogavit, ut ad vos scribens se vestris sacris apud dominum precationibus diligenter commendarem. Valde enim illic crudeliter sevit pestis, ut singulis septimanis non minus 26 aut 27 rapiat, qui numerus nostrorum hic morientium tantum non superat, quum interim nostra urbs quadruplo maior sit oppidulo illo. Optimus Zviccius singulis momentis vitam periclitatur propter Christum, cuius glorię sitientissimus est, nec potuit negare officium tam afflictis tanque afflictim flagitantibus, quibus etiam sanctissimum pastorem suum hęc domini manus abstulerat, ut errabundis iam ovibus similes essent. Indicabis hoc inprimis Pellicano nostro, qui propter veterem amiciciam impensius illum amat, quo vitae autorem pro salute ipsius ardentius precetur; dici enim nequit, quantam hic iacturam faceret nostra ecclesia, si hoc zelo dei flagrantissimum pectus nobis eriperetur. Adest nuncius praeter expectationem. Valebis igitur, cor meum. Commenda me omnibus fratribus et amicis. Imprimis Gvaltherum, optimum amicum, plus plurimo meis verbis saluta. Non possum quicquam addere. Tuus A. Bl.
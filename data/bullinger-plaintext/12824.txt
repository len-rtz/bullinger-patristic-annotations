Insonders vertrauwter, allerliebster bruͦder, ewer getrüw schreiben hab ich abermals zuͦ grossem, hertzlichem danck vernommen. Der lieb gott welle sein trüw und barmhertzigkait ewig uber euch und die ewern walten lassen! Ich byn meins tails (dem herren seye lob und preys in ewigkait!) wol getroͤst. Er hat mich nunmehr lang genuͦg mitt grosser kommelichait und vyl seinen guͦtthaten leben lassen, mich offt meinen finden ausß dem rachen gezogen. Wann, wie und wa er will, geschech sein gnediger, allerbester will an mir. Ich waiß doch, das ich diß angefochten, ellend leben an ewige ruͦ und himlische sicherhait vertauschen wird, und von allem ubel seligklich erloͤst. Aber gmain sachen, und das es alls ellendklich zuͦgaht (baide, auff der find und unser seyten, sy alls frevel, die unsern alls verzagt sind) und sovyl frommer hertzen und gotteskinder als erbermlich desshalb gequelt werden, das thuͦt mir billich wee. Ach mein gott und getruwester vatter! Hab ain gnedigs insechen. Verzich unser allte und newe schuld. Erreddt unß mitt deiner gerechtikait. Mach groß an unß dinen hailgen nammen. Gib verstand, weyshait und hertz, das wir in disem schwaͤren creutz erkennen und thain moͤgind, das dir gefellig und ehrlich und deinem gnadreychen wort und evangelio furderlich seye. Amen. Meine herren schicken den ewern gethonen aid der funff stett dem kaiser. Da werdt ir aber jomer uber jomer sechen! Gott seye unß gnedig. Das ich wenig schrib dißmal, ist unzalbarer geschefft und frombder gest, ouch vyl anders schreibens schuld, das ych yetz verrichten muͦß. In summa: An ewer truw, liebe und vleyß gegen unß und der sach gottes haben wir kainen mangel. Das irs aber nitt alles bringen kondt, dahin ir gern wollt, glaub ich hertzlich wol. Wir wellen den herren gott von hertzen anruͤffen und zuͦ im schreyen, er welle alle guͦte anwisung auß seinem wort wurklich machen durch seines gaists krafft und sterck. Was meiner herren anlygen und beger allezeyt were, berichteten sy euch, auch Basel, Bern und Schaffhausen gern. Diewyl sy aber sechend und erfarend, das ir on die anderen Aidgnossen nichts handlen wellend oder doͤrffend, und sy daneben wissend, wie die anderen gesynnet seind, muͦssend sy es underlassen und gott bevelchen. Dem stond wir allso bloß. Mögend nitt wyssen, wie und was wider unß gehandelt wirt. Man sagt, und schreibends ettlich rund, das gemain Aidtgnossen sich entschlossen uff disem tag, das sy sich weder Costentz noch kainer anderen statt annemen wellen. Und ist ain frommer Turgoͤwer yetz zuͦ Zell gesin. Dem hat doctor Christoff alles erzellt, was uff ewerm tag gehanndelt diser sach, ouch der knecht strauff und anderer ding halber. Ist zuͦ Zell nitt geringe fröd, dann man suͦcht zuͦ Zell und allenthalb die hoptleut und ander, so disen stenden anhengig gewesen. Aber der starck gott kan dem schympf bald den boden usstossen. Wirts ouch thain, so wir uns zuͦ im bekerend. Wellt nitt lassen und mich by disem botten berichten, wann der tag mitt dem Frantzosen angehn werde. Man versicht sich gentzlich, der kaiser werde die Aidgnossen ankommen, damitt sy die von Basel dahein vermoͤgind, damitt sy den jungen hertzog Christoph von Wirtemperg, darzuͦ auch grauff Joͤrgen, nitt uffhaltind. Das wirt dann aber ain newe unruͦgeberen. O was gedancken hab ich diß orts! Aber der herr wirts wol recht alles schicken. Mitt dem Maximilian, des kuͦnigs sun, ists nichts. Man hats her ouch geschriben, aber nichts daran. Necht ist des hoptmans Marcell Dietrichs knecht, ainer von Ulm, den allernechsten kommen. Sagt, das es allenthalb um Ulm voller volck lyge, ouch vyl Spanyer und Italianer in der statt. Seye der kaiser zuͦ Gyslingen gewesen. Achte, er seye nunmehr gewisslich zuͦ Ulm. Sagt ouch von ettlichen, die inn auff dem gaul habind sechen sytzen, seye kain zwyfel, er seye noch by leben; lasse auch kuntschafft machen auff diejhenigen, so seines tods halber gewett thon haben. Er soll vier wochen zuͦ Ulm bleyben, sich allda inn das holtz lassen legen. Man achtet aber, er werde Ulm nitt bald verlassen usß vyl ursachen. Aber der lieb gott wirts alles wol und vyllicht noch besser schicken, ouch zytlich, dann es sich ansechen lasst. Im wellen wir trauwen und glouben durch tod und leben. Er gebe hertz und ain starcken, vertrauwten gaist uff seinen gwaltigen bystand, damitt wir auch im lyden und tod selbs sygen und alle dise wellt sampt iren fuͤrsten im glouben uberwynden moͤgend. Amen. Min lieber bruͦder und vetter empietend euch alles liebs und guͦts. Bittend ernstlich fuͤr uns mitt allen frommen. Sagt allen guͦten herren und freunden alles guͦtz und vyl gruͦtz, sonderlich ewerm gantzen hausgesind. Gott mitt euch! Datum 27. ianuarii 1547.
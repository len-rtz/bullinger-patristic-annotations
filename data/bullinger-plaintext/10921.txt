Quod rarius Philippi Mela[nchthonis] Dialecticen, quam tu a me dudum petebas, miserim, non abs re esse factum velim existimes. Arbitrabar enim postremam me habiturum ęditionem multo illustriorem et completiorem, tabulis etiam in decem praedicamentorum ordines pellucidis ab ipso autore pulchre ornatam. Hanc cum non invenerim, aliam mittere non degravabor. Verum quam primum alterius exemplar nactus ero, ad te illico feretur. Adieci insuper libellum De inveniendi argumenti disciplina non inelegantem, Dialecticam item Neobarii, quo usus fui Parisiis praeceptore. Quae novi quidem aut nihil aut parum certe, sed nova quadam tradendi ratione prima illa dialectices principia habet. Hanc autem ob causam mittere volui, non ut tibi foret usui, sed obiter percurreres. Quae si non displicuerit, eam praelegendam pueris traderes. Habet enim dialogi natura per se hoc, ut tędium levet, id quod vel in hoc ipse senties facile. Compendium porro Barto[lomaei] Latomi, quod in artem disserendi R[udolphi] Agricolę denuo auxit et revisits, iam iam accepi, unicum tantum exemplar. Cum igitur magna exemplorum penuria apud nos sit, id typographis, ut denuo in usum studiosorum imprimatur, [ex]hibui. Proximis nundinis, ut spero, prorsus absolvetur. Novi nihil habeo, quod scribam. Illud autem non praetermittam: Hodie Gallis allatę sunt literae, quibus pro certo accepimus delphinum, Francorum regis filium, vita esse defunctum. Verumne sit, et nos dubitamus. Vale. Haec ob temporis angustiam et nuntii celerem abitionem exarare vix potui. Quare aequi bonique consule. Datum raptim, Basileae, 20. augusti 1536. Tuus ex animo, quantus est subditus. Erudito ac pio viro d. Henricho Bullingero, divini verbi apud Tigurinos concionatori, suo patrono inprimis observando. Gen Zürich.
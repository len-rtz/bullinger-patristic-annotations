S. Forte inveni Tigurinum hunc hic apud Sanenses. Non potui ergo intermittere, quin per ipsum ad te vel unum verbum scriberem, praesertim ut te gaudii mei participem facerem; scias enim recte hic succedere omnia per domini gratiam. Idola omnia sublata sunt, et sacrificuli discesserunt, et pulchre se populus evangelicę disciplinae accommodare velle videtur. Rudia quidem adhuc sunt omnia; sed bene spero. Quando Bernam reversurus sim, adhuc nescio; expecto, quando mittatur certus aliquis pastor, qui huic ecclesiae praesit. Plura propter multa negotia non possum. Tu pauca hęc boni consule et ad me quoque scribe, si quid habes novi. Saluta familiam tuam omnem, fratrem quoque meum, cui nunc non vacat scribere, fratres denique ac symmystas omnes. Salutat te praefectus noster d. Ioannes Rodolphus a Gravenried. Sanae 15. ianuarii 1556. Io[annes] Hallerus tuus. Clarissimo viro d. Heinrycho Bullingero, Tigurinae ecclesiae pastori fidelissimo, domino ac compatri charissimo et colendissimo suo. Zürich.
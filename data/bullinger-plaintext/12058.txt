S. P. Communicaui de Hospiniani causa, ornatiss. Bullingere, cum prudentiss. dno Theodoro Brando, consule nostro, et lectis literis tuis multisque uerbis ultro citroque habitis tandem inter nos conuenit consultissimum fore, vt is quamprimum huc redeat. Nam controuersiae componendae aliquot senatorii ordinis viri iampridem designati sunt, 5 in mandatis diserte, ut Franciscus Conradus in ordinem cogatur, si sibi quod libet licere existimarit, habentes. Qui sane bis iam diem causae cognitioni dictum ob istius absentiam diffundere coacti fuerunt. Proinde si is praerogatiua ampliss. senatus uestri nostro ad petitionem fratrum et adfinium suorum commendetur, eam sibi commendationem magno usui et adiumento fore nobis persuasissimum habemus. Verum de his melius consul. Quod autem, humaniss. Bullingere, hanc scribendi necessitatem tantopere nescio depreceris dicam an excuses, bona uerba quaeso! Quasi uero ego non te plurimum amare debeam, quod communis amici nomine ad me literas dare non sis dedignatus. Nihil certe iis gratius accidere potuisset, functioni sanctissimae, cui praees, pulcherrime respondentes, quarum nomine tibi gratias ago immortales, et sic existimes, rogo, me ex eorum numero esse, qui, ut uerbo dicam, tuam eruditionem plurimi facere humanitatem predicare et literis tuis bene 20 elegantibus et amantibus quammaxime delectari solent. Bene vale, vir eruditiss. III. Eid. Octob. Anno M.D. XLIIII Basilea. Opt. Pellicano nostro et omnibus bonis meo nomine plurimam salutem. Tuus ex animo Bonifacius Amerbachius Jurecos.
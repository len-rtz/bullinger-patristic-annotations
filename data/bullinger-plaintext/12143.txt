Gratiam et pacem a domino. Literas tuas, Bucere, prolixas adeoque libellum 13. decembris scriptum circa februarii principium apertum et patentem accepi. Conaris in illo plurima pro Luthero contra nos; quae, qualia sint, nunc inexcussa relinquo. Admirati sunt omnes, qui apud nos viderunt fratres, tuum illud consilium et institutum. Ac tum, cum tuae nobis redderentur, confessio et responsio erant paratae, et, licet paratae non fuissent, tamen tuis non persuasisses silentium. Evidentes enim et plures nobis grandes et iustę confitendi et respondendi occasiones oblatę, imo obtrusę sunt. Et quoniam huc nos perpulit adversarius cum suis, id sibi certo persuasum habeat, ad hanc nostram confessionem et vitam et quicquid facultatum, a deo nobis concessum est, deposituros. Nec cedemus aut tacebimus hic, nisi apertis scripturae locis convicti fuerimus erroris in dogmatibus. Quod si te quoque adversariis coniunxeris - sicuti minaris te videlicet nobis contradicturum, si aliquid de te aut actionibus tuis pro concordia apud nos reparanda commemoremus -, non ideo tamen locum et causam nostram deseremus. Respondimus Luthero modeste. Tui fecimus mentionem necessitate compulsi non inhonestam, nec aliquid de te diximus quam quod vivis testimoniis et comitiorum actis sive codicillis probare possumus. Plura potuissemus, sed amice nos et fraterne erga te gessimus. Ergo si nulla in re petulanter a nobis offensus offensum te dixeris, si ingratus et iniquus nobis esse perrexeris, si non satis alias iniuriarum et rixarum in ecclesia esse putaveris, et tu quoque cum Luthero et suis nobiscum congredi coeperis, cogemur et te cum illis excipere. Pacem cum omnibus, quantum in nobis est, habere cupimus; neminem petulanter provocavimus aut provocamus; interim tamen ab aliis petiti respondere dei auxilio et bonitate causę freti non cessabimus, deo et ecclesię sanctę deferentes iuditium. Iucundum profecto spectaculum exhibebimus nostris hostibus. Sed respondeant deo, qui his occasionem prebent. Lutherus merito a convitiis ac damnatione presenti tempore presertim abstinuisset. Quoniam vero id omnino fieri non potuit, et iam multi illius temeritatem non improbant - sed tacendo quasi confirmant, sed et scriptis forte comprobabunt -, deo, iudici nostro, causam nostram humiliter offerimus iudicandam, inque castris domini nostri intrepide stantes et auxilium Christi invocantes expectabimus, etc. Dominus Iesus servet ecclesiam suam. Literas illustrissimi principis Bavari accepi, et ago tibi gratias ingentes. Froschouerus exemplum tibi responsionis et confessionis nostrę meo tibi nomine dabit. Vale. Tiguri, 12. martii 1545. H. Bullingerus tuus. Bucero.
Gnad unnd frid von gott unnserm hern zuvor, günstigen liebenn bruͤder. Üwer anzöig habennt wir verstannden unnd nach allem etc. unns gemeinlich unnd einhellengklich beraten unnd by uns beschlossenn, unangesechenn die vereinbarung unnd verkherunng dero von Straßburg und Luters in demselben, by luterm heiligem wort gottes, uff unnser disputatz erhaltten unnd bißhar durch uns geprediget, war unnd stät zu belyben, an alle enndrung etc. Deßhalb üch ouch zum trüwlichesten ermannt unnd gepettenn habenn, by demselben nach üwerm erpietenn, als wir hoffennt, getrüwlich unnd statthafft zu belybenn; wellenn wir wartenn, was joch gott witer durch und mit uns wurcken, derselb uns ouch all in sinem namenn unnd sägen mit zugethaner krafft sins geists erhaltten, das wir üch insonderheit wünschent. Datum 9. iulii anno etc. 32. Ü[wer] gutwilligen gemein bruͤder, im wort diener, uß der statt unnd lanndtschafft von Bern, sampt etlichen von Solothurn unnd Bieln, uf dem gespräch Zoffingen. An die ersamen diener unnd vorständer im wort des hern, Zürich, unnser insonnders getruwe liebenn bruͤder.
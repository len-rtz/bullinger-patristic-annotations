Gratiam et pacem. Recte tu quidem, observande frater, de doctoribus scribis Argentinensibus. Curiosi illi sunt in ecclesiis alienis, in propria plus, quam conveniat, negligentes atque lenes. Utinam domi res suas curarent! Quid consiliis illis suis in Galliam de concordia sarcienda scriptis impetrarint, testatur commentitium illud scriptum Germanis dicatum. Ibi propemodum fatetur se ansam seviendi in miseros ex illis sumpsisse consiliis. Sed ipse excute, quid scripserit rex. Quam vero vanus est nebulo turpissimus! Quam non conveniunt, quae ad Germanos scribit et quae in regno suo mandat! Sed sinamus illum implere mensuram patrum, ut et praemium recipiat patrum. Quae de Argentinensibus scribis, gaudio me non vulgari affecerunt. Id enim Argentinae aliquando eventurum timui, quod Monasterio usu venisse dolemus. Sed dominus misereatur nostri. Sciebam te olim Zvinglii articulos ea lingua ab authore scriptos habere, quos latinos fecerat Leo, unde non putavi necessarium, ut ipsos mitterem. Apologiam modo, quam hactenus non videras, misi, eo potissimum nomine, quod negotium eucharistiae ipsi mihi viderer non obscure tractasse atque adeo et contentiosulis quibusdam satisfecisse pro causa nostra communi. Expectabam tuum calculum. Tametsi enim quibusdam superciliosis "nihil" sis, mihi tamen et meis non nihil es. Interim nihil sumus, quotquot servi dei sumus. Gratia domini, quae nobis data est, laudanda est in omnibus. De exercitu, qui Meronae collectus est, variarunt sententiae. Inauspicata sunt nobis et evangelio Christi, quae quidam narrant. Comander, Curiensis episcopus, nescio quid suspicatur. Sed de hac re alias, ubi certiora habuero. Tu indicabis, quinam in Monasterienses colligant exercitum, et quinam urbi vestri tributum 2000 aureorum imponere ausi sint. Vale. Tiguri, 19. martii anno 1535. H. Bullingerus tuus. Domino Osvaldo Myconio, Basileiensium antistiti vigilantissimo, suo in domino fratri observando.
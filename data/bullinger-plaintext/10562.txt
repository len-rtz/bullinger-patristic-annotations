Salus per regem illum nostrum Christum. Bucerus iam nobis rescripsit, mi charissime Bullingere, et omnino perstat in sua sententia se scilicet cum Philippo nihil dedisse verbo dei dissonum. Nos enim ad illum scripsimus consilia Chelio data nequaquam probari nobis. Iam ille non solum sua firmat, sed a nobis omnino scire vult, quibus rationibus non probentur nobis. Verum ne scribendo et rescribendo contentioni futurae futurisque tumultibus materiam praebeamus, statuimus -Thomas scilicet, frater Chuͦnradus cum piis aliquot - plane nihil respondere. Iusto enim codice non possemus complecti, quanta mala videamus ex hisce consiliis nascitura. Ergo nostris impensis Thomas noster Blaurerus, eximiae fidei pectus, ad Ambrosium proficiscitur. Apud hunc forte Bucerum deprehendet, quocum diserte et diffuse de nostra sententia conferet. Si non deprehenderit, cum Ambrosio aget, ut is nostro nomine causam agat cum Bucero. Adversarii iam triumphant Uberlingę et passim; habent enim articulos consiliorum Philippi et Buceri insimulantque nos summę inconstantiae, vermainend, es werd bald noch besser um uns. Deinde communicavit ipse quoque Chelius consilia haec Ambrosio, capitaneo Sangallensi, qui qualis sit, non novi. Hoc vero novi, post abitum Chelii illum multa dira in nos expuisse, als: das wir vil herus glogen habind, das wellend wir wider inhe liegen etc. Ander sagend, wir syind all schelmen, so vil unser etc. Et quid futurum putas, mi frater, ubi nostri intellexerint tantum nos deferre autoritati pontifici[!]? Item dari, ut restituantur quantumcunque severa, a patribus salubriter observata etc. Audacter tuetur hęc Bucerus, vir tam magnus in regno dei, sed tamen discimus magis atque magis non fidendum hominibus. Quodsi charitati studendum ex una, quemadmodum est certe, tamen observandum, ne hanc ledas ex altera. Iam propter incertam spem et in gratiam quorundam durae cervicis hominum, denique non aequis mediis, consultat charitatis studio, non perpendens, quantas turbas moturus sit quamque pessimis suspitionibus conscientias electissimorum offensurus. "Christus", inquit Bucerus, "non tantum noster, sed orbis totius rex est; hinc aliarum quoque nationum habenda ratio." Atque hoc nemo negat. Caeterum crediderim constantia nostra plus nos apud quosvis exteros aedificaturos quam huiusmodi suspectis conatibus. Nos scimus, quo ordine quibusque me[diis] dominus evangelium suum promoverit in tota fere Germania, ut iurare possis, nullis humanis consiliis promotum; per imbecillitatem crevit semen istud synapis. Nunc aliam regulam fingit satan, quemadmodum aliud quoque evangelium. Pro evangelio Christi nascetur securitas quędam carnis. Pro via et medio fingitur fędus cum indignis, ne dicam hostibus. Verum exitus probabit, quam exitialia fuerint isthęc consilia. Interim tamen cavendum, ne ob has causas invicem nos mordeamus, et orandus dominus anxie, ne quid evangelio Christi committamus indignum neve ex una concordia nascantur centum discordiae. Oro, ut satisfacias promisso de mittendo consilio dato per te isti Chelio. Ego ad te quoque mittam, quae a Bucero nobis rescripta fuerint. Vale cum omnibus bonis. 11. februarii 1535. Tuus Io. Zvick. Exciderat illud propemodum: Eiectus est parrocianus Winfeldensis vixque aufugit manus lictorum. Iam apud me est, donec rescripserit Ambrosius, cui hunc bonum virum commendavi. Utinam resipiscerent aliquando vestri! Pientissimo viro Hainricho Bullingero Christum Tiguri syncerissime docenti, observandissimo fratri.
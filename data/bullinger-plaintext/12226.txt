S. D. Perpetuas et immortales tibi, vir semper colendissime, gratias ago pro tantis mihi beneficiis exhibitis. Amplissina vestra beneficia Frisius noster praedicavit amplissime. Utinam et nobis aliquando respondere liceret! Stumpffium arbitror iam fuisse tecum. De Caesare nihil habeo, nisi quod schedae illevit vir fide dignus, quem nosti. Tu schedam remittes. Lutherus mire vehementem librum edidit in pontificios. Atrociora, libenter dicerem imprudentiora quoque non legi unquam. Folia sunt 26. Quos mihi commendasti, Widenhuͦberum et Gügium, excepi pro mea tenuitate, sed animo promptissimo. Illi erunt epistola viva. Lavaterus Badenam missus est legatus; successit in consulatu D. Habius; in senatum allectus est Roystii felicis memoria filius, bonae spei iuvenis. Vale. Tiguri, 14. Iunii 1545. Tuus Bullingerus. Clarissimo viro D. D. Ioachimo Vadiano, colendissimo suo domino et patrono.
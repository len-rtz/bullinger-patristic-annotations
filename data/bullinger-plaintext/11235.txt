Gnad und frid von got, unsrem himelschen vatter, werd wuych und allen denen ferlichen, die mit warheitt nach got iffrend, durch Cristum, unsren herren und heiland etc. Ouch min fruintlichen gruͦß und alles guͦttes syg wuich und her Caspern, her Löuwen und allen [wi]e obstad bereitt etc. Lieber her und bruͦder in gott, wuyer schriben, an mich gethon von des von Halwyl wegen, han ich alles ferstanden. Lieber her und fruind, ich wil wuych nit ferhalten, das mir juncker Hartman selbs von der sach hatt anzeigtt; das ier aber begerrend mines raczs, weis ich nitt wol in denen dingen zeratten, dan dweltt ist listig. Das ouch unser saczung und ornung semlichen dienst (so einer sich selbs weltt von sinen ober herren enczeczen und mit wyb und kind in ein ander land ziechen) ferbiettend, weys ich nuitt umb, wil ouch hierin nuitt gehandlett haben. So man aber der sach rechtt welt thuͦn, duͦech mich guͦtt, das der graff dem von Halwyl noch ein mal selbs schrib und in ansuͦchty mit einer fruintlichen gschriftt, und so der von Halwyl sinen willen dar ingeben wyl, so möchte dan Hartman von Halwyl den selben brieff zuͦ ime nemen und selbs fuir mine herren, einen ersamen ratt zuͦ Bern, komen und raczs oder urlob begerren. Was dan alda ime zuͦ wilfaren wurd begegnen, ouch siner erlichen fruintschaff meinung, wurd er wol fernemen. Hie mitt wurde nieman fellen oder unrechtt thuͦn; ist min ratt. Dem nach kerrend flis an und sind redlich an gott, das wier nit ferfuͤrtt werden und by unser dispytaczion mogen beliben etc. etc. Gruͦeczend mir her Lafentter, Dum Issen den jungen und in suma alle, die mir in guͦtem nach fragen, und wye oben geschriben stad. Geben uff dem 30. tag octtober im 38. jar. Wuyer aller diener Petter Im Hag. Dem errenden und fromen, hoch und wolglertten herren Heinrich Bullinger, diener des wort gottes zuͦ Zuyrich, minem lieben herren und guͦten fruind etc.
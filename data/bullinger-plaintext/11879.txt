Gratiam et pacem a Domino. Ex nundinis nostris Martinianis literas ad te dederam, doctissime Bullingere, maxime hac caussa, ut tuas reciperem. Sed illa spe frustratus sum; vel literae meae non sunt redditae, vel negotia tua plurima non permittunt, ut omnibus satisfacias, qui te literis suis interpellant. At nunc tabellarios nactus tam ydoneos, consulem nostre civitatis et Tscharnerum iuniorem Bernam petentes, abstinere non potui, quin literis meis negotium tibi facerem. Nam hii duo precipui sunt apud nos, qui evangelio adsunt et favent, et quamvis ultro currentibus non sit addendum calcar, tamen exhortari per te alacriores reddet. Nam apud nos non omnia sarta tecta sunt, que ad evangelii gloriam spectant: in corrigendo scelera sunt segnes, episcopo nimis familiares, catabaptistas non cavent, sed alunt potius. Exhortatio tua de his plurimum posset apud illos et prodesset, tamen dissimulando, quod per me scripta, sed tanquam aliunde accepta. Caeterum de rebus Germanicis et Caesareanis per te certior fieri cupio. Caesarem evangelii hostem esse non dubito, imo acerrimum. Pontificis est totus; cum nactus fuerit ansam sive gladii manubrium apprehenderit, saeviet nimirum. Attamen dominus noster Iesus Christus omnia in manu sua habet; is te nobis conservare dignetur superstitem in multa tempora. Ex Rhetiae Curia, kalendis Ianuarii, anno salutis nostrae 1544. Tuus Ioannes Comander. Pietate et dotrina clarissimo viro magistro Heinricho Bullingero, Tigurinae urbis ecclesiae antistiti vigilantissimo, domino suo et fratri cum primis observando.
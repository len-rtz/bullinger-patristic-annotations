Salve. Nec ego quicquam habeo, quod te scire referat. Ad Ambrosium vero nuntius missus est, quem in horas expecto. Si quid ille scitu dignum adtulerit, non ignorabis. De Cęsaris adventu nos nihil habemus. Tamen sunt, qui dicant navalem armaturam contra Turcam parari. Nobis Christi negotium agentibus anxie observandum est, ne animos nostros disiungant insolentes quidam affectus, ex quibus ecclesiae nascatur dissidium, deinde, ne cessemus serio clamare ad deum, ne nos gregemque fidei nostrę concreditum misericordia sua deserat. Amen. Pellicanum, Leonem et Stainerum cum reliquis optimis fratribus salvos volo. Gratias habeo tibi pro libello, quem nuper misisti, de utraque Christi natura. Opere pretium est omnes nervos intendere, ne non erumpant Arriani, non [!] solum propter articuli istius errorem sed ne nova et lamentabili, discordia pessum eat ecclesiae sancta unitas. Sed nonne falsarium insignem egit Hetzerus ille, qui suę impietatis pęnas apud nos luit? [Is] enim prophetas vertens neque apud Esaiam neque Hieremiam Christo dei nomen tribuit. Tale fuit illius hominis ingenium. Epistolam meam remitte aliquando. Non enim habeo exemplar nec vellem cuivis venire in manus. Vale, ornatissime vir, nec desine, me quo cępisti amore complecti. Constantie, 22. octobris 1534. Io. Zvick. Ornatissimo d. Hainrico Bullingero, episcopo Tigurino, observando fratri.
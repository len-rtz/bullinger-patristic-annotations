Gratiam et pacem a domino. Gratias tibi ago ingentes, patrone amantissime, ob literas illas humanissimas, quas d. Butlero tabellario ad me misisti, ex quibus et consilium et solatium ingens percepi, quę mihi in hoc rerum statu et gratissima et utilissima fuerunt. Verum fuga minime opus esse spero, cum vicinia nostra iam aliquot diebus a peste immunis fuerit; languent etiam huius vires in cęteris urbis locis rabiemque pristinam parumper remiserunt. Nec me huius metus mortisque formido adeo vexat, ut huius gratia discedere statuam, verum morborum dolores et incommodam apud exteros tractationem magis horreo. Sed, ut inquis, idem deus adhuc vivit et regnat, imo me tuetur fovetque, qui me olim ab huius sęvitia paterno affectu tutatus est; eidem Paeoni adhuc pharmaca illa efficacissima in promptu esse credo omnibus iis, qui ipsum vera fide et vitae innocentia venerantur coluntque. Quare omnino decrevi (si modo rabies hęc cessaverit) diutius Basileae manere, quamvis non videam, quę causa tam grandis sit, quę me diutius ibi morari velit. Mirum in modum enim hic fere omnia studia frigere videres. In disciplinis nemo est, qui quicquam legat excepto Vito Ardiseo, qui Euclidis Elementum praelegit, sed adeo tarde, ut cursum meum indies remoretur magis quam promoveat. D[ominus] Simon Grineus alternis diebus nunc catechismi, nunc rethorices institutiones praelegit, sed cum nullum certum authorem sibi in his praefixum habeat, auditoribus quoque nihil certi est, quod sequi possint; tum crebris vacationibus plurimum omnium studia remoratur. Certe, ut ingenue, quod sentio, fatear, nisi Otho noster sua familiaritate et privato auxilio mihi tam succurreret, non viderem, quid nam a Basiliensi academia utilitatis ferrem. Parturiunt quidem omnes et promissis hiantes lactant iuvenes, novam universitatis reformationem meditantur, sed nihil promovent. Quare hoc hiemale tempus ibi terere optimum esse duco historiarum lectione et scribendi exercitio me exercens, novo vero ineunte vere rursum tuo utar consilio, quid nam mihi porro agendum sit. Angliam omni studiorum genere florere ex Oxoniensium literis perdidici, quam meis studiis non inutilem fore credo. Ibi enim praeter disciplinarum cognitionem et Britannica lingua et aliae multae res essent, quae a me perceptae non parum me iuvare possent. Sed de his alibi. Nova vero, quae ex Anglia percepi, hęc sunt: Ioannes Hokerus Meidstanensis (quae urbs est Cantiae), et pietate et eruditione insignis vir, sic scribit: „Ruit hic passim Azoticus Dagon, Babyloniorum confractus iamdudum Bel est: Repertus est nuper Cantianorum deus, ligneus divus, pensilis Christus, qui cum quovis Promethei figmento concertare posset; nam et capite nutare, minari oculis, barbam concutere, incurvare corpus, adeuntium aversari et audire preces scitissime noverat. Hic, cum picales monachi sua causa caderent, repertus est in eorum templo plurimo cinctus anathemate, lintheis, cereis, agricis, urbicis, exteris ditatus muneribus. Subodoratus est fucum cordatus vir, Partrigii nostri frater; affixum parieti e vestigio solvit, apparent artes, apparent imposturae, mirus ac polypeus praestigiator. Erant foraminoso corpore occultatę passim fistulae, in quibus ductile per pinnulas ferrum a mystagogo trahebatur, laminis meatus artifitiose cęlantibus. Hinc factum est, ut populum Cantianum, imo et Angliam totam iam sęculis aliquot magno cum quaestu dementarit. Patefactus Meidstonensibus meis (gaudeo patriae) spectaculum primitus dedit ex summo se culmine confertissimo ostentans populo, aliis ex animo aliis Aiacem risu simulantibus. Delatus hinc circulator Londinum est. Invisit aulam; regem ipsum novus hospes novo salutat more. Conglomerant apum ritu aulici; barones, duces, marchiones, comites adsunt et e longinquo ad hoc spectaculi, circumstant, circumspectant, intuentur, vident. Agit ille, minatur oculis, aversatur ore, distorquet nares, mittit deorsum caput, incurvat deorsum corpus, annuit, renuit; vident, rident, mirantur, strepit vocibus theatrum, volitat super aethera clamor. Rex ipse incertum gavisusne magis sit ob patefactam imposturam, an ex animo doluerit magis tot sęculis deludi miserum vulgus. Res ad consiliarios delata est. Habita est post aliquot dies Londini contio; prędicat e suggestu Roffensis episcopus, stat ex advorsum Danieli Bel Cantianorum summo erectus pulpito, ita ut videri ab omnibus commode posset. Hic denuo sese aperit, hic denuo comoedus fabulam scite agit; mirantur, indignantur, stupent, pudet tam turpiter fuisse ab idolo delusos. Cum iam incalesceret concionator ac dei verbum occulte in cordibus eorum operaretur, praecipitio demolitus est ligneum truncum in confertissimos auditores. Hic varius auditur diversorum clamor, rapitur, laceratur, frustillatim conscinditur, in mille confractus partes, tandem in ignem mittitur, et hic tulit exitus illum.“ Hactenus ille. M. vero Thomas Slythurus ad hunc modum scribit: „Iamdudum Romanensis monstri caput deiectum est. Evertuntur nunc undique praecipuę, quibus innitebatur hoc regnum, columnę, ne reędificandi imposterum aliquibus detur occasio. Otiosa enim illa monachorum ac fraterculorum turba e domiciliis truditur, non tamen sine honesto stipendio, quo sibi victum quaeritet. Iam etiam verbi dei machinamenta superstitioni ac impiis tollendis opinionibus tanquam basi ac fundamento per fortissimos Christi ministros admoventur. Quatiunt strenue; hiatus enim ac scissurę opinionum, cum sibi de impiis suis dogmatibus non conveniat, ruinam brevi futuram minantur. In proximo principum ac magnatum nostrorum conventu determinatam ac absolutam omnium rerum et opinionum expeditionem expectamus. Interim vero consultant et deliberant prudentissimi viri, quomodo hęc sine tumultu fiant“ etc. Thomas Othlaeus, iuvenis doctissimus, hęc sic depingit: „Cucullatum papae satellitium indies decrescit. Monachi ac fratres pauci apud nos relicti; brevi nulli in universa Anglia erunt. Peregrinationis nullus locus relictus. Divi divęque omnes, quas solebant imperiti homines in variis Angliae partibus invisere, nunc Londini sunt“ etc. Contigere etiam in harum foelicissimarum rerum cursu quędam facinora horrenda, quorum unum describit M. Michael Drummęus, de puero duodenario, qui patrem in iuditio homicidii reum egit et vicit. Aiebat se vidisse, cum famulum interficeret, referebat ordine et locum et modum mortuumque cadaver ab ipso et concisum et combustum una cum sanguinis vestigiis dixit. Affirmavit hoc tunc praesens mater et alius testis, qui in certius rei argumentum semiusta ossa e cinere collegerat. Domino itaque ut homicida suspenso post aliquot septimanas famulus rediit quaerens veterem herum. Res itaque patefacta est, quod matris adulterę et adulteri impiis consiliis subornata ista fuerunt, quare filius impius cum matre sęva et adultero nefando poenas crudeles dedit. Hęc sunt mundi exercitia. Scribunt et alii doctissimi viri et iuvenes, Heron scilicet, Northonus et alii, qui omnes uno ore foelicissimum Brittanniae statum praedicant. Hęc sunt, quorum desyderio te teneri scio. Misit ad me Ioannis Butleri frater annulum amicitię pignus, Nicolaus noster par caligarum. Eliottus in suis literis chirothecarum mentionem fecit, sed nullas recepi adhuc. Nova apud nos nulla sunt. De libris nunc nihil agere potui; abitum enim d. Butlerus accelerat. Orosium misi, quem te nunc recepisse simul cum aliorum pretio arbitror. De cęteris te proximis literis certiorem faciam. Salvum te cupit d. Myconius. Salutabis vicissim nomine meo universam tuam familiam, d. Theodorum Bibliandrum, Pellicanum, Ammianum, Collinum, Binderum, si modo apud tantos viros homuntio Gvalterus aliquid potest, iisque hęc nova mirabilia nomine meo communices. Vale bene, patrone observande, et Rodolphum tuum semper tibi commendatum habeto. 3. octobris 1538, Basileę, ex aedibus d. Miconii. Rodolphus Gvalterus, tui observantissimus. Et pio et erudito viro d. Heinricho Bullingero, Tigurinae ecclesiae antistiti primario, patrono et praeceptori suo imprimis colendo.
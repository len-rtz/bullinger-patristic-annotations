S. Ut vestrum nemo vocatus est ad hunc conventum, ita nec ex nobis aliquis interfuit. Priusquam igitur nosse potuerim, quidnam actum, parant se omnes ad abeundum. Fieri potest, ut ante quam nos hic intelligas omnia. Equidem super quibus monuisti cum d. Grynęo primum, deinde cum consule nostro, tandem egi cum scriba vestro. Post Longiorem consultationem, quicquid scripsisti, remisi ad legatos tuos. Adfuit Capito, sed maxime propter Wattenwilerum, qui tamen non advenit ob dolorem oculorum, tum propter bona ecclesiastica, ut privatim etiam moneat, recte dispensentur. Esse multa, quę nobis, ait, obprobrentur ab adversariis, quę possint tamen excusari probe et recte; de bonis autem illis non est, quod respondeatur. Pluribus non possum agere nunc ob temporis brevitatem. Propediem ero longior, et necessario quidem. Vale cum tuis et Utingero nostro, cui et ipsi scribam brevi. Basileę, 18. martii anno 36. Tuus Myconius. Bucerus vocatus abiit Augustam. Domino Heinricho Bullingero suo, fratri charissimo.
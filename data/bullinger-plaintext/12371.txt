S.D. Quas per filium Zwinglii beatę memorię misi, Bullingere in domino charissime, non dubito, quin acceperis. Quod ad vocationem dilecti fratris nostri Ioannis Halleri attinet, posteaquam ille nostrę se accommodavit ecclesię et ad concordiam in articulo cęnę dominicę pio sensu intellectam consensit, melius contentus sum, quam nonnulli hic ecclesiasticę pacis parum amantes putant. Proinde persuasum tibi volo Hallerum mihi commendatiorem fore, quam maleconsulti homines divinant. Habet hęc urbs nostra mirabilia quędam et irrequieta ingenia, quę me iam olim magno tędio afficiunt, et eo adigunt, ut sępenumero de migratione cogitem; quorum insolentiam nemo primo aspectu cognoscet, sed ad cognitionem illius prolixa quadam opus est experientia. Sunt iuxta hic multi boni viri, quorum consuetudine Hallerus tuto poterit uti. Quam acceptus sit ecclesię nostrę, ipsa populi in concionibus ipsius frequentia satis declaravit. Et ipsis dominis quam sit gratus, perspicuis argumentis cognoscere potuit. Nec dubito, quin id ex illorum literis facile intelligas. Fratres symmystę polliciti sunt ei omnem humanitatem et ϕιλαδελϕίαν. Reliquum est, ut vocationi isti dominus gratiam incrementi sui accommodet illamque et glorię suę et ecclesię huic fructiferam reddat. Cęterum de colloquio Ratisponensi nihildum audio certi. Conventus protestantium, qui iam Francovadi habetur, satis fertur esse ad resistendum conatibus antichristi unanimis et concors. Vestrum erit isthic christiano consensu dominum nobiscum precari, ut machinas illas antichristianę factionis brachio potentię suę destruat. Bene in domino vale, Bullingere charissime. Salutem, obsecro, d. Gvalthero ac reliquis in domino fratribus. Augustae, 1546, 4. ianuarii. Wolfg. Musculus, tuus in domino. Praestantissimo theologo d. Heinricho Bullingero, antistiti Tigurinę ecclesię, domino ac fratri charissimo.
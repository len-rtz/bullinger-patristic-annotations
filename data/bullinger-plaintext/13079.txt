[Die gna]t Jesu Crysti seie, gynstiger, lieber herr Bolyngerr, [mi]t ewch und unns allen ale zeyt. Amen. Ich hab ewer, lieber her, crystlych schreybenn am dato 26. Julio vor lengest enpfangen unnd byn seyther im bat zu Pfefers gewest. Aber dieweyl der from und trewe diener am evangelio Jesu Crysti sych nyt lenger aufhalten wellen lasen, sonder zu ewch rayset, hab ich ewer lyeb, alß meynem mytbruder in Crysto, derselben bryf verantwurten und myt dysem treuen dyener, fromen heren, schreyben wellen. Ich beken, das wir die straf von got dem hern um unser synt willen, auch wir unnß understanten, seyn wort und alle biebrey, aygner nutz, err, so von den evangelyschen namens darunder braucht, darzu angenomen worden, myt dem schwert wellen erhalten. Warvyr wer Crystus gestorben,  wan man myt kriegen leit kynt beym evangelio erhalten oder evangelysch machen? Der her wil die err habenn! Alle, die berufen sent zu der neuen geburt, wyrt nyt eyner verloren. Darum ist unß recht unnd wol verdient geschechen! Dan meyn meynong nie gewest, das man dem heren seynn evangelio durch bynt [und] schwert erhalten kynt. Der her wyrtz durch den heylygenn gayst unnd die newe geburt in eyn jeden auserwelten auß gnaden erhalten, und in eyner solychen gestalt, das er die er (unnd nyt die, so anders gesucht) haben wyrt, billych habenn soll und haben muͦs! Ich hab vil miesen in den krieg erleyden. Eis werre ich abgefallen, aber der her hat unnd wirt mych auß gnaden errhalten, und basß, dan die laut geschreyen! Habent junger Crysti und auch diser welt seyn wellenn, so doch Crystus seynen glyderen lauter antzaygt, das seyn reych nyt von dyser welt seye. Was darfs dann vil bixen und bulfers? Ob man gleych der oberrkayt well zureimen, sy solenns donn, so gib ich doch demselben keyn glauben, das eß eym oberenn gebire, der auch eyn kryst seyn will. So vil denn Schener betryft, de[n] i[ch] [...] mant, er ist hie onn alle not gewi[chen], [...] heren, wie sych gebyrt, nyt rechnong donn. [...] hetz basß bedacht! Die sach ist gar scharpf, [...] alß schrieben. Kint ich aber zu etwaren gutem helfen, das eym erberen rat leydenlych ime zu gutem komen mecht, da welt ich mych alß eyn crysten ertzaygen, ewer bit ingedenk seynn. Was ich dan heren Haller gutz don hete mygen, solt bey myr nyt gemanglet habenn und noch nyt. Ich hof, der her wert dem satan seine anschleg brechen, genat verleychen, das er widerum zu unnß herkomen myg. Er ist eyn kint Jesu Crysti, gotselyg und frydlych. Das gib ich im (so vil eyn mensch wisen kan) zuygnus. Ich hab weder hofart noch neyt bey im gespyrt. Wie England Schottland geschlagen, an 14000 umbracht, auch Piasentz sych ann kay[serli]ch m[ajesta]tt ergebenn, wert ir haben hervor aleß wisenn. Unnd jetz nyt mee, dann ir hapt mych ale zeyt zu ewern dienst berayt. Bitet got den heren in ewer gemeynn vir mych. Das will ich auch don, dan all sachenn schyken sych, das eynmal an die brob komen mecht. Der herr sterk unseren glaben, errhalt uns byß anß ent, behiet ewch und unnß alle vor ibell! Amen. Datum 3. octobris ano 1547. Griest myr alle ewer mytbruder, die das wort deß heren liebenn. E[wer] w[yllyger] b[ruder] Hanns Welser.
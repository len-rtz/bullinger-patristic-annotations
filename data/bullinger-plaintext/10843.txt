S. Non dubitant hic viri prudentes, quin conventus, qui nunc est propter captivos Salodorenses, non sit finiturus controversiam. Quamobrem ita videtur illis agendum: Legatos videlicet post reditum animandos, ut constantiam contra Salodorenses adversarios induant et perdurent; nam constare tandem hos cessuros. Equidem, quae novi, dicam: Fuerunt hic ex istis duo, qui conati sunt remorari Hugonem, veterem Salodorens[ium] signiferum, et Io[annem] Heinrichum Wincelium, Leonis cognatum, ne proficiscantur Araugiam; timere se, ne praesentia ipsorum gravatura sit causam, quo minus veniatur ad pacem. Tum dixerunt ad eosdem, verum in aurem, Salodorenses omnino pacem petere: "Si wend ein friden han." Interea tamen tales primo se congressu verbis exhibituros, tanquam causę fidant. Hic si legatos inveniant languidulos, perrecturos, qua coeperint, sin aliter, ad pacem directuros iter. Praeterea repetiverunt iidem non semel: "Fides Lutherana nos non gravaret, si quis a nobis peteret; habet missam et simulachra divorum. Zvinglianam vero tam abest ut queamus recipere, quam violare iusiurandum, quod contra eandem dedimus." Haec ita loquuntur apud se suosque; sacerdotes enim papales tanto prosequuntur odio, ut majore non queant. Nuper praefectus Dornacensis gladio per vaginam plebeianum [!] suum vulneravit, quod ipsum acusasset apud senatum de non integre persoluto sacerdotio. Ille, qui testes amisit, Friburgum concessit magna querela, quod, quę pollicitus sit senatus, haud praestiterit. Et multa huius generis numerare possem. Quamobrem his ipsis apud tuos sic utaris, postquam audieris, quae sint acta, ut, si opus fuerit, constantiam contra adversantes paenitus iniicias. Haec tibi. De negocio concordiae nihil audio. Misit per errorem nuper scriba noster Argentinens[ium] confessionem cum apologia, Germanice omnia. Ego mox remisi non legens; petieram enim non hanc, ut de qua nescieram, sed nostram Germanicam, quam in hunc usque diem nondum vidi. Promiserat quidem, sed verbis duntaxat. Neque Grynęus adhuc vidit, quamobrem non est, ut tibi obtemperemus. Equidem in hac fui sententia aliquoties, ut laborem, quem insumpsimus, iudicarem frustraneum. Argentinenses tacent. Bucerus nescio quid agat apud Augustanos illo vocatus. Minę bellorum undique circumvolant; consilia clam sunt. Opus oculis acutis et circumspectis est, nostris praesertim magnatibus. Haec me quandoque perturbare incipiunt. At evanescit omnis turbatio, ubi respicio ad communem rectorem omnium. Vale cum tuis salubriter et cum Utingero nostro. Basileę, 21. aprilis anno 36. Tuus Myco. Domino Heinricho Bullingero, fratri in domino charissimo suo.
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Praefatio in Evangelia</title>
              <author ref="http://viaf.org/viaf/95147024">Hieronymus Stridonensis<date>340-420</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1846</date>
              </publicationStmt>
          <seriesStmt>
           <title>Patrologia Latina, vol. 29</title>
           <idno>HieStr.PrInEv</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>Beatissimo papae Damaso Hieronymus.</head>
<p>
          <pb n="0525C"/>Novum opus facere me cogis ex veteri, ut post
exemplaria Scripturarum toto orbe dispersa, quasi
quidam arbiter sedeam: et quia inter se variant,
quae sint illa quae cum Graeca consentiant veritate,
 decernam. Plus labor, sed periculosa praesumptio,
judicare de caeteris, ipsum ab omnibus judicandum:
senis mutare linguam, et canescentem jam mundum
ad initia retrahere parvulorum. Quis enim doctus
pariter vel indoctus, cum in manus volumen assumpserit,
et a saliva, quam semel imbibit, viderit
<pb n="0526C"/>
discrepare quod lectitat, non statim erumpat in vocem,
me falsarium, me clamans esse sacrilegum,
qui audeam aliquid in veteribus libris addere, mutare,
corrigere? Adversus quam invidiam duplex
causa me consolatur: quod et tu, qui summus Sacerdos
es, fieri jubes: et verum non esse quod variat,
etiam maledicorum testimonio comprobatur.
Si enim Latinis exemplaribus fides est adhibenda,
respondeant, quibus: tot enim sunt exemplaria
 pene quot codices. Sin autem veritas est quaerenda
<pb n="0527A"/>
de pluribus: cur non ad Graecam originem revertentes,
ea quae vel a vitiosis interpretibus male edita,
vel a praesumptoribus imperitis emendata perversius,
vel a librariis dormitantibus addita sunt, aut
mutata, corrigimus? Neque vero ego de veteri disputo
Testamento, quod a Septuaginta senioribus in
Graecam linguam versum, tertio gradu ad nos
usque pervenit. Non quaero quid Aquila, quid Symmachus
sapiant, quare Theodotion inter novos et
veteres medius incedat. Sit illa vera interpretatio,
quam Apostoli probaverunt. De novo nunc loquor
Testamento: quod Graecum esse non dubium est,
excepto apostolo Matthaeo, qui primus in Judaea
Evangelium Christi Hebraicis litteris edidit. Hoc
certe cum in nostro sermone discordat, et diversos
<pb n="0527B"/>
rivulorum tramites ducit: uno de fonte quaerendum
est. Praetermitto eos codices, quos a Luciano
et Hesychio nuncupatos, paucorum hominum asserit
perversa contentio: quibus utique nec in veteri
Instrumento post Septuaginta Interpretes emendare
quid licuit, nec in Novo profuit emendasse:
cum multarum gentium linguis Scriptura ante translata,
doceat falsa esse quae addita sunt. Igitur haec
praesens praefatiuncula pollicetur quatuor tantum
<pb n="0528A"/>
Evangelia, quorum ordo est iste, Matthaeus, Marcus,
Lucas, Joannes, codicum Graecorum emendata
collatione, sed Veterum. Quae ne multum a lectionis
Latinae consuetudine discreparent, ita calamo temperavimus,
ut his tantum quae sensum videbantur
mutare, correctis, reliqua manere pateremur ut fuerant.
Canones quoque, quos Eusebius Caesariensis
episcopus Alexandrinum secutus Ammonium, in decem
numeros ordinavit, sicut in Graeco habentur,
expressimus. Quod si quis de curiosis voluerit nosse,
quae in Evangeliis, vel eadem, vel vicina, vel sola
sint, eorum distinctione cognoscat. Magnus siquidem
hic in nostris codicibus error inolevit, dum quod in
eadem re alius Evangelista plus dixit, in alio quia
minus putaverint, addiderunt. Vel dum eumdem
<pb n="0528B"/>
sensum alius aliter expressit, ille qui unum e quatuor
primum legerat, ad ejus exemplum caeteros
quoque aestimaverit emendandos. Unde accidit, ut
apud nos mixta sint omnia, et in Marco plura Lucae
atque Matthaei: rursum in Matthaeo plura Joannis
et Marci, et in caeteris reliquorum quae aliis propria
sunt, inveniantur. Cum itaque Canones legeris, qui
subjecti sunt, confusionis errore sublato, et similia
omnium scies, et singulis sua quaeque restitues. In
<pb n="0529A"/>
Canone primo concordant quatuor, Matthaeus, Marcus,
Lucas, Joannes. In secundo tres, Matthaeus,
Marcus, Lucas. In tertio tres, Matthaeus, Lucas,
Joannes. In quarto tres, Matthaeus, Marcus, Joannes.
In quinto duo, Matthaeus, Lucas. In sexto duo,
Matthaeus, Marcus. In septimo duo, Matthaeus, Joannes.
In octavo duo, Lucas, Marcus. In nono duo,
Lucas, Joannes. In decimo propria unusquisque,
quae non habentur in aliis, ediderunt. Singulis vero
Evangeliis, ab uno incipiens usque ad finem librorum,
dispar numerus increscit [ <hi>Al.</hi> accrescit]. Hic
nigro colore praescriptus, sub se habet alium ex minio
numerum discolorem, qui ad decem usque
procedens, indicat prior numerus, in quo sit Canone
<pb n="0530A"/>
requirendus. Cum igitur aperto codice, verbi gratia,
illud sive illud capitulum scire volueris, cujus Canonis
sit, statim ex subjecto numero doceberis, et
recurrens ad principia, in quibus Canonum est distincta
congeries, eodemque statim Canone ex titulo
frontis invento, illum quem quaerebas numerum
ejusdem Evangelistae, qui et ipse ex inscriptione
signatur, invenies: atque e vicino caeterorum tramitibus
inspectis, quos numeros e regione habeant,
annotabis. Et cum scieris, recurres ad volumina singulorum,
et sine mora repertis numeris, quos ante
signaveras, reperies [ <hi>Al.</hi> reperias] et loca, in quibus
vel eadem, vel vicina dixerunt. Opto, ut in
Christo valeas, et mei memineris, Papa beatissime.
</p>
</div1>
</body>
  </text>
</TEI>
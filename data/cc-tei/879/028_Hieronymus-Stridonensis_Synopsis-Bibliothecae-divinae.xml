<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Synopsis Bibliothecae divinae</title>
              <author ref="http://viaf.org/viaf/95147024">Hieronymus Stridonensis<date>340-420</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1845</date>
              </publicationStmt>
          <seriesStmt>
           <title>Patrologia Latina, vol. 28</title>
           <idno>HieStr.SyBiDi</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>Synopsis Bibliothecae divinae</head>
<p>
          <pb n="0141"/>Videlicet manifestissima est GENESIS, in qua de creatura mundi, de exordio generis humani, de divisione,
terrae, de confusione linguarum et gentium, usque ad exitum scribitur Hebraeorum.</p>
<p>
          <pb n="0143"/>Patet EXODUS cum decem plagis, cum decalogo, cum mysticis divinisque praeceptis.</p>
<p>In promptu est LEVITICUS liber, in quo singula sacrificia, immo singulae pene syllabae, et vestes Aaron, et
totus ordo Leviticus spirant coelestia sacramenta.</p>
<p>NUMERI vero, nonne totius arithmeticae, et prophetiae Balaam, et quadraginta duarum per eremum mansionum
mysteria continent?</p>
<p>DEUTERONOMIUM quoque secunda lex et Evangelicae legis praefiguratio, nonne sic ea habet quae priora
sunt, ut tamen nova sint omnia de veteribus. Hucusque Moyses, hucusque Pentateuchus: quibus quinque
verbis loqui se velle Apostolus in Ecclesia gloriatur.</p>
<p>JOB exemplar patientiae, quae non mysteria suo sermone complectitur? Prosa incipit, versu labitur, pedestri
sermone finitur, omnesque leges Dialecticae, propositione, assumptione, confirmatione, conclusione
determinat. Singula in eo verba plena sunt sensibus. Et (ut de caeteris sileam) resurrectionem corporum sic
prophetat, ut nullus de ea vel manifestius, vel cautius scripserit: <hi>Scio,</hi> inquit, <hi>quod Redemptor meus vivit, et
in novissimo die de terra surrecturus sum; et rursum circumdabor pelle mea, et in carne mea videbo
Deum, quem visurus sum ego ipse, et oculi mei conspecturi sunt, et non alius. Reposita est haec spes mea in
sinu meo.</hi> </p>
<p>Veniam ad JESUM NAVE, qui typum Domini non solum gestis, verum etiam nomine praefert:
transit Jordanem, hostium regna subvertit, dividit terram victori populo, et per singulas urbes,
viculos, montes, flumina, torrentes, atque confinia, Ecclesiae coelestisque Jerusalem spiritualia regna
describit.</p>
<p>In JUDICUM libro, quot principes populi, tot figurae sunt.</p>
<p>RUTH Moabitis, Isaiae explet vaticinium dicentis: <hi>Emitte agnum, Domine, dominatorem terrae, de petra
deserti, ad montem filiae Sion.</hi> </p>
<p>SAMUEL in Heli mortuo et in occiso Saul veterem legem abolitam monstrat. Porro in Sadoc atque David
novi sacerdotii novique imperii sacramenta testatur.</p>
<p>MALACHIM, id est, tertius et quartus Regum liber, a Salomone usque ad Jechoniam et a Jeroboam filio Nabat
usque ad Osee qui ductus et in Assyrios, regnum Juda et regnum describit Israel. Si historiam respicias,
verba simplicia sunt; si in litteris sensum latentem inspexeris, Ecclesiae paucitas et haereticorum contra
Ecclesiam bella narrantur.</p>
<p>Duodecim Prophetae in unius voluminis angustias coarctati, multo aliud quam sonet in littera,
praefigurant.</p>
<p>OSEE crebro nominat Ephraim, Samariam, Joseph, Jezrael, et uxorem fornicariam, et fornicationis filios,
et adulteram cubiculo clausam mariti, multo tempore sedere viduam, et sub veste lugubri viri ad se
reditum praestolari.</p>
<p>JOEL filius Phatuel describit terram duodecim tribuum, eruca, brucho, locusta, rubigine vastante consumptam;
et post eversionem prioris populi, effusum iri Spiritum sanctum super servos Dei et ancillas, id
est, super centum viginti credentium nomina, et effusum iri in coenaculo Sion. Qui centum viginti ab uno
usque ad quindecim paulatim et per incrementa surgentes, quindecim graduum numerum efficiunt, qui in
psalterio mystice continentur.</p>
<p>AMOS pastor et rusticus et ruborum mora distringens, paucis verbis explicari non potest. Quis enim digne
exprimat tria aut quatuor scelera Damasci, et Gazae, et Tyri, et Idumaeae, et filiorum Ammon et Moab, et
in septimo et octavo gradu Judae et Israel? Hic loquitur ad vaccas pingues, quae sunt in Samariae monte, et
ruituram domum majorem minoremque testatur. Ipse cernit fictorem locustae et stantem Dominum super
murum litum vel adamantinum et uncinum pomorum, attrahentem supplicia peccatoribus et famem in terram:
non famem panis, nec sitim aquae, sed audiendi verbum Dei.</p>
<p>ABDIAS, qui interpretatur Servus Dei, pertonat contra Edom sanguineum terrenumque hominem; fratris
quoque Jacob semper aemulum hasta percutit spiritali.</p>
<p>JONAS, columba pulcherrima, naufragio suo passionem Domini praefigurans, mundum ad poenitentiam revocat,
et sub nomine Ninive gentibus salutem nuntiat.</p>
<p>MICHAEAS, de Morasthi, cohaeres Christi, vastationem annuntiat filiae latronis, et obsidionem ponit contra
eam: quia maxillam percusserit judicis Israel.</p>
<p>NAHUM, consolator orbis, increpat civitatem sanguinum, et post eversionem illius loquitur: <hi>Ecce super
montes pedes evangelizantis et annuntiantis pacem.</hi> </p>
<p>HABACUC, luctator fortis et rigidus, stat super custodiam suam et figit gradum super munitionem, ut
Christum in cruce contempletur, et dicat: <hi>Operuit coelos gloria ejus, et laudis ejus plena est terra. Splendor
ejus ut luxerit, cornua in manibus ejus: ibi abscondita est fortitudo ejus.</hi> </p>
<p>SOPHONIAS, speculator et arcanorum Dei cognitor, audit clamorem a porta Piscium et ejulatum a Secunda,
et contritionem a collibus. Indicit quoque ululatum habitatoribus Pilae, quia conticuit omnis populus Chanaan,
disperierunt universi qui involuti erant argento.</p>
<p>AGGAEUS, festivus et laetus, qui seminavit in lacrymis ut in gaudio meteret, destructum templum aedificat,
Deumque Patrem inducit loquentem: <hi>Adhuc unum modicum, et ego commovebo coelum et terram, et mare, et
aridam, et movebo omnes gentes, et veniet desideratus cunctis gentibus.</hi> </p>
<p>ZACHARIAS memor Domini sui, multiplex in prophetia, Jesum vestibus sordidis indutum et lapidem oculorum
septem, candelabrumque aureum cum totidem lucernis quot oculis, duas quoque olivas a sinistris
lampadis cernit et a dextris: ut post equos nigros, rufos, albos, et varios, et dissipatas quadrigas ex
Ephraim, et equum de Jerusalem, pauperem regem vaticinetur et praedicet, sedentem super pullum, filium
asinae subjugalis.</p>
<p>MALACHIAS aperte, et in fine omnium prophetarum, de abjectione Israel et vocatione gentium: <hi>Non est
mihi,</hi> ait, <hi>voluntas in vobis, dicit Dominus exercituum; et munus non suscipiam de manu vestra. Ab ortu enim
solis usque ad occasum magnum est nomen meum in gentibus; et in omni loco sacrificatur et offertur nomini
meo oblatio munda.</hi> </p>
<p>ISAIAM, JEREMIAM, EZECHIELEM et DANIELEM quis potest vel intelligere, vel exponere? Quorum primus non
prophetiam mihi videtur texere, sed Evangelium;--secundus virgam nuceam et ollam succensam a facie
Aquilonis, et pardum spoliatum suis coloribus et quadruplex diversis metris nectit alphabetum;--tertius principia
et finem tantis habet obscuritatibus involuta, ut apud Hebraeos istae partes cum exordio Geneseos
ante annos triginta non legantur;--quartus vero, qui et extremus inter quatuor prophetas, temporum conscius
et totius mundi <foreign xml:lang="greek">φιλίστωρ</foreign>, lapidem praecisum de monte sine manibus et regna omnia subvertentem,
claro sermone pronuntiat.</p>
<p>
          <pb n="0145"/>DAVID, Simonides noster, Pindarus, et Alcaeus, Flaccus quoque, Catullus, atque Serenus, Christum lyra
personat, et in decachordo psalterio, ab inferis excitat resurgentem.</p>
<p>SALOMON, pacificus et amabilis Domini, mores corrigit, naturam docet, Ecclesiam jungit et Christum,
sanctarumque nuptiarum dulce canit epithalamium.</p>
<p>ESTHER, in Ecclesiae typo, populum liberat de periculo: et interfecto Aman, qui interpretatur iniquitas,
partes convivii et diem celebrem mittit in posteros.</p>
<p>PARALIPOMENON liber, id est, instrumenti veteris <foreign xml:lang="greek">ἐπιτομὴ</foreign>, tantus, talis est, ut absque illo si quis scientiam
Scripturarum sibi voluerit arrogare, seipsum irrideat. Per singula quippe nomina juncturasque
verborum et praetermissae in Regum libris tanguntur historiae, et innumerabiles explicantur Evangelii
quaestiones.</p>
<p>ESDRAS et NEHEMIAS, adjutor videlicet, et consolator a Domino, in unum volumen coarctantur, instaurant
templum, muros exstruunt civitatis; omnisque illa turba populi redeuntis in patriam et descriptio sacerdotum,
Levitarum, Israelis proselytorum, ac per singulas familias murorum ac turrium opera divisa, aliud
in cortice praeferunt, aliud retinent in medulla. Cernis me Scripturarum amore raptum, excessisse modum
epistolae, et tamen non implesse quod volui. Audivimus tantum quid nosse quid cupere debeamus, ut et nos
quoque possimus dicere: Concupivit anima mea desiderare justificationes tuas in omni tempore. Caeterum
illud Socraticum impletur in nobis, Hoc tantum scio, quod nescio.</p>
<p>Tangam et novum breviter Testamentum.</p>
<p>MATTHAEUS, MARCUS, LUCAS et JOANNES, quadriga Domini et verum Cherubim, quod interpretatur scientiae
multitudo, per totum corpus osculati sunt, scintillae emicant, discurrunt fulgura, pedes habent rectos, et in
sublime tendentes, terga pennata et ubique volitantia, tenent se mutuo sibique perplexi sunt, et quasi rota
in rota volvuntur, et pergunt quocumque eos flatus Spiritus sancti perduxerit.</p>
<p>PAULUS Apostolus ad septem scribit Ecclesias: octava enim, ad HEBRAEOS, a plerisque extra numerum
ponitur. TIMOTHEUM instruit ac TITUM, et PHILEMONEM pro fugitivo famulo deprecatur. Super quo melius
tacere puto quam pauca scribere.</p>
<p>ACTUS APOSTOLORUM nudam quidem sonare videntur historiam et nascentis Ecclesiae infantiam texere; sed
si noverimus scriptorem eorum Lucam esse medicum, cujus laus est in Evangelio, animadvertemus pariter
omnia verba illius animae languentis esse medicinam.</p>
<p>JACOBUS, PETRUS, JOANNES, JUDAS, septem Epistolas ediderunt, tam mysticas quam succinctas, et breves
pariter ac longas: breves in verbis, longas in sententiis: ut rarus sit, qui non in earum lectione caecutiat.</p>
<p>APOCALYPSIS JOANNIS tot habet sacramenta quot verba. Parum dixi et pro merito voluminis laus omnis
inferior est. In verbis singulis multiplices latent intelligentiae. Oro te, frater charissime, inter haec vivere,
ista meditari, nihil aliud nosse, nihil quaerere. Nonne tibi videtur jam hic in terris regni coelestis habitaculum?
Nolo offendaris in Scripturis sanctis simplicitate, et quasi vilitate verborum, quae vel vitio interpretum,
vel de industria, sic prolata sunt, ut rusticam concionem facilius instruerent, et in una eademque sententia
aliter doctus, aliter audiret indoctus. Non sum tam petulans et hebes, ut haec me nosse pollicear et
eorum fructus capere quorum radices in coelo fixae sunt; sed velle fateor. Sedenti me praefero: magistrum
renuens, comitem spondeo. Petenti datur, pulsanti aperitur, quaerens invenit. Discamus in terris quorum
scientia nobis perseveret in coelo. Obviis te manibus excipiam, et (ut inepte aliquid ac de Hermagorae tumiditate
effutiam) quidquid quaesieris, tecum scire conabor. Habes hic amantissimum tui fratrem Eusebium,
qui litterarum tuarum mihi gratiam duplicavit, referens honestatem morum tuorum, contemptum saeculi,
fidem amicitiae, amorem Christi. Nam prudentiam et eloquii venustatem etiam absque illo ipsa epistola
praeferebat. Festina, quaeso te, et haerentis in salo naviculae funem magis praecide quam solve. Nemo
renuntiaturus saeculo bene potest vendere quae contempsit ut venderet. Quidquid in sumptus de tuo tuleris,
pro lucro computa. Antiquum dictum est, Avaro tam deest quod habet quam quod non habet. Credenti totus
mundus divitiarum est: infidelis autem etiam obolo indiget. Sic vivamus, tamquam nihil habentes, et omnia
possidentes. Victus et vestitus divitiae Christianorum sunt. Si habes in potestate rem tuam, vende; si non
habes, projice. Tollenti tunicam, et pallium relinquendum est. Scilicet nisi tu, semper recrastinans, et diem
de die trahens, caute et pedetentim tuas possessiunculas vendideris, non habet Christus unde alat
pauperes suos. Totum Deo dedit, qui seipsum obtulit. Apostoli navem tantum et retia reliquerunt. Vidua
duo aera misit in gazophylacium, et praefertur Croesi divitiis. Facile contemnit omnia, qui se semper cogitat
esse moriturum.

</p>
      </div1>
</body>
  </text>
</TEI>
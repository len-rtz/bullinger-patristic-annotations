<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Confessiones</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 32</title>
           <idno>AugHip.Confes2</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<note>
        <div1>
          <head>ADMONITIO DE SEQUENTIBUS CONFESSIONUM LIBRIS.</head>

<pb n="0657"/>
<p>Quae causa fecit ut scriptoris cujusque vita emittendis in publicum ejus libris solemni more praefigeretur,
eadem etiam primos S. Augustini operum editores haud dubie movit ut Confessiones ipsius statim post Retractationum
libros, qui recto ordine debent praecedere, in tomo primo collocarent. Nempe interest plurimum ut
auctoris genium, studia, mores, probitatem, fidem, aliasque dotes perspectas habeat qui ejus scripta cum
voluptate et cum profectu perlegere in animum inducit. Atqui in Confessionibus suis Augustinus totum se ipse
expressit perquam accurate: quippe qui in iis non ea solum facta quae hominum oculis subjecta esse potuissent;
sed etiam ea quae Deo tantum conscio in intimis agitaverat, cum bona, tum mala, singillatim exposuit.
In his enim sicuti anteactae vitae vel levissima errata, sic etiam accepta a Deo beneficia fuse commemorat;
aeternum posteris relicturus sive poenitentis, sive grati animi monumentum, praeclarum etiam illius quam constanter
erga nos exhibet Deus, et justitiae et bonitatis exemplum. Atque hoc in primis studebat, scilicet (ipsius
verbis rem ut explicemus) <hi>et de malis et de bonis suis Deum laudare justum et bonum, atque in eum excitare humanum
intellectum et affectum.</hi> Id vero hac ratione exequitur.</p>
<p>In primo libro, praemissa Dei invocatione, recolit vitae suae primordia ad annum quintum decimum. Infantiae
peccata agnoscit et pueritiae; atque hac aetate in lusum et puerilia quaeque oblectamenta et vitia, quam in litterarum
studia procliviorem se fuisse confitetur.</p>
<p>In secundo, ad aetatem aliam progreditur, primumque adolescentiae suae, id est, sextum decimum vitae annum,
quem in paterna domo, studiis intermissis, consumpserat genio ac libidinibus indulgens, ad mentem
revocat cum gravi dolore, severus admodum in dijudicando furto a se tunc temporis cum sodalibus perpetrato.</p>
<p>Tertius liber de annis est aetatis illius decimo septimo, decimo octavo et decimo nono transactis Carthagine,
ubi dum litterarii studii curriculum absolveret, se libidinosi amoris laqueo irretitum, necnon in Manichaeorum
haeresim prolapsum fuisse meminit. Adversus horum errores et ineptias disserit luculenter. Matris lacrymas,
et responsum de filii resipiscentia divinitus acceptum refert.</p>
<p>In quarto libro eum pudet se illi sectae addictum fuisse per novennium, atque alios secum in eumdem errorem
pertraxisse; deinde amicum charissimum sibi interea morte praereptum, acerbiori quam aequum esset animi
dolore fuisse prosecutum. Cujus occasione, de vana et de solida amicitia non pauca dicit. Mentionem denique
facit librorum de Pulchro et Apto a se anno aetatis vigesimo sexto aut vigesimo septimo conscriptorum; necnon
quam facili negotio liberalium artium libros atque Aristotelis Categorias, anno aetatis ferme vigesimo, per sese
intellexerit.</p>
<p>In libro quinto annum aetatis suae exhibet vigesimum nonum, quo scilicet comperta Fausti manichaei imperitia,
propositum in illa secta proficiendi abjecit; quo etiam Roma, ubi tunc rhetoricam profitebatur, missus
Mediolanum ut eamdem artem doceret, coepit audito Ambrosio resipiscere, et de Manichaeismo abdicando
necnon de repetendo catechumenatu decernere.</p>
<p>In libro sexto, cum jam Monnica ipsius mater Mediolanum advenisset, ipseque annum aetatis ageret trigesimum;
Ambrosii concionibus admonitus, catholicae doctrinae veritatem, quam Manichaei falso insimulabant,
magis magisque intelligebat. Alypii amici sui mores prosequitur. In diversa rapiebatur, dum de vita melius
instituenda deliberaret; mortis quoque ac judicii metu perculsus, ad vitae conversionem in dies accendebatur.</p>
<p>In septimo libro exordium suae juventutis, id est annum aetatis trigesimum primum, ob mentis oculos reducit.
Narrat se illa aetate densioribus adhuc ignorantiae tenebris involutum atque errantem circa Dei naturam,
necnon circa originem mali, in cujus inquisitione se mirum in modum angebat, pervenisse tandem ad
cognitionem Dei sinceram; quamvis nondum digne de Domino Christo sentiret.</p>
<p>Liber octavus vitae ipsius partem attingit celeberrimam, annum videlicet aetatis trigesimum secundum, quo
nempe cum Simplicianum consuluisset, ab eoque didicisset Victorini conversionem, cum Antonii Aegyptii monachi
vitam ex Pontitiani relatione cognovisset, post vehementem luctam carnem inter et animum, codicem
Apostoli coelesti admonitus oraculo inspexit; moxque ex illius lectione ad meliorem frugem toto animo immutatus
fuit, pleneque ad Deum conversus.</p>
<p>In libro nono dicit de capto a se consilio rhetoricae professionem abjiciendi, non tamen antequam vindemialium
feriarum, quod proxime instabat, tempus advenisset. Tum de suo in Verecundi amici villam secessu, de
suo baptismate, ac de Monnicae matris virtutibus atque obitu, qui, baptizato ipso, incidit in eumdem huncce
annum, aetatis videlicet Augustini trigesimum tertium.</p>
<p>In libro decimo scrutatur deinceps, ac palam contestatur, non qualis antea, sed qualis tunc esset. Deum,
<pb n="0659"/>
quem amat, studet indicare, dumque per singula ducit rerum genera, multis explicat memoriae vim plane
stupendam, quod sua in memoria locum Deus habeat, gratulatus. Inquirit in actus, in sensus, et affectus suos
omnes, ex triplici tentatione voluptatis, curiositatis, ac superbiae. Dominum Christum unum mediatorem Dei
et hominum confitetur, ejusque ope animi sui languores omnes sanandos esse confidit.</p>
<p>In libro undecimo et sequentibus tractat de Scripturis sanctis. Totum caput primum Geneseos, quo mundi
creatio describitur, dissertationibus illustrat, difficultates incurrentes dissolvens, et ab adversariorum objectis
vindicans. Sed in undecimo disputat paulo fusius de tempore. In duodecimo de materia informi, deque multiplici
Scripturae sensu. In tertio decimo Dei bonitatem ex rerum productione commendat; praedicat Deum Trinitatem,
et Spiritus sancti propriam quamdam notionem. Denique creati mundi historiam allegorice
exponit.</p>
<p>Hosce libros observamus scriptos circiter annum Christi quadringentesimum, propterea quod ab Augustino
recensentur proxime ante illos quos episcopus adversus Faustum manichaeum non multo ante vel post hunc
annum elaboravit, uti suo dicetur loco. Certe si qua opera indubiam et distinctam temporis notam prae se non
ferunt, si aliis demum argumentis id investigari non potest, decernendum videtur ex Retractationum serie;
quandoquidem, quantum potuit, curavit Augustinus, ut nos ex ipsa ordinem quo quaeque scripta sunt, nossemus.
Neque diffitebimur tamen quin interdum chronologiae minus, magis autem pertractati argumenti rationem
habuerit.</p>
<p>
            <emph>S. AUGUSTINUS EPISTOLA 231, DARIO COMITI, N. 6.</emph>
          </p>
<p> « Sume libros, quos desiderasti, Confessionum mearum. Ibi me inspice; ne me laudes ultra quam sum; ibi
non aliis de me crede, sed mihi; ibi me attende, et vide quid fuerim in meipso, per meipsum: et si quid in
me tibi placuerit, lauda ibi mecum, quem laudari volui de me; neque enim me. Quoniam ipse fecit nos, et non
ipsi nos: nos autem perdideramus nos; sed qui fecit, refecit. Cum autem ibi me inveneris, ora pro me, ne
deficiam, sed perficiar. » </p>
<p>
            <emph>EX LIBRO DE DONO PERSEVERANTIAE, CAP. XX.</emph>
          </p>
<p> « Quid autem meorum opusculorum frequentius et delectabilius innotescere potuit, quam libri Confessionum
mearum? Cum et ipsos ediderim antequam Pelagiana haeresis exstitisset, in eis certe dixi Deo nostro, et saepe
dixi: <hi>Da quod jubes, et jube quod vis.</hi> Quae mea verba Pelagius Romae cum a quodam fratre coepiscopo
meo fuissent eo praesente commemorata, ferre non potuit; et contradicens aliquanto commotius, pene cum eo
qui illa commemoraverat, litigavit. » </p>
</div1>
      </note>

<div1>
        <head> <hi>LIBER PRIMUS</hi> Praemissa Dei invocatione, recolit vitae suae primordia ad annum decimum quintum. Infantiae peccata agnoscit et pueritiae; atque hac aetate in lusum et puerilia quaeque oblectamenta, quam in litterarum studia procliviorem se fuisse confitetur.</head>
<div2>
          <head>CAPUT PRIMUM. <hi>Deum vult laudare ab ipso excitatus.</hi> </head>
<pb n="0659"/>
          <p>1. Magnus es, Domine, et laudabilis valde <hi>(Psal.
<pb n="0660"/>
CXLIV, 3)</hi>: magna virtus tua, et sapientiae tuae non est
numerus <note>(Psal. CXLVI, 5)</note>. Et laudare te vult homo
aliqua portio creaturae tuae; et homo circumferens
<pb n="0661"/>
mortalitatem suam, circumferens testimonium peccati
sui, et testimonium quia superbis resistis <note>(I Petr. V,
5)</note>: et tamen laudare te vult homo, aliqua portio creaturae
tuae. Tu excitas, ut laudare te delectet; quia fecisti
nos ad te, et inquietum est cor nostrum, donec requiescat
in te. Da mihi, Domine, scire et intelligere utrum
sit prius invocare te, an laudare te; et scire te
prius sit, an invocare te. Sed quis te invocat, nesciens
te? Aliud enim pro alio potest invocare nesciens te.
An potius invocaris, ut sciaris? Quomodo autem invocabunt
in quem non crediderunt? aut quomodo
credent sine praedicante? <note>(Rom. X, 14.)</note> Et laudabunt
Dominum qui requirunt eum <note>(Psal. XXI, 27)</note>. Quaerentes
enim invenient eum, et invenientes laudabunt
eum. Quaeram te, Domine, invocans te; et invocem
te, credens in te: praedicatus enim es nobis. Invocat
te, Domine, fides mea quam dedisti mihi, quam inspirasti
mihi per humanitatem Filii tui, per ministerium
praedicatoris tui.</p>
</div2>

<div2>
          <head>CAPUT II. <hi>Deum quem invocat in ipso esse, ipsumque in Deo.</hi> </head>
<p>2. Et quomodo invocabo Deum meum, Deum et
Dominum meum? Quoniam utique in me ipsum eum
vocabo, cum invocabo eum. Et quis locus est in me
quo veniat in me Deus meus? quo Deus veniat in me,
Deus qui fecit coelum et terram? Itane, Domine Deus
meus, est quidquam in me quod capiat te? An vero
coelum et terra quae fecisti, et in quibus me fecisti,
capiunt te? An quia sine te non esset quidquid est,
fit ut quidquid est capiat te? Quoniam itaque et ego
sum, quid peto ut venias in me, qui non essem, nisi
esses in me? Non enim ego jam in inferis, et tamen
etiam ibi es. Nam etsi descendero in infernum, ades <note>(Psal. CXXXVIII, 8)</note>.
Non ergo essem, Deus meus, non
omnino essem, nisi esses in me. An potius non essem,
nisi essem in te, ex quo omnia, per quem omnia, in
<pb n="0662"/>
quo omnia <note>(Rom. XI, 36)</note>? Etiam sic, Domine, etiam
sic. Quo te invoco, cum in te sim? aut unde venias in
me? Quo enim recedam extra coelum et terram, ut
inde in me veniat Deus meus, qui dixit: <hi>Coelum et
terram ego impleo? <note>(Jerem. XXIII, 24.)</note>
            </hi> </p>
</div2>

<div2>
          <head>CAPUT III. <hi>Deus sic ubique totus, ut res nulla ipsum totum capiat.</hi> </head>
<p>3. Capiunt ergone te coelum et terra, quoniam tu
imples ea? An imples, et restat, quoniam non te capiunt?
Et quo refundis quidquid impleto coelo et terra
restat ex te? An non opus habes, ut quoquam continearis,
qui contines omnia; quoniam quae imples,
continendo imples? Non enim vasa quae te plena sunt,
stabilem te faciunt; quia etsi frangantur, non effunderis.
Et cum effunderis super nos, non tu jaces, sed
erigis nos; nec tu dissiparis, sed colligis nos. Sed
qui imples omnia, te toto imples omnia? An quia
non possunt te totum capere omnia, partem tui capiunt,
et eamdem partem simul omnia capiunt? An
singulas singula, et majores majora, minores minora
capiunt? Ergo est aliqua pars tui major, aliqua minor.
An ubique totus es, et res nulla te totum capit?</p>
</div2>

<div2>
          <head>CAPUT IV. <hi>Dei majestas et perfectiones inexplicabiles.</hi> </head>
<p>4. Quid es ergo, Deus meus? quid, rogo, nisi Dominus
Deus? Quis enim Dominus praeter Dominum?
aut quis Deus praeter Deum nostrum? <note>(Psal. XVII, 32.)</note> 
Summe, optime, potentissime, omnipotentissime, misericordissime
et justissime, secretissime et praesentissime,
pulcherrime et fortissime, stabilis et incomprehensibilis;
immutabilis, mutans omnia; nunquam
novus, nunquam vetus; innovans omnia, et in vetustatem
perducens superbos, et nesciunt: semper agens,
semper quietus; colligens, et non egens; portans, et
implens, et protegens; creans, et nutriens, et perficiens;
quaerens, cum nihil desit tibi. Amas, nec
<pb n="0663"/>
aestuas; zelas, et securus es; poenitet te, et non doles,
irasceris et tranquillus es; opera mutas, nec
mutas consilium: recipis quod invenis, et nunquam
amisisti; nunquam inops, et gaudes lucris; nunquam
avarus, et usuras exigis. Supererogatur tibi, ut
debeas; et quis habet quidquam non tuum? Reddis
debita nulli debens, donas debita nihil perdens. Et
quid diximus, Deus meus, vita mea, dulcedo mea
sancta? aut quid dicit aliquis, cum de te dicit? Et vae
tacentibus de te; quoniam loquaces muti sunt.</p>
</div2>

<div2>
          <head>CAPUT V. <hi>Petit amorem Dei, et delictorum veniam.</hi> </head>
<p>5. Quis mihi dabit acquiescere in te? Quis mihi dabit
ut venias in cor meum, et inebries illud, ut obliviscar
mala mea, et unum bonum meum amplectar te?
Quid mihi es? Miserere, ut loquar. Quid tibi sum ipse,
ut amari te jubeas a me, et nisi faciam irascaris mihi,
et mineris ingentes miserias? Parvane ipsa est, si
non amem te? Hei mihi! Dic mihi per miserationes
tuas, Domine Deus meus, quid sis mihi. <hi>Dic animae
meae: Salus tua ego sum <note>(Psal. XXXIV, 3)</note>
            </hi>. Sic dic, ut
audiam. Ecce aures cordis mei ante te, Domine; aperi
eas, et <hi>dic animae meae: Salus tua ego sum.</hi> Curram post
vocem hanc, et apprehendam te. Noli abscondere a
me faciem tuam: moriar, ne moriar, ut eam videam.</p>
<p>6. Angusta est domus animae meae quo venias ad
eam; dilatetur abs te. Ruinosa est; refice eam. Habet
quae offendant oculos tuos; fateor et scio: sed quis
mundabit eam? aut cui alteri praeter te clamabo, <hi>Ab
occultis meis munda me, Domine, et ab alienis parce servo
tuo? <note>(Psal. XVIII, 13, 14.)</note>
            </hi> Credo, propter quod et loquor <note>(Psal. CXV, 10)</note>;
Domine, tu scis. Nonne tibi
prolocutus sum adversum me delicta mea, Deus meus;
et tu dimisisti impietatem cordis mei? <note>(Psal. XXXI, 5.)</note> 
Non judicio contendo tecum qui veritas es <note>(Job IX, 2,
3)</note>; et ego nolo fallere meipsum, ne mentiatur iniquitas
mea sibi <note>(Psal. XXVI, 12)</note>. Non ergo judicio contendo
tecum; quia si iniquitates observaveris, Domine; Domine,
quis sustinebit? <note>(Psal. CXXIX, 3.)</note> </p>
</div2>

<div2>
          <head>CAPUT VI. <hi>Infantiam suam describit, laudat Dei providentiam et aeternitatem.</hi> </head>
<p>7. Sed tamen, sine me loqui apud misericordiam
tuam, me terram et cinerem. Sine tamen loqui; quoniam
ecce misericordia tua est, non homo irrisor meus,
cui loquor. Et tu fortasse irrides me; sed conversus
misereberis mei. Quid enim est quod volo dicere, Domine
Deus meus, nisi quia nescio unde venerim huc,
in istam dico vitam mortalem, an mortem vitalem,
<pb n="0664"/>
nescio. Et susceperunt me consolationes miserationum
tuarum, sicut audivi a parentibus carnis meae, ex quo
et in qua formasti me in tempore, non enim ego memini.
Exceperunt ergo me consolationes lactis humani.
Nec mater mea, vel nutrices meae sibi ubera implebant:
sed tu mihi per eas dabas alimentum infantiae,
secundum institutionem tuam et divitias usque ad fundum
rerum dispositas. Tu etiam mihi dabas nolle amplius
quam dabas; et nutrientibus me dare mihi velle
quod eis dabas. Dare enim mihi per ordinatum affectum
volebant quo ex te abundabant. Nam bonum erat
eis bonum meum ex eis; quod non ex eis, sed per eas
erat: ex te quippe bona omnia, Deus; et ex Deo meo
salus mihi universa. Quod animadverti postmodum,
clamante te mihi per haec ipsa quae tribuis intus et
foris. Nam tunc sugere noram, et acquiescere delectationibus,
flere autem offensiones carnis meae; nihil
amplius.</p>
<p>8. Post et ridere coepi, dormiens primo, deinde
vigilans. Hoc enim de me mihi indicatum est et credidi,
quoniam sic videmus et alios infantes: nam ista
mea non memini. Et ecce paulatim sentiebam ubi essem,
et voluntates meas volebam ostendere eis per quos
implerentur, et non poteram; quia illae intus erant,
foris autem illi, nec ullo suo sensu valebant introire
in animam meam. Itaque jactabam membra et voces,
signa similia voluntatibus meis, pauca quae poteram,
qualia poteram: non enim erant veri similia. Et cum
mihi non obtemperabatur, vel non intellecto, vel ne
obesset, indignabar non subditis majoribus, et liberis
non servientibus, et me de illis flendo vindicabam.
Tales esse infantes didici quos discere potui, et me
talem fuisse magis mihi ipsi indicaverunt nescientes,
quam scientes nutritores mei.</p>
<p>9. Et ecce infantia mea olim mortua est, et ego
vivo. Tu autem, Domine, qui et semper vivis, et nihil
moritur in te, quoniam ante primordia saeculorum, et
ante omne quod vel ante dici potest, tu es, et Deus
es Dominusque omnium quae creasti: et apud te rerum
omnium instabilium stant causae; et rerum omnium
mutabilium immutabiles manent origines; et omnium
irrationabilium et temporalium sempiternae vivunt rationes.
Dic mihi supplici tuo, Deus, et misericors misero
tuo; dic mihi utrum jam alicui aetati meae mortuae
successerit infantia mea: an illa est quam egi intra
viscera matris meae? Nam et de illa mihi nonnihil indicatum
est, et praegnantes ipse vidi feminas. Quid
ante hanc etiam, dulcedo mea, Deus meus? fuine alicubi,
aut aliquis? Nam quis mihi dicat ista, non habeo;
nec pater nec mater potuerunt, nec aliorum experimentum,
nec memoria mea. An irrides me ista quaerentem,
teque de hoc quod novi, laudari a me jubes, et
confiteri me tibi?</p>
<p>10. Confiteor tibi, Domine coeli et terrae, laudem
<pb n="0665"/>
dicens tibi de primordiis et infantia mea quae non memini;
et dedisti ea homini ex aliis de se conjicere, et
auctoritatibus etiam muliercularum multa de se credere.
Eram enim et vivebam etiam tunc, et signa,
quibus sensa mea nota aliis facerem, jam in fine infantiae
quaerebam. Unde hoc tale animal nisi abs te,
Domine? An quisquam se faciendi erit artifex? aut ulla
vena trahitur aliunde, qua esse et vivere currat in nos,
praeterquam quod tu facis nos, Domine, cui esse et
vivere non aliud atque aliud est; quia summe esse, atque
summe vivere idipsum es? Summus enim es, et
non mutaris; neque peragitur in te hodiernus dies, et
tamen in te peragitur, quia in te sunt et ista omnia:
non enim haberent vias transeundi, nisi contineres ea.
Et quoniam anni tui non deficiunt, anni tui hodiernus
dies: et quam multi jam dies nostri et patrum nostrorum
per hodiernum tuum transierunt, et ex illo
acceperunt modos, et utcumque exstiterunt, et transibunt
adhuc alii, et accipient, et utcumque existent!
Tu autem idem ipse es; et omnia crastina atque ultra,
omniaque hesterna et retro hodie facies, hodie
fecisti. Quid ad me, si quis non intelligat? Gaudeat
et ipse, dicens: Quid est hoc? Gaudeat etiam sic; et
amet non inveniendo invenire, potius, quam inveniendo
non invenire te.</p>
</div2>

<div2>
          <head>CAPUT VII. <hi>Infantia quoque peccatis obnoxia.</hi> </head>
<p>11. Exaudi, Deus. Vae peccatis hominum! Et homo
dicit haec, et misereris ejus; quoniam tu fecisti eum,
et peccatum non fecisti in eo. Quis me commemorat
peccatum infantiae meae? Quoniam nemo mundus a
peccato coram te, nec infans cujus est unius diei vita
super terram <note>(Job. XXV, 4)</note>. Quis me commemorat?
An quilibet tantillus nunc parvulus, in quo video quod
non memini de me? Quid ergo tunc peccabam? An
quia uberibus inhiabam plorans? Nam si nunc faciam,
non quidem uberibus, sed escae congruenti annis meis
ita inhians, deridebor atque reprehendar justissime.
Tunc ergo reprehendenda faciebam: sed quia reprehendentem
intelligere non poteram; nec mos reprehendi
me, nec ratio sinebat. Nam exstirpamus et ejicimus
ista crescentes. Nec vidi quemquam scientem,
cum aliquid purgat, bona projicere. An pro tempore
etiam illa bona erant, flendo petere etiam quod noxie
daretur, indignari acriter non subjectis hominibus,
liberis et majoribus, hisque a quibus genitus est, multisque
praeterea prudentioribus non ad nutum voluntatis
obtemperantibus; feriendo nocere niti quantum
potest, quia non obeditur imperiis quibus perniciose
obediretur? Ita imbecillitas membrorum infantilium
innocens est, non animus infantium. Vidi ego et expertus
<pb n="0666"/>
sum zelantem parvulum: nondum loquebatur,
et intuebatur pallidus amaro aspectu collactaneum
suum. Quis hoc ignorat? Expiare se dicunt ista matres
atque nutrices nescio quibus remediis. Nisi vero
et ista innocentia est, in fonte lactis ubertim manante
atque abundante, opis egentissimum, et illo adhuc
uno alimento vitam ducentem, consortem non pati.
Sed blande tolerantur haec, non quia nulla vel parva,
sed quia aetatis accessu peritura sunt. Quod licet probes,
cum ferri aequo animo eadem ipsa non possunt,
quando in aliquo annosiore deprehenduntur.</p>
<p>12. Tu itaque, Domine Deus meus, qui dedisti vitam
infanti, et corpus, quod ita ut videmus instruxisti
sensibus, compegisti membris, figura decorasti, proque
ejus universitate atque incolumitate omnes conatus
animantis insinuasti; jubes me laudare te in istis
et confiteri tibi, et psallere nomini tuo, Altissime <note>(Psal. XCI, 2)</note>:
quia Deus es omnipotens et bonus,
etiamsi sola ista fecisses, quae nemo alius potest facere,
nisi tu, une, a quo est omnis modus; formosissime,
qui formas omnia, et lege tua ordinas omnia.
Hanc ergo aetatem, Domine, quam me vixisse non
memini, de qua aliis credidi, et quam me egisse ex
aliis infantibus conjeci, quanquam ista multum fida
conjectura sit, piget me annumerare huic vitae meae,
quam vivo in hoc saeculo. Quantum enim attinet ad
oblivionis meae tenebras, par illi est quam vixi in matris
utero. Quod si et in iniquitate conceptus sum, et
in peccatis me mater mea in utero aluit <note>(Psal. L, 7)</note>;
ubi, oro te, Deus meus, ubi, Domine, ego servus tuus,
ubi aut quando innocens fui? Sed ecce omitto illud
tempus: et quid mihi jam cum eo est, cujus nulla vestigia
recolo?</p>
</div2>

<div2>
          <head>CAPUT VIII. <hi>Unde puer loqui didicerit.</hi> </head>
<p>13. Nonne ab infantia huc pergens veni in pueritiam;
vel potius ipsa in me venit, et successit infantiae;
Nec discessit illa: quo enim abiit? et tamen jam
non erat. Non enim eram infans qui non farer, sed jam
puer loquens eram. Et memini hoc; et unde loqui didicerim
post adverti. Non enim docebant me majores
homines praebentes mihi verba certo aliquo ordine
doctrinae, sicut paulo post litteras: sed ego ipse mente
quam dedisti mihi, Deus meus, cum gemitibus et vocibus
variis, et variis membrorum motibus edere vellem
sensa cordis mei ut voluntati pareretur, nec valerem
quae volebam omnia, nec quibus volebam omnibus,
praesonabam memoria; cum ipsi appellabant
rem aliquam, et cum secundum eam vocem corpus ad
<pb n="0667"/>
aliquid movebant, videbam et tenebam hoc ab eis
vocari rem illam, quod sonabant, cum eam vellent
ostendere. Hoc autem eos velle ex motu corporis aperiebatur,
tanquam verbis naturalibus omnium gentium,
quae fiunt vultu et nutu oculorum, caeterorumque
membrorum actu, et sonitu vocis indicante affectionem
animi, in petendis, habendis, rejiciendis, fugiendisve
rebus. Ita verba in variis sententiis, locis
suis posita, et crebro audita, quarum rerum signa
essent, paulatim colligebam, measque jam voluntates
edomito in eis signis ore, per haec enuntiabam. Sic
cum his inter quos eram, voluntatum enuntiandarum
signa communicavi, et vitae humanae procellosam societatem
altius ingressus sum, pendens ex parentum
auctoritate, nutuque majorum hominum.</p>
</div2>

<div2>
          <head>CAPUT IX. <hi>Odium litterarum, amor lusus, et vapulandi timor in pueris.</hi> </head>
<p>14. Deus, Deus meus, quas ibi miserias expertus
sum et ludificationes! quandoquidem recte mihi vivere
puero id proponebatur, obtemperare monentibus,
ut in hoc saeculo florerem, et excellerem linguosis
artibus, ad honorem hominum et falsas divitias
famulantibus. Inde in scholam datus sum ut discerem
litteras, in quibus quid utilitatis esset ignorabam miser,
et tamen si segnis in discendo essem, vapulabam.
Laudabatur enim hoc a majoribus, et multi ante nos
vitam istam agentes, praestruxerant aerumnosas vias,
per quas transire cogebamur, multiplicato labore et
dolore filiis Adam. Invenimus autem, Domine, homines
rogantes te; et didicimus ab eis, sentientes te, ut
poteramus, esse magnum aliquem, qui posses, etiam
non apparens sensibus nostris, exaudire nos et subvenire
nobis. Nam puer coepi rogare te, auxilium et
refugium meum; et in tuam invocationem rumpebam
nodos linguae meae; et rogabam te parvus, non parvo
affectu, ne in schola vapularem. Et cum me non
exaudiebas, quod non erat ad insipientiam mihi <note>(Psal. XXI, 3)</note>,
ridebantur a majoribus hominibus,
usque ab ipsis parentibus, qui mihi accidere mali nihil
volebant, plagae meae, magnum tunc et grave malum
meum.</p>
<p>15. Estne quisquam, Domine, tam magnus animus,
praegrandi affectu tibi cohaerens? estne, inquam, quisquam?
facit enim hoc quaedam etiam stoliditas: est
ergo, qui tibi pie cohaerendo ita sit affectus granditer,
ut equuleos et ungulas, atque hujuscemodi varia tormenta,
pro quibus effugiendis tibi per universas terras
cum timore magno supplicatur, ita parvi aestimet,
deridens eos qui haec acerbissime formidant, quemadmodum
parentes nostri ridebant tormenta quibus
pueri a magistris affligebamur? Non enim aut minus
ea metuebamus, aut minus te de his evadendis deprecabamur:
et peccabamus tamen minus scribendo,
aut legendo, aut cogitando de litteris, quam exigebatur
a nobis. Non enim deerat, Domine, memoria vel
ingenium, quae nos habere voluisti pro illa aetate satis;
<pb n="0668"/>
sed delectabat ludere: et vindicabatur in nos ab
eis qui talia utique agebant. Sed majorum nugae negotia
vocantur; puerorum autem talia cum sint, puniuntur
a majoribus: et nemo miseratur pueros, vel illos,
vel utrosque. Nisi vero approbet quisquam bonus rerum
arbiter vapulasse me, quia ludebam pila puer, et
eo ludo impediebar quominus celeriter discerem litteras,
quibus major deformius luderem: aut aliud
faciebat idem ipse a quo vapulabam; qui si in aliqua
quaestiuncula a condoctore suo victus esset, magis
bile atque invidia torqueretur, quam ego cum in certamine
pilae a collusore meo superabar.</p>
</div2>

<div2>
          <head>CAPUT X. <hi>Amore lusus et spectaculorum avocatur a litterarum studio.</hi> </head>
<p>16. Et tamen peccabam, Domine Deus, ordinator
et creator omnium rerum naturalium, peccatorum
autem tantum ordinator: Domine Deus meus, peccabam
faciendo contra praecepta parentum et magistrorum
illorum. Poteram enim postea bene uti litteris,
quas volebant ut discerem quocumque animo illi
mei. Non enim meliora eligens, inobediens eram, sed
amore ludendi, amans in certaminibus superbas victorias,
et scalpi aures meas falsis fabellis, quo prurirent
ardentius, eadem curiositate magis magisque
per oculos emicante in spectacula ludosque majorum;
quos tamen qui edunt, ea dignitate praediti excellunt,
ut hoc pene omnes optent parvulis suis:
quos tamen caedi libenter patiuntur, si spectaculis talibus
impediantur a studio, quo eos ad talia edenda
cupiunt pervenire. Vide ista, Domine, misericorditer,
et libera nos jam invocantes te; libera etiam eos qui
nondum te invocant, ut invocent te, et liberes eos.</p>
</div2>

<div2>
          <head>CAPUT XI. <hi>Morbo pressus Baptismum flagitat, quem mater certo consilio differt.</hi> </head>
<p>17. Audieram enim ego adhuc puer de vita aeterna
nobis promissa per humilitatem Domini Dei nostri descendentis
ad superbiam nostram; et signabar jam
signo crucis ejus, et condiebar ejus sale, jam inde
<pb n="0669"/>
ab utero matris meae, quae multum speravit in te. Vidisti,
Domine, cum adhuc puer essem, et quodam die
pressu stomachi repente aestuarem pene moriturus;
vidisti, Deus meus, quoniam custos meus jam eras,
quo motu animi et qua fide baptismum Christi tui
Dei et Domini mei flagitavi a pietate matris meae, et
matris omnium nostrum Ecclesiae tuae. Et conturbata
mater carnis meae, quoniam et sempiternam salutem
meam charius parturiebat corde casto in fide tua,
jam curaret festinabunda ut Sacramentis salutaribus
initiarer et abluerer, te, Domine Jesu, confitens in
remissionem peccatorum, nisi statim recreatus essem.
Dilata est itaque mundatio mea, quasi necesse esset
ut adhuc sordidarer, si viverem; quia videlicet post
lavacrum illud major et periculosior in sordibus delictorum
reatus foret. Ita jam credebam, et illa et
omnis domus, nisi pater solus, qui tamen non evicit
in me jus maternae pietatis, quominus in Christum
crederem, sicut ille nondum crediderat. Nam illa satagebat
ut tu mihi pater esses, Deus meus, potius
quam ille: et in hoc adjuvabas eam ut superaret virum,
cui melior serviebat; quia et in hoc tibi utique
id jubenti serviebat.</p>
<p>18. Rogo te, Deus meus, vellem scire, si tu etiam
velles, quo consilio dilatus sum ne tunc baptizarer:
utrum bono meo mihi quasi laxata sunt lora peccandi,
an non laxata sunt? Unde ergo etiam nunc de aliis
atque aliis sonat undique in auribus nostris, Sine illum,
faciat quod vult; nondum enim baptizatus est:
et tamen in salute corporis non dicimus, Sine, vulneretur
amplius; nondum enim sanatus est? Quanto
ergo melius et cito sanarer, et id ageretur mecum
meorum meaque diligentia, ut recepta salus animae
meae tuta esset tutela tua, qui dedisses eam? Melius
vero. Sed quot et quanti fluctus impendere tentationum
post pueritiam videbantur, noverat eos jam illa
mater; et terram per eos unde postea formarer,
quam ipsam jam effigiem committere volebat.</p>
</div2>

<div2>
          <head>CAPUT XII. <hi>Ad litteras cogebatur, quo tamen Deus utebatur bene.</hi> </head>
<p>19. In ipsa tamen pueritia, de qua mihi minus quam
de adolescentia metuebatur, non amabam litteras, et me
in eas urgeri oderam; et urgebar tamen, et bene mihi fiebat,
nec faciebam ego bene: non enim discerem, nisi cogerer.
Nemo autem invitus bene facit, etiamsi bonum est
quod facit. Nec qui me urgebant, bene faciebant; sed bene
<pb n="0670"/>
mihi fiebat abs te, Deus meus. Illi enim non intuebantur
quo referrem quod me discere cogebant, praeterquam
ad satiandas insatiabiles cupiditates copiosae
inopiae et ignominiosae gloriae. Tu vero cui numerati
sunt capilli capitis nostri <note>(Matth. X, 30)</note>, errore omnium
qui mihi instabant ut discerem, utebaris ad utilitatem
meam; meo autem, qui discere nolebam, utebaris ad
poenam meam, qua plecti non eram indignus tantillus
puer et tantus peccator. Ita de non bene facientibus
tu bene faciebas mihi; et de peccante meipso
juste retribuebas mihi. Jussisti enim, et sic est, ut
poena sua sibi sit omnis inordinatus animus.</p>
</div2>

<div2>
          <head>CAPUT XIII. <hi>Quibus studiis potissimum sit delectatus.</hi> </head>
<p>20. Quid autem erat causae cur graecas litteras
oderam, quibus puerulus imbuebar, ne nunc quidem
mihi satis exploratum est. Adamaveram enim latinas,
non quas primi magistri, sed quas docent qui grammatici
vocantur. Nam illas primas ubi legere et scribere
et numerare discitur, non minus onerosas
poenalesque habebam, quam omnes graecas. Unde
tamen et hoc nisi de peccato et vanitate vitae, quia
caro eram, et spiritus ambulans et non revertens? <note>(Psal. LXXVII, 39.)</note> 
 Nam utique meliores, quia certiores
erant primae illae litterae, quibus fiebat in me, et
factum est, et habeo illud ut et legam si quid scriptum
invenio, et scribam ipse si quid volo, quam illae quibus
tenere cogebar Aeneae nescio cujus errores, oblitus
errorum meorum; et plorare Didonem mortuam,
quia se occidit ob amorem, cum interea meipsum in
his a te morientem, Deus vita mea, siccis oculis ferrem
miserrimus.</p>
<p>21. Quid enim miserius misero non miserante seipsum,
et flente Didonis mortem, quae fiebat amando
Aeneam; non flente autem mortem suam, quae fiebat non
amando te, Deus lumen cordis mei, et panis oris intus
animae meae, et virtus maritans mentem meam et sinum
cogitationis meae? Non te amabam, et fornicabar
abs te, et fornicanti sonabat undique, Euge, euge.
Amicitia enim mundi hujus, fornicatio est abs te; et
Euge, euge dicitur, ut pudeat si non ita homo sit. Et
haec non flebam, sed flebam Didonem <hi>exstinctam,
ferroque extrema secutam <note>(Aeneid. VI, 456)</note>
            </hi>, sequens
ipse extrema condita tua, relicto te, et terra iens
in terram: et si prohiberer ea legere, dolerem, quia
non legerem quod dolerem. Talis dementia honestiores
et uberiores litterae putantur, quam illae quibus legere
et scribere didici.</p>
<p>22. Sed nunc in anima mea clamet, Deus meus, et
veritas tua dicat mihi: Non est ita, non est ita; melior
est prorsus doctrina illa prior. Nam ecce paratior sum
oblivisci errores Aeneae, atque omnia ejusmodi, quam
scribere et legere. At enim vela pendent liminibus
grammaticarum scholarum: sed non illa magis honorem
secreti, quam tegumentum erroris significant.
Non clament adversus me, quos jam non timeo, dum
<pb n="0671"/>
confiteor tibi quae vult anima mea, Deus meus, et acquiesco
in reprehensione malarum viarum mearum,
ut diligam bonas vias tuas. Non clament adversum
me venditores grammaticae vel emptores: quia si proponam
eis, interrogans utrum verum sit quod Aeneam
aliquando Carthaginem venisse Poeta dicit; indoctiores
se nescire respondebunt, doctiores autem etiam negabunt
verum esse. At si quaeram quibus litteris scribatur
Aeneae nomen, omnes mihi, qui haec didicerunt,
verum respondebunt; secundum id pactum et placitum,
quo inter se homines ista signa firmarunt. Item,
si quaeram quid horum majore vitae hujus incommodo
quisque obliviscatur, legere et scribere, an poetica illa
figmenta; quis non videat quid responsurus sit, qui
non est penitus oblitus sui? Peccabam ergo puer cum
illa inania istis utilioribus amore praeponebam, vel
potius ista oderam, illa amabam. Jamvero unum et
unum duo, duo et duo quatuor, odiosa cantio mihi
erat; et dulcissimum spectaculum vanitatis equus ligneus
plenus armatis, et Trojae incendium, atque ipsius
umbra Creusae <note>(Aeneid. II)</note>.</p>
</div2>

<div2>
          <head>CAPUT XIV. <hi>Litteras graecas oderat.</hi> </head>
<p>23. Cur ergo graecam etiam grammaticam oderam
talia cantantem? Nam et Homerus peritus texere
tales fabellas, et dulcissime vanus est, et mihi tamen
amarus erat puero. Credo etiam graecis pueris
Virgilius ita sit, cum eum sic discere coguntur, ut ego
illum. Videlicet difficultas, omnino ediscendae
peregrinae linguae, quasi felle aspergebat omnes suavitates
graecas fabulosarum narrationum. Nulla enim
verba illa noveram, et saevis terroribus ac poenis ut
nossem instabatur mihi vehementer. Nam et latina
aliquando infans utique nulla noveram; et tamen advertendo
didici sine ullo metu atque cruciatu, inter
etiam blandimenta nutricum, et joca arridentium, et
laetitias alludentium. Didici vero illa sine poenali onere
urgentium, cum me urgeret cor meum ad parienda
concepta sua, quae non possem, nisi aliqua verba
didicissem, non a docentibus, sed a loquentibus, in
quorum et ego auribus parturiebam quidquid sentiebam.
Hinc satis elucet majorem habere vim ad discenda
ista liberam curiositatem, quam meticulosam
necessitatem. Sed illius fluxum haec restringit legibus
tuis, Deus, legibus tuis a magistrorum ferulis usque
ad tentationes martyrum, valentibus legibus tuis miscere
salubres amaritudines, revocantes nos ad te a
jucunditate pestifera, qua recessimus a te.</p>
</div2>

<div2>
          <head>CAPUT XV. <hi>Precatio ad Deum.</hi> </head>
<p>24. Exaudi, Domine, deprecationem meam, ne deficiat
anima mea sub disciplina tua; neque deficiam
in confitendo tibi miserationes tuas, quibus eruisti
me ab omnibus viis meis pessimis; ut dulcescas mihi
<pb n="0672"/>
super omnes seductiones quas sequebar; et amem te
validissime et amplexer manum tuam totis praecordiis
meis, et eruas me ab omni tentatione usque in finem.
Ecce enim tu, Domine, rex meus et Deus meus, tibi
serviat quidquid utile puer didici; tibi serviat quod
loquor, et scribo, et lego, et numero: quoniam cum
vana discerem, tu disciplinam dabas mihi; et in eis
vanis peccata delectationum mearum dimisisti mihi.
Didici enim in eis multa verba utilia; sed et quae in
rebus non vanis disci possunt: et ea via tuta est in
qua pueri ambularent.</p>
</div2>

<div2>
          <head>CAPUT XVI. <hi>Improbat modum juventutis erudiendae.</hi> </head>
<p>25. Sed vae tibi, flumen moris humani! Quis resistet
tibi? quamdiu non siccaberis? quousque volves
Evae filios in mare magnum et formidolosum, quod
vix transeunt qui lignum conscenderint? Nonne ego
in te legi et tonantem Jovem et adulterantem? Et
utique non posset haec duo; sed actum est, ut haberet
auctoritatem ad imitandum verum adulterium, lenocinante
falso tonitruo. Quis autem penulatorum magistrorum
audit aure sobria, ex eodem pulvere hominem
clamantem et dicentem: <hi>Fingebat haec Homerus, et
humana ad Deos transferebat; divina mallem ad nos? <note>(Cicero, Tuscul. 1.)</note>
            </hi> 
 Sed verius dicitur quod fingebat
haec quidem ille; sed hominibus flagitiosis divina tribuendo,
ne flagitia flagitia putarentur, et ut quisquis
ea fecisset, non homines perditos, sed coelestes deos
videretur imitatus.</p>
<p>26. Et tamen, o flumen tartareum, jactantur in te
filii hominum, cum mercedibus ut haec discant; et
magna res agitur, cum hoc agitur publice in foro, in
conspectu legum supra mercedem salaria decernentium;
et saxa tua percutis et sonas dicens: Hinc verba
discuntur, hinc acquiritur eloquentia rebus persuadendis
sententiisque explicandis maxime necessaria.
Ita vero non cognosceremus verba haec, imbrem aureum,
et gremium, et fucum, et templa coeli, et alia
verba quae in eo loco scripta sunt, nisi Terentius induceret
nequam adolescentem proponentem sibi Jovem ad
exemplum stupri, dum spectat tabulam quamdam pictam
in pariete, ubi inerat pictura haec: <hi>Jovem quo
pacto Danaae misisse aiunt in gremium quondam imbrem
aureum, fucum factum mulieri?</hi> Et vide quemadmodum
se concitat ad libidinem, quasi coelesti magisterio:
<l>At quem deum ( <hi>inquit</hi> )? Qui templa coeli summa sonitu concutit.</l> 
<l>Ego homuncio id non facerem? Ego vero feci illud ita ac lubens.</l>  <note>(In Eunucho, act. 3, scen. 5.)</note> </p>
<p>Non omnino per hanc turpitudinem verba ista commodius
discuntur; sed per haec verba turpitudo ista
confidentius perpetratur. Non accuso verba, quasi vasa
electa atque pretiosa; sed vinum erroris quod in eis
nobis propinabatur ab ebriis doctoribus: et nisi biberemus,
caedebamur, nec appellare aliquem judicem
sobrium licebat. Et tamen ego, Deus meus, in cujus
conspectu jam secura est recordatio mea, libenter haec
<pb n="0673"/>
didici, et eis delectabar miser, et ob hoc bonae spei
puer appellabar.
</p>
        </div2>

<div2>
          <head>CAPUT XVII. <hi>Prosequitur contra modum exercendae juventutis in re litteraria.</hi> </head>
<p>27. Sine me, Deus meus, dicere aliquid et de ingenio
meo munere tuo, in quibus a me deliramentis
atterebatur. Proponebatur enim mihi negotium animae
meae satis inquietum, praemio laudis, et dedecoris vel
plagarum metu, ut dicerem verba Junonis irascentis
et dolentis quod non posset Italia Teucrorum avertere
regem <note>(Aeneid. lib. 1, v. 36-75)</note>; quae nunquam Junonem
dixisse audieram: sed figmentorum poeticorum
vestigia errantes sequi cogebamur, et tale aliquid dicere
solutis verbis, quale Poeta dixisset versibus; et ille dicebat
laudabilius, in quo pro dignitate adumbratae personae,
irae ac doloris similior effectus eminebat, verbis
sententias congruenter vestientibus. Utquid mihi
illud, o vera vita mea, Deus meus, quod mihi recitanti
acclamabatur prae multis coaetaneis et conlectoribus
meis? Nonne ecce illa omnia fumus et ventus? Itane
aliud non erat ubi exerceretur ingenium et lingua mea?
Laudes tuae, Domine, laudes tuae per Scripturas tuas
suspenderent palmitem cordis mei, et non raperetur
per inania nugarum turpis praeda volatilibus. Non
enim uno modo sacrificatur transgressoribus angelis.</p>
</div2>

<div2>
          <head>CAPUT XVIII. <hi>Quod homines curant servare leges grammaticorum, et non divinorum praeceptorum.</hi> </head>
<p>28. Quid autem mirum quod in vanitates ita ferebar,
et a te, Deus meus, ibam foras, quando mihi
imitandi proponebantur homines, qui aliqua facta sua
non mala, si cum barbarismo aut soloecismo enuntiarent,
reprehensi confundebantur; si autem libidines
suas integris et rite consequentibus verbis copiose
ornateque narrarent, laudati gloriabantur? Vides
haec, Domine, et taces, longanimis, et multum
misericors, et verax. Numquid semper tacebis? Et
nunc eruis de hoc immanissimo profundo quaerentem
te animam, et sitientem delectationes tuas, et cujus
cor dicit tibi: <hi>Quaesivi vultum tuum; vultum tuum,
Domine, requiram <note>(Psal. XXVI, 8)</note>
            </hi>. Nam longe a
vultu tuo, in affectu tenebroso. Non enim pedibus
aut spatiis locorum itur abs te, aut reditur ad te.
Aut vero filius ille tuus minor equos, aut currus,
vel naves quaesivit, aut avolavit penna visibili, aut
moto poplite iter egit, ut in longinqua regione vivens
prodige dissiparet quod dederas proficiscenti?
Dulcis pater quia dederas, et egeno redeunti dulcior <note>(Luc. XV, 12, 32)</note>.
In affectu ergo libidinoso, id enim
est tenebroso, atque id est longe a vultu tuo.</p>
<p>29. Vide, Domine Deus, et patienter ut vides vide,
quomodo diligenter observent filii hominum pacta litterarum,
<pb n="0674"/>
et syllabarum accepta a prioribus locutoribus,
et a te accepta aeterna pacta perpetuae salutis
negligant; ut qui illa sonorum vetera placita teneat
aut doceat, si contra disciplinam grammaticam, sine
aspiratione primae syllabae, ominem, dixerit, displiceat
magis hominibus, quam si contra tua praecepta
hominem oderit, cum sit homo. Quasi vero quemlibet
inimicum hominem perniciosius sentiat quam
ipsum odium, quo in eum irritatur, aut vastet quisquam
persequendo alium gravius, quam cor suum
vastat inimicando. Et certe non est interior litterarum
scientia, quam scripta conscientia, id se alteri
facere quod nolit pati. Quam tu secretus es, habitans
in excelsis in silentio, Deus solus magnus, lege infatigabili
spargens poenales caecitates super illicitas cupiditates!
Cum homo eloquentiae famam quaerit,
astans ante hominem judicem, circumstante hominum
multitudine, inimicum suum odio immanissimo insectans,
vigilantissime cavet ne per linguae errorem
dicat, Inter hominibus; et ne per mentis furorem
hominem auferat ex hominibus, non cavet.</p>
</div2>

<div2>
          <head>CAPUT XIX. <hi>Pueritiae vitia quae in majores aetates transeunt.</hi> </head>
<p>30. Horum ego puer morum in limine jacebam
miser, et hujus arenae palaestra erat illa, ubi magis
timebam barbarismum facere, quam cavebam si facerem,
non facientibus invidere. Dico haec et confiteor
tibi, Deus meus, in quibus laudabar ab eis,
quibus placere tunc mihi erat honeste vivere. Non
enim videbam voraginem turpitudinis in quam projectus
eram ab oculis tuis. Nam in illis jam quid me
foedius fuit, ubi etiam talibus displicebam, fallendo
innumerabilibus mendaciis et paedagogum, et magistros,
et parentes amore ludendi, studio spectandi
nugatoria, et imitandi ludicra inquietudine? Furta
etiam faciebam de cellario parentum et de mensa,
vel gula imperitante, vel ut haberem quod darem
pueris, ludum suum mihi, quo pariter utique delectabantur,
tamen vendentibus. In quo etiam ludo fraudulentas
victorias, ipse vana excellentiae cupiditate
victus, saepe aucupabar. Quid autem tam nolebam
pati, atque atrociter, si deprehenderem, arguebam,
quam id quod aliis faciebam, et si deprehensus arguerer,
saevire magis quam cedere libebat? Istane est
innocentia puerilis? Non est, Domine, non est: oro
te, Deus meus. Nam haec ipsa sunt quae a paedagogis
et magistris, a nucibus, et pilulis, et passeribus, ad
praefectos et reges, aurum, praedia, mancipia; haec
ipsa omnino quae succedentibus majoribus aetatibus
transeunt, sicuti ferulis majora supplicia succedunt.
Humilitatis ergo signum in statura pueritiae, Rex noster,
probasti, cum aisti: <hi>Talium est regnum coelorum <note>(Matth. XIX, 14)</note>
            </hi>.</p>
</div2>

<div2>
          <head>CAPUT XX. <hi>Pro bonis sibi in pueritia collatis Deo gratias agit.</hi> </head>

<pb n="0675"/>
<p>31. Sed tamen, Domine, tibi excellentissimo atque
optimo conditori et rectori universitatis, Deo nostro
gratias, etiamsi me puerum tantum esse voluisses.
Eram enim etiam tunc, vivebam atque sentiebam,
meamque incolumitatem, vestigium secretissimae unitatis
ex qua eram, curae habebam; custodiebam interiore
sensu integritatem sensuum meorum, inque
ipsis parvis, parvarumque rerum cogitationibus veritate
delectabar. Falli nolebam, memoria vigebam,
locutione instruebar, amicitia mulcebar, fugiebam dolorem,
abjectionem, ignorantiam. Quid in tali animante
<pb n="0676"/>
non mirabile atque laudabile? At ista omnia
Dei mei dona sunt; non mihi ego dedi haec: et bona
sunt, et haec omnia ego. Bonus ergo est qui fecit me,
et ipse est bonum meum, et illi exsulto bonis omnibus
quibus etiam puer eram. Hoc enim peccabam,
quod non in ipso, sed in creaturis ejus, me atque
caeteris, voluptates, sublimitates, veritates quaerebam;
atque ita irruebam in dolores, confusiones,
errores. Gratias tibi, dulcedo mea, et honor meus,
et fiducia mea, Deus meus: gratias tibi de donis
tuis; sed tu mihi ea serva. Ita enim servabis me;
et augebuntur, et perficientur quae dedisti mihi, et
ero ipse tecum; quia et ut sim, tu dedisti mihi.</p>
</div2>
      </div1>

<div1>
        <head> <hi>LIBER SECUNDUS.</hi> Ad aetatem aliam progreditur, primum quae adolescentiae suae, id est, sextum decimum vitae annum, quem in paterna domo studiis intermissis consumpserat genio ac libidinibus indulgens, ad mentem revocat cum gravi dolore, severus admodum in dijudicando furto a se tunc temporis cum sodalibus perpetrato.</head>
<div2>
          <head>CAPUT PRIMUM. <hi>Adolescentiae aetatem et vitia recolit.</hi> </head>
<pb n="0675"/>
          <p>1. Recordari volo transactas foeditates meas, et
carnales corruptiones animae meae: non quod eas
amem; sed ut amem te, Deus meus. Amore amoris
tui facio istud, recolens vias meas nequissimas in
amaritudine recogitationis meae, ut tu dulcescas mihi,
dulcedo non fallax, dulcedo felix et secura, et colligens
 me a dispersione in qua frustatim discissus
sum, dum ab uno te aversus in multa evanui. Exarsi
enim aliquando satiari inferis in adolescentia, et
silvescere ausus sum variis et umbrosis amoribus; et
contabuit species mea; et computrui coram oculis
tuis placens mihi, et placere cupiens oculis hominum.</p>
</div2>

<div2>
          <head>CAPUT II. <hi>Annum aetatis suae decimum sextum in ardore libidinoso consumptum.</hi> </head>
<p>2. Et quid erat quod me delectabat, nisi amare et
amari? Sed non tenebatur modus ab animo usque ad
animum quatenus est luminosus limes amicitiae;
sed exhalabantur nebulae de limosa concupiscentia
carnis et scatebra pubertatis, et obnubilabant atque
offuscabant cor meum, ut non discerneretur serenitas
dilectionis a caligine libidinis. Utrumque in confuso
aestuabat, et rapiebat imbecillam aetatem per
abrupta cupiditatum, atque mersabat gurgite flagitiorum.
Invaluerat super me ira tua, et nesciebam.
Obsurdueram stridore catenae mortalitatis meae,
<pb n="0676"/>
poena superbiae animae meae; et ibam longius a te,
et sinebas; et jactabar, et effundebar, et diffluebam,
et ebulliebam per fornicationes meas, et tacebas. O
tardum gaudium meum! Tacebas tunc, et ego ibam
porro longe a te in plura sterilia semina dolorum,
superba dejectione, et inquieta lassitudine.</p>
<p>3. Quis mihi moderaretur aerumnam meam, et novissimarum
rerum fugaces pulchritudines in usum
verteret, earumque suavitatibus metas praefigeret, ut
usque ad conjugale littus exaestuarent fluctus aetatis
meae, si tranquillitas in eis non poterat esse, fine procreandorum
liberorum contenta, sicut praescribit lex
tua, Domine, qui formas etiam propaginem mortalitatis
nostrae, potens imponere lenem manum ad
temperamentum spinarum a paradiso tuo seclusarum?
Non enim longe est a nobis omnipotentia tua, etiam
cum longe sumus a te. Aut certe sonitum nubium
tuarum vigilantius adverterem: <hi>Tribulationem autem
carnis habebunt hujusmodi. Ego autem vobis parco;</hi> et, <hi>Bonum est homini mulierem non tangere;</hi> 
 et, <hi>Qui sine
uxore est, cogitat ea quae sunt Dei, quomodo placeat
Deo: qui autem matrimonio junctus est, cogitat ea quae
sunt mundi, quomodo placeat uxori <note>(1 Cor. VII, 28, 1,
32, 33, 34)</note>
            </hi>. Has ergo voces exaudirem vigilantior, et
abscisus propter regnum coelorum <note>(Matth. XIX, 12)</note>,
felicior exspectarem amplexus tuos.</p>
<p>4. Sed efferbui miser, sequens impetum fluxus mei
relicto te; et excessi omnia legitima tua, nec evasi
flagella tua: quis enim hoc mortalium? Nam tu semper
aderas misericorditer saeviens, et amarissimis aspergens
offensionibus omnes illicitas jucunditates meas,
<pb n="0677"/>
ut ita quaererem sine offensione jucundari; et ubi hoc
possem non invenirem quidquam, praeter te, Domine,
praeter te qui fingis dolorem in praecepto <note>(Ps. XCIII, 20)</note>,
et percutis ut sanes, et occidis nos ne moriamur abs te <note>(Deut. XXXII, 39)</note>.
Ubi eram, et quam longe exsulabam
a deliciis domus tuae, anno illo sexto decimo aetatis carnis
meae, cum accepit in me sceptrum, et totas manus
ei dedi, vesania libidinis, licentiosae per dedecus
humanum, illicitae autem per leges tuas? Non fuit
cura meorum ruentem excipere me matrimonio; sed
cura fuit tantum ut discerem sermonem facere quam
optimum, et persuadere dictione.</p>
</div2>

<div2>
          <head>CAPUT III. <hi>De peregrinatione studiorum causa, et de parentum proposito.</hi> </head>
<p>5. Et anno quidem illo intermissa erant studia mea,
dum mihi reducto a Madauris, in qua vicina urbe
jam coeperam litteraturae atque oratoriae percipiendae
gratia peregrinari, longinquioris apud Carthaginem
peregrinationis sumptus praeparabantur, animositate
magis quam opibus patris, municipis Thagastensis admodum
tenuis. Cui narro haec? Neque enim tibi, Deus
meus: sed apud te narro haec generi meo, generi humano,
quantulacumque ex particula incidere potest
in istas meas litteras. Et utquid hoc? Ut videlicet ego
et quisquis haec legit, cogitemus de quam profundo
clamandum sit ad te. Et quid propius auribus tuis,
si cor confitens et vita ex fide est? Quis enim non extollebat
laudibus tunc hominem patrem meum, quod
ultra vires rei familiaris suae impenderet filio quidquid
etiam longe peregrinanti studiorum causa opus esset?
Multorum enim civium longe opulentiorum nullum
tale negotium pro liberis erat: cum interea non
satageret idem pater qualis crescerem tibi, aut quam
castus essem; dummodo essem disertus, vel desertus
potius a cultura tua, Deus, qui es unus verus et bonus
Dominus agri tui cordis mei.</p>
<p>6. Sed ubi sexto illo et decimo anno, interposito
otio ex necessitate domestica feriatus ab omni schola,
cum parentibus esse coepi, excesserunt caput meum
vepres libidinum; et nulla erat eradicans manus.
Quinimo ubi me ille pater in balneis vidit pubescentem,
et inquieta indutum adolescentia, quasi jam ex hoc
in nepotes gestiret, gaudens matri indicavit; gaudens
vinolentia in qua te iste mundus oblitus est creatorem
suum, et creaturam tuam pro te amavit, de vino invisibili
perversae atque inclinatae in ima voluntatis
suae. Sed matris in pectore jam inchoaveras templum
tuum, et exordium sanctae habitationis tuae: nam ille
adhuc catechumenus, et hoc recens erat. Itaque illa
exsilivit pia trepidatione ac tremore; et quamvis mihi
nondum fideli, timuit tamen vias distortas, in quibus
ambulant qui ponunt ad te tergum, et non faciem.</p>
<p>7. Hei mihi! et audeo dicere tacuisse te, Deus meus,
<pb n="0678"/>
cum irem abs te longius. Itane tu tacebas tunc mihi?
Et cujus erant, nisi tua, verba illa per matrem meam,
fidelem tuam, quae cantasti in aures meas? Nec inde
quidquam descendit in cor, ut facerem illud. Volebat
enim illa, et secreto memini ut monuerit cum sollicitudine
ingenti ne fornicarer, maximeque ne adulterarem
cujusquam uxorem. Qui mihi monitus muliebres
videbantur, quibus obtemperare erubescerem.
Illi autem tui erant, et nesciebam; et te tacere putabam,
atque illam loqui, per quam mihi tu non tacebas,
et in illa contemnebaris a me filio ejus, filio ancillae tuae,
servo tuo. Sed nesciebam, et praeceps ibam tanta caecitate,
ut inter coaetaneos meos puderet me minoris
dedecoris, quoniam audiebam eos jactantes flagitia
sua, et tanto gloriantes magis, quanto magis turpes
essent: et libebat facere non solum libidine facti,
verum etiam laudis. Quid dignum est vituperatione
nisi vitium? Ego ne vituperarer, vitiosior fiebam;
et ubi non suberat quo admisso aequarer perditis, fingebam
me fecisse quod non feceram, ne viderer abjectior
quo eram innocentior, et ne vilior haberer quo
eram castior.</p>
<p>8. Ecce cum quibus comitibus iter agebam platearum
Babyloniae, et volutabar in coeno ejus, tanquam
in cinnamis et unguentis pretiosis. Et in umbilico
ejus, quo tenacius haererem, calcabat me inimicus
invisibilis, et seducebat me, quia ego seductilis
eram. Non enim et illa, quae jam de medio Babylonis
fugerat, sed ibat in caeteris ejus tardior mater
carnis meae, sicut monuit me pudicitiam, ita curavit
quod de me a viro suo audierat, jamque pestilentiosum
et in posterum periculosum sentiebat, coercere
termino conjugalis affectus, si resecari ad vivum non
poterat. Non curavit hoc, quia metus erat ne impediretur
spes mea compede uxoria; non spes illa quam
in te futuri saeculi habebat mater, sed spes litterarum,
quas ut nossem nimis volebat parens uterque: ille,
quia de te prope nihil cogitabat, de me autem inania;
illa autem, quia non solum nullo detrimento, sed
etiam nonnullo adjumento ad te adipiscendum futura
existimabat usitata illa studia doctrinae. Ita enim conjicio,
recolens, ut possum, mores parentum meorum.
Relaxabantur etiam mihi ad ludendum habenae, ultra
temperamentum severitatis, in dissolutionem affectionum
variarum, et in omnibus erat caligo intercludens
mihi, Deus meus, serenitatem veritatis tuae; et prodibat
tanquam ex adipe iniquitas mea <note>(Psal. LXXII, 7)</note>.</p>
</div2>

<div2>
          <head>CAPUT IV. <hi>Furtum cum sodalibus perpetratum.</hi> </head>
<p>9. Furtum certe punit lex tua, Domine, et lex scripta
in cordibus hominum, quam ne ipsa quidem delet
iniquitas. Quis enim fur aequo animo furem patitur?
Nec copiosus adactum inopia. Et ego furtum facere
volui et feci, nulla compulsus egestate nec penuria,
sed fastidio justitiae, et sagina iniquitatis. Nam id
furatus sum quod mihi abundabat, et multo melius:
nec ea re volebam frui quam furto appetebam; sed
<pb n="0679"/>
ipso furto et peccato. Arbor erat pirus in vicinia vineae
nostrae pomis onusta, nec forma nec sapore illecebrosis.
Ad hanc excutiendam atque asportandam,
nequissimi adolescentuli perreximus nocte intempesta,
quousque ludum de pestilentiae more in areis produxeramus;
et abstulimus inde onera ingentia, non
ad nostras epulas, sed vel projicienda porcis, etiamsi
aliquid inde comedimus; dum tamen fieret a nobis
quod eo liberet quo non liceret. Ecce cor meum,
Deus, ecce cor meum quod miseratus es in imo abyssi.
Dicat tibi nunc ecce cor meum quid ibi quaerebat,
ut essem gratis malus, et malitiae meae causa nulla
esset nisi malitia. Foeda erat, et amavi eam; amavi
perire: amavi defectum meum; non illud ad quod
deficiebam, sed defectum meum ipsum amavi: turpis
anima et dissiliens a firmamento tuo in exterminium;
non dedecore aliquid, sed dedecus appetens.</p>
</div2>

<div2>
          <head>CAPUT V. <hi>Neminem peccare sine causa.</hi> </head>
<p>10. Etenim species est pulchris corporibus, et auro,
et argento, et omnibus; et in contactu carnis congruentia
valet plurimum, caeterisque sensibus est sua
cuique accommodata modificatio corporum; habet
etiam honor temporalis, et imperitandi atque superandi
potentia suum decus, unde etiam vindictae aviditas
oritur: et tamen in cuncta haec adipiscenda
non est egrediendum abs te, Domine, neque deviandum
a lege tua. Et vita quam hic vivimus habet
illecebram suam propter quemdam modum
decoris sui, et convenientiam cum his omnibus infimis
pulchris. Amicitia quoque hominum charo nodo
dulcis est propter unitatem de multis animis. Propter
universa haec atque hujusmodi peccatum admittitur,
dum immoderata in ista inclinatione cum extrema
bona sint, meliora et summa deseruntur, tu, Domine
Deus noster, et veritas tua, et lex tua. Habent enim
et haec ima delectationes, sed non sicut Deus meus
qui fecit omnia; quia in ipso delectatur justus, et
ipse est deliciae rectorum corde.</p>
<p>11. Cum itaque de facinore quaeritur qua causa factum
sit, credi non solet, nisi cum appetitus adipiscendi
alicujus illorum bonorum quae infima diximus,
esse potuisse apparuerit, aut metus amittendi. Pulchra
sunt enim et decora, quanquam prae bonis superioribus
et beatificis abjecta et jacentia. Homicidium
fecit. Cur fecit? Adamavit ejus conjugem aut praedium,
aut voluit depraedari unde viveret, aut timuit ab illo
tale aliquid amittere, aut laesus ulcisci se exarsit. Num
homicidium sine causa faceret, ipso homicidio delectatus?
Quis crediderit? Nam et de quo dictum est
vecordi et nimis crudeli homine, quod gratuito potius
malus atque crudelis erat, praedicta est tamen causa: <hi>Ne per otium,</hi> 
 inquit, <hi>torpesceret manus aut animus <note>(Sallustius, de Bello Catil., cap. IX)</note>
            </hi>.
Quare id quoque?
cur ita? Ut scilicet illa exercitatione scelerum, capta
urbe, honores, imperia, divitias assequeretur, et careret
<pb n="0680"/>
metu legum et difficultate rerum, propter inopiam
rei familiaris, et conscientiam scelerum. Nec
ipse igitur Catilina amavit facinora sua; sed utique
aliud cujus causa illa faciebat.</p>
</div2>

<div2>
          <head>CAPUT VI. <hi>Omnia quae boni specie ad vitia invitant, in solo Deo esse vera et perfecta.</hi> </head>
<p>12. Quid ego miser in te amavi, o furtum meum,
o facinus illud meum nocturnum sexti decimi anni
aetatis meae? Non enim pulchrum eras, cum furtum
esses; aut vero aliquid es, ut loquar ad te? Pulchra
erant poma illa quae furati sumus, quoniam creatura
tua erat, pulcherrime omnium, creator omnium,
Deus bone, Deus summum bonum, et bonum verum
meum: pulchra erant illa poma; sed non ipsa concupivit
anima mea miserabilis. Erat enim mihi meliorum
copia; illa autem decerpsi tantum ut furarer. Nam
decerpta projeci, epulatus inde solam iniquitatem,
qua laetabar fruens. Nam et si quid illorum pomorum
intravit in os meum, condimentum ibi facinus
erat. Et nunc, Domine Deus meus, quaero quid me
in furto delectaverit, et ecce species nulla est: non
dico sicut in aequitate atque prudentia; sed neque
sicut in mente hominis atque memoria et sensibus et
vegetante vita; neque sicut speciosa sunt sidera et
decora locis suis et terra et mare plena fetibus, qui
succedunt nascendo decedentibus; non saltem ut est
quaedam defectiva species et umbratica vitiis fallentibus.</p>
<p>13. Nam et superbia celsitudinem imitatur; cum
tu sis unus super omnia Deus excelsus. Et ambitio
quid nisi honores quaerit et gloriam; cum tu sis prae
cunctis honorandus unus et gloriosus in aeternum?
Et saevitia potestatum timeri vult: quis autem timendus,
nisi unus Deus? Cujus potestati eripi aut subtrahi
quid potest? quando, aut ubi, aut quo, vel a quo
potest? Et blanditiae lascivientium amari volunt; sed
neque blandius est aliquid tua charitate, nec amatur
quidquam salubrius, quam illa prae cunctis formosa
et luminosa veritas tua. Et curiositas affectare videtur
studium scientiae; cum tu omnia summe noveris.
Ignorantia quoque ipsa atque stultitia, simplicitatis et
innocentiae nomine tegitur; quia te simplicius quidquam
non reperitur. Quid te autem innocentius,
quandoquidem opera sua malis inimica sunt? Et
ignavia quasi quietem appetit: quae vero quies certa
praeter Dominum? Luxuria satietatem atque abundantiam
se cupit vocari: tu autem es plenitudo et indeficiens
copia incorruptibilis suavitatis. Effusio liberalitatis
obtendit umbram: sed bonorum omnium largitor
<pb n="0681"/>
affluentissimus tu es. Avaritia multa possidere vult;
et tu possides omnia. Invidentia de excellentia litigat:
quid te excellentius? Ira vindictam quaerit: te justius
quis vindicat? Timor insolita et repentina exhorrescit,
rebus quae amantur adversantia, dum praecavet securitati:
tibi enim quid insolitum? quid repentinum?
aut quis a te separat quod diligis? aut ubi, nisi apud
te, firma securitas? Tristitia rebus amissis contabescit,
quibus se oblectabat cupiditas; quia ita sibi nollet,
sicut tibi auferri nihil potest.</p>
<p>14. Ita fornicatur anima, cum avertitur abs te, et
quaerit extra te ea quae pura et liquida non invenit,
nisi cum redit ad te. Perverse te imitantur omnes
qui longe se a te faciunt, et extollunt se adversum te.
Sed etiam sic te imitando indicant creatorem te esse
omnis naturae; et ideo non esse quo a te omni modo
recedatur. Quid ergo in illo furto ego dilexi? et in
quo Dominum meum vel vitiose atque perverse imitatus
sum? An libuit facere contra legem saltem fallacia,
quia potentatu non poteram, ut mancam libertatem
captivus imitarer faciendo impune quod non
liceret, tenebrosa omnipotentiae similitudine? Ecce
est ille servus fugiens Dominum suum et consecutus
umbram. O putredo, o monstrum vitae, et mortis profunditas!
Potuitne libere quod non licebat, non ob
aliud, nisi quia non licebat?</p>
</div2>

<div2>
          <head>CAPUT VII. <hi>Gratias agit Deo pro remissione peccatorum, quodque a multis servatus sit.</hi> </head>
<p>15. Quid retribuam Domino, quod recolit haec
memoria mea, et anima mea non metuit inde? Diligam
te, Domine, et gratias agam, et confitear nomini
tuo, quoniam tanta dimisisti mihi mala et nefaria
opera mea. Gratiae tuae deputo et misericordiae tuae,
quod peccata mea tanquam glaciem solvisti. Gratiae
tuae deputo et quaecumque non feci mala: quid enim
non facere potui, qui etiam gratuitum facinus amavi?
Et omnia mihi dimissa esse fateor; et quae mea sponte
feci mala, et quae te duce non feci. Quis est hominum
qui suam cogitans infirmitatem, audet viribus suis
tribuere castitatem atque innocentiam suam; ut minus
amet te, quasi minus ei necessaria fuerit misericordia
tua, qua donas peccata conversis ad te? Qui enim vocatus
a te secutus est vocem tuam, et vitavit ea quae
me de meipso recordantem et fatentem legit, non me
derideat ab eo medico aegrum sanari, a quo sibi praestitum
est ut non aegrotaret, vel potius ut minus aegrotaret:
et ideo te tantumdem, imo vero amplius diligat;
quia per quem me videt tantis peccatorum meorum
languoribus exui, per eum se videt tantis peccatorum
languoribus non implicari.</p>
</div2>

<div2>
          <head>CAPUT VIII. <hi>Amavit in furto consortium simul peccantium.</hi> </head>
<p>16. Quem fructum habui miser aliquando in iis quae
<pb n="0682"/>
nunc recolens erubesco <note>(Rom. VI, 21)</note>, maxime in illo
furto in quo ipsum furtum amavi? Nihil aliud; cum
et ipsum esset nihil, et eo ipso ego miserior. Et tamen
solus id non fecissem, sic recordor animum tunc
meum; solus omnino id non fecissem. Ergo amavi
ibi etiam consortium reorum cum quibus id feci?
Non ergo nihil aliud quam furtum amavi; imo vero
nihil aliud, quia et illud nihil est. Quid est revera?
Quis est qui doceat me, nisi qui illuminat cor meum
et discernit umbras ejus? Quid est quod mihi venit
in mentem quaerere, et discutere, et considerare?
Quia si tunc amarem poma illa quae furatus sum, et
eis frui cuperem, possem etiam solus, si satis esset
committere illam iniquitatem, qua pervenirem ad voluptatem
meam; nec confricatione consciorum animorum
accenderem pruritum cupiditatis meae. Sed quoniam
in illis pomis voluptas mihi non erat, ea erat in
ipso facinore, quam faciebat consortium simul peccantium.</p>
</div2>

<div2>
          <head>CAPUT IX. <hi>Contagiosa res sodales mali.</hi> </head>
<p>17. Quid erat ille affectus animi? Certe enim plane
turpis erat nimis; et vae mihi erat qui habebam illum.
Sed tamen quid erat? Delicta quis intelligit? <note>(Psal. XVIII,
13.)</note> Risus erat, quasi titillato corde, quod fallebamus
eos qui haec a nobis fieri non putabant, et vehementer
nolebant. Cur ergo eo me delectabat, quod id non
faciebam solus? An quia etiam nemo facile solus
ridet? Nemo quidem facile; sed tamen etiam solos
et singulos homines, cum alius nemo praesens
est, vincit risus aliquando, si aliquid nimie ridiculum,
vel sensibus occurrit, vel animo. At ego illud solus
non facerem, non facerem omnino solus. Ecce est
coram te, Deus meus, viva recordatio animae meae.
Solus non facerem furtum illud, in quo me non libebat
id quod furabar, sed quia furabar: quod me solum
facere prorsus non liberet nec facerem. O nimis inimica
amicitia, seductio mentis investigabilis, ex ludo
et joco nocendi aviditas, et alieni damni appetitus;
nulla lucri mei, nulla ulciscendi libidine; sed cum dicitur:
Eamus, faciamus; et pudet non esse impudentem.</p>
</div2>

<div2>
          <head>CAPUT X. <hi>In Deo omne bonum.</hi> </head>
<p>18. Quis exaperit istam tortuosissimam et implicatissimam
nodositatem? Foeda est; nolo in eam intendere,
nolo eam videre. Te volo, justitia et innocentia,
pulchra et decora honestis luminibus, et
insatiabili satietate. Quies est apud te valde, et vita
imperturbabilis. Qui intrat in te, intrat in gaudium
Domini sui <note>(Matth. XXV, 21)</note>; et non timebit, et
habebit se optime in optimo. Defluxi abs te ego, et
erravi, Deus meus, nimis devius a stabilitate tua in
adolescentia, et factus sum mihi regio egestatis.</p>
</div2>
      </div1>

<div1>
        <head> <hi>LIBER TERTIUS.</hi> De annis aetatis illius decimo septimo, decimo octavo et decimo nono transactis Carthagine, ubi dum litterarii studii curriculum absolveret, se libidinosi amoris laqueo irretitum, necnon in Manichaeorum haeresim prolapsum fuisse meminit. Adversus horum errores et ineptias disserit luculenter. Maternas pro se lacrymas et responsum de sua resipiscentia divinitus acceptum refert.</head>
<div2>
          <head>CAPUT PRIMUM. <hi>Amore quem venabatur capitur.</hi> </head>
<pb n="0683"/>
          <p>1. Veni Carthaginem; et circumstrepebat me undique
sartago flagitiosorum amorum. Nondum amabam,
et amare amabam, et secretiore indigentia
oderam me minus indigentem. Quaerebam quod amarem,
amans amare, et oderam securitatem, et viam
sine muscipulis. Quoniam fames mihi erat intus ab
interiore cibo teipso, Deus meus, et ea fame non esuriebam;
sed eram sine desiderio alimentorum incorruptibilium:
non quia plenus eis eram, sed quo inanior,
eo fastidiosior. Et ideo non bene valebat anima
mea; et ulcerosa projiciebat se foras miserabiliter
scalpi avida contactu sensibilium. Sed si non haberent
animam, non utique amarentur. Amare et amari
dulce mihi erat, magis si et amantis corpore fruerer.
Venam igitur amicitiae coinquinabam sordibus
concupiscentiae, candoremque ejus obnubilabam de
tartaro libidinis; et tamen foedus atque inhonestus,
elegans et urbanus esse gestiebam abundanti vanitate.
Rui etiam in amorem quo cupiebam capi. Deus meus,
misericordia mea, quanto felle mihi suavitatem illam,
et quam bonus aspersisti! quia et amatus sum, et
perveni occulte ad vinculum fruendi, et colligabar
laetus aerumnosis nexibus, ut caederer virgis ferreis
ardentibus zeli, et suspicionum, et timorum, et irarum
atque rixarum.</p>
</div2>

<div2>
          <head>CAPUT II. <hi>Amavit spectacula tragica.</hi> </head>
<p>2. Rapiebant me spectacula theatrica, plena imaginibus
miseriarum mearum, et fomitibus ignis mei.
Quid est quod ibi homo vult dolere, cum spectat luctuosa
atque tragica, quae tamen pati ipse nollet? Et
tamen pati vult ex eis dolorem spectator, et dolor
ipse est voluptas ejus. Quid est, nisi miserabilis insania?
Nam eo magis eis movetur quisque, quo minus
a talibus affectibus sanus est: quanquam cum ipse
patitur, miseria; cum aliis compatitur, misericordia
dici solet. Sed qualis tandem misericordia in rebus
fictis et scenicis? Non enim ad subveniendum provocatur
auditor; sed tantum ad dolendum invitatur: et
actori carum imaginum amplius favet, cum amplius
dolet. Et si calamitates illae hominum vel antiquae vel
falsae sic agantur, ut qui spectat non doleat; abscedit
inde fastidiens et reprehendens: si autem doleat, manet
intentus, et gaudens lacrymatur.</p>
<p>
            <pb n="0684"/>
          </p>
<p>3. Ergo amantur et dolores? Certe omnis homo
gaudere vult. An cum miserum neminem esse libeat,
libet tamen esse misericordem; quod quia non sine
dolore est, hac una causa amantur dolores? Et hoc
de illa vena amicitiae est. Sed quo vadit? quo fluit?
Utquid decurrit in torrentem picis bullientis aestus
in manes tetrarum libidinum, in quos ipsa mutatur
et vertitur per nutum proprium de coelesti serenitate
detorta atque dejecta? Repudietur ergo misericordia?
Nequaquam. Ergo amentur dolores aliquando. Sed
cave immunditiam, anima mea, sub tutore Deo meo,
Deo patrum nostrorum, et laudabili et superexaltato
in omnia saecula <note>(Dan. III, 32)</note>; cave immunditiam.
Neque enim nunc non misereor; sed tunc in theatris
congaudebam amantibus, cum sese fruebantur per
flagitia, quamvis haec imaginarie gererent in ludo
spectaculi. Cum autem sese amittebant, quasi misericors
contristabar; et utrumque delectabat tamen.
Nunc vero magis misereor gaudentem in flagitio,
quam velut dura perpessum detrimento perniciosae
voluptatis, et amissione miserae felicitatis. Haec certe
verior misericordia; sed non in ea delectat dolor.
Nam etsi approbatur officio charitatis qui dolet miserum;
mallet tamen utique non esse quod doleret,
qui germanitus misericors est. Si enim est malevola
benevolentia, quod fieri non potest; potest et ille qui
veraciter sinceriterque miseretur, cupere esse miseros
ut misereatur. Nonnullus itaque dolor approbandus,
nullus amandus est. Hoc enim tu, Domine Deus,
qui animas amas, longe lateque purius quam nos, et
incorruptibilius misereris, quod nullo dolore sauciaris.
Et ad haec quis idoneus?</p>
<p>4. At ego tunc miser dolere amabam, et quaerebam
ut esset quod dolerem, quando mihi in aerumna
aliena, et falsa, et saltatoria, ea magis placebat actio
histrionis, meque alliciebat vehementius, qua mihi
lacrymae excutiebantur. Quid autem mirum cum infelix
pecus aberrans a grege tuo, et impatiens custodiae
tuae turpi scabie foedarer? Et inde erant dolorum
amores, non quibus altius penetrarer; non enim
amabam talia perpeti, qualia spectare; sed quibus
auditis et fictis, tanquam in superficie raderer: quos
tamen quasi ungues scalpentium fervidus tumor, et
tabes, et sanies horrida consequebatur. Talis vita
mea, numquid vita erat, Deus meus?</p>
</div2>

<div2>
          <head>CAPUT III. <hi>In schola rhetoris ab Eversorum factis abhorrebat.</hi> </head>

<pb n="0685"/>
<p>5. Et circumvolabat super me fidelis a longe misericordia
tua. In quantas iniquitates distabui, et sacrilegam
curiositatem secutus sum, ut deserentem te,
deduceret me ad ima infida, et circumventoria obsequia
daemoniorum, quibus immolabam facta mea
mala, et in omnibus flagellabas me! Ausus sum etiam
in celebritate solemnitatum tuarum, intra parietes
ecclesiae tuae concupiscere et agere negotium procurandi
fructus mortis: unde me verberasti gravibus
poenis; sed nihil ad culpam meam, o tu praegrandis
misericordia mea, Deus meus, refugium meum a terribilibus
nocentibus, in quibus vagatus sum praefidenti
collo, ad longe recedendum a te, amans vias
meas et non tuas, amans fugitivam libertatem.</p>
<p>6. Habebant et illa studia quae honesta vocabantur,
ductum suum intuentem fora litigiosa, ut excellerem
in eis, hoc laudabilior, quo fraudulentior. Tanta est
caecitas hominum de caecitate etiam gloriantium. Et
major jam eram in schola rhetoris; et gaudebam superbe,
et tumebam typho; quanquam longe sedatior,
Domine, tu scis, et remotus omnino ab eversionibus
quas faciebant Eversores (hoc enim nomen scaevum
 et diabolicum, velut insigne urbanitatis est),
inter quos vivebam pudore impudenti, quia talis non
eram: et cum eis eram, et amicitiis eorum delectabar
aliquando, a quorum semper factis abhorrebam,
hoc est ab eversionibus, quibus proterve insectabantur
ignotorum verecundiam, quam perturbarent
gratis illudendo atque inde pascendo malevolas laetitias
suas. Nihil est illo actu similius actibus daemoniorum.
Quid itaque verius quam eversores vocarentur?
Eversi plane prius ipsi atque perversi, deridentibus
eos et seducentibus fallacibus occulte spiritibus,
in eo ipso quo alios irridere amant et fallere.</p>
</div2>

<div2>
          <head>CAPUT IV. <hi>Hortensius Ciceronis excitavit illum ad ardorem philosophiae.</hi> </head>
<p>7. Inter hos ego, imbecilla tunc aetate discebam libros
eloquentiae, in qua eminere cupiebam fine damnabili
et ventoso per gaudia vanitatis humanae; et
usitato jam discendi ordine perveneram in librum
quemdam Ciceronis, cujus linguam fere omnes mirantur,
pectus non ita. Sed liber ille ipsius exhortationem
continet ad philosophiam, et vocatur Hortensius.
Ille vero liber mutavit affectum meum,
et ad teipsum, Domine, mutavit preces meas, et
vota ac desideria mea fecit alia. Viluit mihi repente
omnis vana spes, et immortalitatem sapientiae concupiscebam
aestu cordis incredibili; et surgere coeperam
ut ad te redirem. Non enim ad acuendam linguam,
quod videbar emere maternis mercedibus, cum agerem
annum aetatis undevigesimum, jam defuncto patre
ante biennium: non ergo ad acuendam linguam referebam
illum librum; neque mihi locutionem, sed quod
loquebatur persuaserat.</p>
<p>
            <pb n="0686"/>
          </p>
<p>8. Quomodo ardebam, Deus meus, quomodo ardebam
revolare a terrenis ad te; et nesciebam quid
ageres mecum! Apud te est enim sapientia. Amor
autem sapientiae nomen graecum habet <foreign xml:lang="greek">φιλοσοφίαν,</foreign> quo
me accendebant illae litterae. Sunt qui seducant per
philosophiam, magno et blando et honesto nomine
colorantes et fucantes errores suos: et prope omnes
qui ex illis et supra temporibus tales erant, notantur
in eo libro et demonstrantur; et manifestatur ibi salutifera
illa admonitio Spiritus tui per servum tuum
bonum et pium: <hi>Videte ne quis vos decipiat per philosophiam
et inanem seductionem, secundum traditionem
hominum, secundum elementa hujus mundi, et non secundum
Christum; quia in ipso inhabitat omnis plenitudo
divinitatis corporaliter <note>(Coloss. II, 8, 9)</note>
            </hi>. Et ego
illo tempore, scis tu, lumen cordis mei, quoniam nondum
mihi haec apostolica nota erant, hoc tamen solo
delectabar in illa exhortatione, quod non illam aut
illam sectam, sed ipsam, quaecumque esset, sapientiam
ut diligerem, et quaererem, et assequerer, et tenerem
atque amplexarer fortiter, excitabar sermone
illo, et accendebar, et ardebam; et hoc solum me in
tanta flagrantia refrangebat, quod nomen Christi non
erat ibi. Quoniam hoc nomen secundum misericordiam
tuam, Domine, hoc nomen Salvatoris mei Filii
tui, in ipso adhuc lacte matris, tenerum cor meum
praebiberat, et alte retinebat; et quidquid sine hoc
nomine fuisset, quamvis litteratum, et expolitum, et
veridicum, non me totum rapiebat.</p>
</div2>

<div2>
          <head>CAPUT V. <hi>Fastidiit sacras Litteras propter simplicitatem stili.</hi> </head>
<p>9. Itaque institui animum intendere in Scripturas
sanctas, ut viderem quales essent. Et ecce video rem
non compertam superbis, neque nudatam pueris; sed
incessu humilem, successu excelsam et velatam mysteriis:
et non eram ego talis ut intrare in eam possem,
aut inclinare cervicem ad ejus gressus. Non
enim sicut modo loquor, ita sensi cum attendi ad illam
Scripturam: sed visa est mihi indigna quam Tullianae
dignitati compararem. Tumor enim meus refugiebat
modum ejus; et acies mea non penetrabat
interiora ejus. Verumtamen illa erat quae cresceret
cum parvulis; sed ego dedignabar esse parvulus, et
turgidus fastu mihi grandis videbar.</p>
</div2>

<div2>
          <head>CAPUT VI. <hi>A Manichaeis quomodo captus.</hi> </head>
<p>10. Incidi itaque in homines superbe delirantes, et
carnales nimis et loquaces, in quorum ore laquei diaboli,
et viscum confectum commixtione syllabarum
nominis tui, et Domini Jesu Christi, et Paracleti consolatoris
nostri Spiritus sancti. Haec nomina non
recedebant de ore eorum, sed tenus sono et strepitu
linguae; et caeterum, cor inane veri. Et dicebant, Veritas,
<pb n="0687"/>
et veritas: et multum eam dicebant mihi, et
nusquam erat in eis; sed falsa loquebantur, non de te
tantum, qui vere Veritas es, sed etiam de istis elementis
hujus mundi creatura tua, de quibus etiam
vera dicentes philosophos transgredi debui prae amore
tuo, mi Pater summe bone, pulchritudo pulchrorum
omnium. O Veritas, Veritas, quam intime etiam tum
medullae animi mei suspirabant tibi, cum te illi sonarent
mihi frequenter et multipliciter voce sola, et libris
multis et ingentibus! Et illa erant fercula in quibus
mihi esurienti te, inferebantur pro te sol et luna,
pulchra opera tua; sed tamen opera tua, non tu, nec
ipsa prima. Priora enim spiritualia opera tua, quam
ista corporea, quamvis lucida et coelestia. At ego nec
priora illa, sed teipsam, te, Veritas, in qua non est
commutatio nec momenti obumbratio <note>(Jacobi I, 17)</note>,
esuriebam et sitiebam; et apponebantur adhuc mihi
in illis ferculis phantasmata splendida, quibus jam
melius erat amare istum solem, saltem istis oculis verum,
quam illa falsa animo decepto per oculos. Et
tamen, quia te putabam, manducabam; non avide
quidem, quia nec sapiebas in ore meo sicuti es; neque
enim tu eras figmenta illa inania; nec nutriebar
eis, sed exhauriebar magis. Cibus in somnis simillimus
est cibis vigilantium, quo tamen dormientes non
aluntur; dormiunt enim: at illa nec similia erant ullo
modo tibi, sicut nunc mihi locuta es; quia illa erant
corporalia phantasmata, falsa corpora, quibus certiora
sunt vera corpora ista quae videmus visu carneo, sive
coelestia sive terrestria: cum pecudibus et volatilibus
videmus haec; et certiora sunt, quam cum imaginamur
ea. Et rursus certius imaginamur ea, quam ex
eis suspicamur alia grandiora, et infinita, quae omnino
nulla sunt, qualibus ego tunc pascebar inanibus; et
non pascebar. At tu, amor meus, in quem deficio ut
fortis sim, nec ista corpora es quae videmus, quanquam
in coelo; nec ea es quae non videmus ibi, quia
tu ista condidisti, nec in summis tuis conditionibus
habes. Quanto ergo longe es a phantasmatibus illis
meis, phantasmatibus corporum quae omnino non
sunt! quibus certiores sunt phantasiae corporum eorum
quae sunt; et eis certiora corpora, quae tamen
non es: sed nec anima es, quae vita est corporum.
Ideo melior vita corporum certiorque quam corpora.
Sed tu vita es animarum, vita vitarum, vivens te ipsa,
et non mutaris, vita animae meae.</p>
<p>11. Ubi ergo mihi tunc eras, et quam longe? Et
longe peregrinabar abs te, exclusus et a siliquis porcorum,
quos de siliquis pascebam <note>(Luc. XV, 16)</note>.
Quanto enim meliores grammaticorum et poetarum
fabellae, quam illa decipula? Nam versus et carmen et
Medea volans utiliores certe, quam quinque elementa
varie fucata, propter quinque antra tenebrarum, quae
omnino nulla sunt, et occidunt credentem. Nam versum
et carmen etiam ad vera pulmenta transfero. Volantem
autem Medeam etsi cantabam, non asserebam;
<pb n="0688"/>
etsi cantari audiebam, non credebam: illa autem credidi.
Vae, vae! quibus gradibus deductus sum in profunda
inferi? Quippe laborans et aestuans inopia veri,
cum te, Deus meus (tibi enim confiteor, qui me miseratus
es et nondum confitentem), cum te non secundum
intellectum mentis, quo me praestare voluisti belluis,
sed secundum sensum carnis quaererem. Tu
autem eras interior intimo meo, et superior summo
meo. Offendi illam mulierem audacem, inopem prudentiae,
aenigma Salomonis, sedentem super sellam in
foribus, et dicentem: <hi>Panes occultos libenter edite, et
aquam dulcem furtivam bibite <note>(Prov. IX, 17)</note>
            </hi>. Quae me
seduxit, quia invenit foris habitantem in oculo carnis
meae, et talia ruminantem apud me, qualia per illum
vorassem.</p>
</div2>

<div2>
          <head>CAPUT VII. <hi>Doctrina Manichaeorum absurda cui suffragabatur.</hi> </head>
<p>12. Nesciebam enim aliud vere quod est; et quasi
acutule movebar ut suffragarer stultis deceptoribus,
cum a me quaererent unde malum; et utrum forma
corporea Deus finiretur et haberet capillos et ungues;
et utrum justi existimandi essent qui haberent uxores
multas simul, et occiderent homines, et sacrificarent
de animalibus. Quibus rerum ignarus perturbabar;
et recedens a veritate, ire in eam mihi videbar; quia
non noveram malum non esse nisi privationem boni,
usque ad quod omnino non est. Quod unde viderem,
cujus videre usque ad corpus erat oculis, et animo
usque ad phantasma? Et non noveram Deum esse
spiritum, non cui membra essent per longum et latum,
nec cui esse moles esset: quia moles in parte
minor est quam in toto suo; et si infinita sit, minor
est in aliqua parte certo spatio definita, quam per infinitum;
et non est tota ubique, sicut spiritus, sicut
Deus. Et quid in nobis esset, secundum quod essemus
similes Deo et recte in Scriptura diceremur <hi>ad
imaginem Dei <note>(Gen. I, 27)</note>
            </hi>, prorsus ignorabam.</p>
<p>13. Et non noveram justitiam veram interiorem,
non ex consuetudine judicantem, sed ex lege rectissima
 Dei omnipotentis, qua formarentur mores regionum
et dierum pro regionibus et diebus; cum ipsa
ubique ac semper esset, non alibi alia, nec alias aliter;
secundum quam justi essent Abraham, et Isaac,
et Jacob, et Moyses, et David, et illi omnes laudati
ore Dei: sed eos ab imperitis judicari iniquos, judicantibus
ex humano die, et universos mores humani
generis ex parte moris sui metientibus, tanquam si
quis nescius in armamentis quid cui membro accommodatum
sit, ocrea velit caput contegi, et galea calceari;
et murmuret quod non apte conveniat: aut in uno die
indicto a pomeridianis horis justitio, quisquam stomachetur
non sibi concedi quid venale proponere,
quia mane concessum est: aut in una domo videat
aliquid tractari manibus a quoquam servo, quod facere
<pb n="0689"/>
non sinatur qui pocula ministrat: aut aliquid
post praesepia fieri, quod ante mensam prohibeatur;
et indignetur, cum sit unum habitaculum et una familia,
non ubique atque omnibus idem tribui. Sic sunt
isti qui indignantur, cum audierint illo saeculo licuisse
justis aliquid, quod isto non licet justis; et quia illis
aliud praecepit Deus, istis aliud pro temporalibus causis,
cum eidem justitiae utrique servierint: cum in uno
homine, et in uno die, et in unis aedibus videant aliud
alii membro congruere, et aliud jamdudum licuisse,
post horam non licere; quiddam in illo angulo permitti
aut juberi, quod in isto juste vetetur et vindicetur.
Numquid justitia varia est et mutabilis? Sed tempora
quibus praesidet, non pariter eunt; tempora enim
sunt. Homines autem quorum vita super terram brevis
est, quia sensu non valent causas contexere saeculorum
priorum, aliarumque gentium quas experti non
sunt, cum his quas experti sunt; in uno autem corpore,
vel die, vel domo, facile possunt videre quid
cui membro, quibus momentis, quibus partibus personisve
congruat: in illis offenduntur, his serviunt.</p>
<p>14. Haec ego tunc nesciebam, et non advertebam;
et feriebant undique ista oculos meos, et non videbam.
Et cantabam carmina, et non mihi licebat ponere pedem
quemlibet ubilibet, sed in alio atque alio metro
aliter atque aliter; et in uno aliquo versu, non omnibus
locis eumdem pedem. Et ars ipsa qua canebam,
non habebat aliud alibi, sed omnia simul. Et non intuebar
justitiam cui servirent boni et sancti homines,
longe excellentius atque sublimius habere simul omnia
quae praecepit, et nulla ex parte variari, et tamen
variis temporibus non omnia simul, sed propria distribuentem
ac praecipientem. Et reprehendebam caecus
pios patres; non solum sicut Deus juberet atque inspiraret
utentes praesentibus, verum quoque sicut
Deus revelaret futura praenuntiantes.</p>
</div2>

<div2>
          <head>CAPUT VIII. <hi>Contra Manichaeos dicit quae flagitia semper detestanda, quae facinora.</hi> </head>
<p>15. Numquid aliquando aut alicubi injustum est diligere
Deum ex toto corde, et ex tota anima, et ex tota
mente, et diligere proximum tanquam seipsum? Itaque
flagitia quae sunt contra naturam, ubique ac semper
detestanda atque punienda sunt, qualia Sodomitarum
fuerunt. Quae si omnes gentes facerent, eodem criminis
reatu divina lege tenerentur, quae non sic fecit
homines ut se illo uterentur modo. Violatur quippe
ipsa societas quae cum Deo nobis esse debet, cum eadem
natura, cujus ille auctor est, libidinis perversitate
polluitur. Quae autem contra mores hominum sunt
flagitia, pro morum diversitate vitanda sunt; ut pactum
inter se civitatis aut gentis consuetudine vel lege
firmatum, nulla civis aut peregrini libidine violetur.
Turpis enim omnis pars est suo universo non congruens.
Cum autem Deus aliquid contra morem aut
pactum quorumlibet jubet, etsi nunquam ibi factum
<pb n="0690"/>
est, faciendum est: et si omissum, instaurandum; et
si institutum non erat, instituendum est. Si enim regi
licet in civitate cui regnat, jubere aliquid quod neque
ante illum quisquam, nec ipse unquam jusserat; et
non contra societatem civitatis ei obtemperatur, imo
contra societatem non obtemperatur: generale quippe
pactum est societatis humanae obedire regibus suis:
quanto magis Deo regnatori universae creaturae suae, ad
ea quae jusserit, sine dubitatione serviendum est? Sicut
enim in potestatibus societatis humanae, major potestas
minori ad obediendum praeponitur; ita Deus omnibus.</p>
<p>16. Item in facinoribus, ubi libido est nocendi, sive
per contumeliam, sive per injuriam; et utrumque vel
ulciscendi causa, sicut inimico inimicus; vel adipiscendi
alicujus extra commodi, sicut latro viatori; vel
evitandi mali, sicut ei qui timetur; vel invidendo,
sicut feliciori miserior; aut in aliquo prosperatus, ei
quem sibi aequari timet aut aequalem dolet; vel sola
voluptate alieni mali, sicut spectatores gladiatorum,
aut irrisores, aut illusores quorumlibet: haec sunt
capita iniquitatis, quae pullulant principandi et spectandi
et sentiendi libidine, aut una, aut duabus earum,
aut simul omnibus; et vivitur male adversus tria
et septem, psalterium decem chordarum decalogum
tuum, Deus altissime et dulcissime. Sed quae flagitia
in te qui non corrumperis? aut quae adversus te facinora,
cui noceri non potest? Sed hoc vindicas quod
in se homines perpetrant, quia etiam cum in te peccant,
impie faciunt in animas suas, et mentitur iniquitas
sibi, sive corrumpendo ac pervertendo naturam
suam quam tu fecisti et ordinasti, vel immoderate
utendo concessis rebus, vel in non concessa flagrando
in eum usum qui est contra naturam; aut rei tenentur,
animo et verbis saevientes adversus te, et adversus
stimulum calcitrantes; aut cum disruptis limitibus
humanae societatis, laetantur audaces privatis conciliationibus
aut diremptionibus, prout quidque delectaverit
aut offenderit. Et ea fiunt cum tu derelinqueris,
fons vitae, qui es unus et verus creator et rector universitatis;
et privata superbia diligitur in parte unum
falsum. Itaque pietate humili reditur in te, et purgas
nos a consuetudine mala, et propitius es peccatis
confitentium, et exaudis gemitus compeditorum, et
solvis a vinculis quae nobis fecimus, si jam non erigamus
adversus te cornua falsae libertatis, avaritia
plus habendi, et damno totum amittendi; amplius
amando proprium nostrum, quam te omnium bonum.</p>
</div2>

<div2>
          <head>CAPUT IX. <hi>Discrimen inter peccata, et inter Dei judicium et hominum.</hi> </head>
<p>17. Sed inter flagitia et facinora et tam multas iniquitates,
sunt peccata proficientium, quae a bene judicantibus
et vituperantur ex regula perfectionis, et
laudantur spe frugis, sicut herba segetis. Et sunt quaedam
similia vel flagitio vel facinori, et non sunt peccata;
quia nec te offendunt Dominum Deum nostrum,
nec sociale consortium: cum conciliantur aliqua in
usum vitae congrua tempori, et incertum est an libidine
<pb n="0691"/>
habendi; aut puniuntur corrigendi studio potestate
ordinata, et incertum est an libidine nocendi.
Multa itaque facta quae hominibus improbanda viderentur,
testimonio tuo approbata sunt; et multa laudata
ab hominibus, te teste damnantur: cum saepe se aliter
habet species facti, et aliter facientis animus, atque
articulus occulti temporis. Cum vero aliquid tu
repente inusitatum et improvisum imperas, etiam si
hoc aliquando vetuisti, quamvis causam imperii tui
pro tempore occultes, et quamvis contra pactum sit
aliquorum hominum societatis; quis dubitet esse faciendum,
quando ea justa est societas hominum, quae
servit tibi? Sed beati qui te imperasse sciunt. Fiunt
enim omnia a servientibus tibi, vel ad exhibendum
quod ad praesens opus est, vel ad futura praenuntianda.</p>
</div2>

<div2>
          <head>CAPUT X. <hi>Nugae Manichaeorum de terrae fructibus.</hi> </head>
<p>18. Haec ego nesciens, irridebam illos sanctos servos
et Prophetas tuos. Et quid agebam cum irridebam
eos, nisi ut irriderer abs te; sensim atque paulatim
perductus ad eas nugas, ut crederem ficum plorare
cum decerpitur, et matrem ejus arborem lacrymis
lacteis? Quam tamen ficum si comedisset aliquis sanctus,
alieno sane, non suo scelere decerptam, misceret
visceribus, et anhelaret de illa angelos, imo vero
particulas Dei, gemendo in oratione atque ructando:
quae particulae summi et veri Dei ligatae fuissent in illo
pomo, nisi electi sancti dente ac ventre solverentur.
Et credidi miser magis esse misericordiam praestandam
fructibus terrae, quam hominibus, propter quos
nascerentur. Si quis enim esuriens peteret, qui Manichaeus
non esset, quasi capitali supplicio damnanda
buccella videretur, si ei daretur.</p>
</div2>

<div2>
          <head>CAPUT XI. <hi>Planctus et somnium matris de filio.</hi> </head>
<p>19. Et misisti manum tuam ex alto, et de hac profunda
caligine eruisti animam meam <note>(Psal. CXLIII, 7)</note>,
cum pro me fleret ad te mater mea fidelis tua, amplius
quam flent matres corporea funera. Videbat enim illa
mortem meam ex fide et spiritu, quem habebat ex te;
et exaudisti eam, Domine. Exaudisti eam, nec despexisti
lacrymas ejus, cum profluentes rigarent terram
sub oculis ejus, in omni loco orationis ejus; exaudisti
eam. Nam unde illud somnium, quo eam consolatus
es, ut vivere me concederet et habere secum eamdem
mensam in domo; quod nolle coeperat, aversans et
detestans blasphemias erroris mei? Vidit enim stantem
se in quadam regula lignea, et advenientem ad
se juvenem splendidum, hilarem atque arridentem sibi,
cum illa esset moerens et moerore confecta: qui
cum causas quaesisset ab ea moestitiae suae quotidianarumque
lacrymarum, docendi, ut assolet, non discendi
gratia, atque illa respondisset perditionem meam se
<pb n="0692"/>
plangere; jussisse illum quo secura esset, atque admonuisse
ut attenderet et videret, ubi esset illa, ibi esse
et me. Quod illa ubi attendit, vidit me juxta se in eadem
regula stantem. Unde hoc, nisi quia erant aures
tuae ad cor ejus? O tu, bone omnipotens, qui sic curas
unumquemque nostrum, tanquam solum cures; et sic
omnes, tanquam singulos!</p>
<p>20. Unde illud etiam, quod cum mihi narrasset
ipsum visum, et ego ad id trahere conarer, ut illa se
potius non desperaret futuram esse quod eram; continuo
sine aliqua haesitatione, <hi>Non,</hi> inquit, <hi>non enim
mihi dictum est, Ubi ille, ibi et tu; sed, Ubi tu, ibi et ille.</hi> 
Confiteor tibi, Domine, recordationem meam quantum
recolo, quod saepe non tacui, amplius me isto per matrem
vigilantem responso tuo, quod tam vicina interpretationis
falsitate turbata non est, et tam cito vidit
quod videndum fuit, quod ego certe, antequam dixisset,
non videram; etiam tum commotum fuisse, quam
ipso somnio, quo feminae piae gaudium tanto post futurum,
ad consolationem tunc praesentis sollicitudinis,
tanto ante praedictum est. Nam novem ferme anni
secuti sunt, quibus ego in illo limo profundi ac tenebris
falsitatis, cum saepe surgere conarer, et gravius
alliderer, volutatus sum: cum tamen illa vidua casta,
pia et sobria, quales amas, jam quidem spe alacrior,
sed fletu et gemitu non segnior, non desineret horis
omnibus orationum suarum de me plangere ad te;
et intrabant in conspectum tuum preces ejus, et me
tamen dimittebas adhuc volvi et involvi illa caligine.</p>
</div2>

<div2>
          <head>CAPUT XII. <hi>Quale responsum mater Augustini accepit a quodam episcopo de ipsius conversione.</hi> </head>
<p>21. Et dedisti alterum responsum interim, quod
recolo. Nam et multa praetereo, propter quod propero
ad ea quae me magis urgent confiteri tibi, et multa non
memini. Dedisti ergo alterum per sacerdotem tuum,
quemdam episcopum nutritum in Ecclesia, et exercitatum
in Libris tuis. Quem cum illa femina rogasset
ut dignaretur mecum colloqui, et refellere errores
meos, et dedocere me mala, ac docere bona (faciebat
enim hoc, si quos forte idoneos invenisset); noluit
ille, prudenter sane, quantum sensi postea. Respondit
enim me adhuc esse indocilem, eo quod inflatus
essem novitate haeresis illius, et nonnullis quaestiunculis
jam multos imperitos exagitassem, sicut illa indicaverat
ei. <hi>Sed sine,</hi> inquit, <hi>illum ibi, et tantum roga
pro eo Dominum: ipse legendo reperiet quis ille sit error,
et quanta impietas.</hi> Simul etiam narravit se quoque
parvulum a seducta matre sua datum fuisse Manichaeis,
et omnes pene non legisse tantum, verum
etiam scriptitasse libros eorum; sibique apparuisse,
nullo contra disputante et convincente, quam esset
illa secta fugienda; itaque fugisse. Quae cum ille dixisset,
atque illa nollet acquiescere, sed instaret magis
deprecando, et ubertim flendo, ut me videret, et mecum
dissereret: ille jam substomachans taedio, <hi>Vade,</hi> 
<pb n="0693"/>
inquit, <hi>a me; ita vivas: fieri non potest ut filius istarum
lacrymarum pereat.</hi> Quod illa ita se accepisse, inter
<pb n="0694"/>
colloquia sua mecum saepe recordabatur, ac si de
coelo sonuisset.</p>
</div2>
      </div1>

<div1>
        <head> <hi>LIBER QUARTUS.</hi> Pudet Augustinum se Manichaeorum sectae addictum fuisse per novennium, atque alios secum in eumdem errorem pertraxisse; tum etiam consuluisse mathematicos: et amicum sibi interea morte praereptum, acerbiori quam aequum esset animi dolore fuisse prosecutum; cujus occasione, de vana et de solida amicitia non pauca dicit. Mentionem facit librorum de Pulchro et Apto, a se anno aetatis vigesimo sexto aut vigesimo septimo conscriptorum; necnon quam facili negotio liberalium artium libros atque Aristotelis Categorias, anno aetatis ferme vigesimo, per sese intellexerit.</head>
<div2>
          <head>CAPUT PRIMUM. <hi>Quamdiu et quomodo alios seduxerit.</hi> </head>
<pb n="0693"/>
          <p>1. Per idem tempus annorum novem, ab undevigesimo
anno aetatis meae, usque ad duodetrigesimum, seducebamur
et seducebamus, falsi atque fallentes in
variis cupiditatibus; et palam per doctrinas quas liberales
vocant, occulte autem falso nomine religionis.
Hic superbi, ibi superstitiosi, ubique vani. Hac popularis
gloriae sectantes inanitatem, usque ad theatricos
plausus, et contentiosa carmina, et agonem coronarum
fenearum et spectaculorum nugas, et intemperantiam
libidinum: illac autem purgari nos ab istis sordibus
expetentes, cum eis qui appellarentur electi et
sancti, afferremus escas, de quibus nobis in officina
aqualiculi sui fabricarent angelos et deos per quos liberaremur;
et sectabar ista atque faciebam cum amicis
meis, per me ac mecum deceptis. Irrideant me
arrogantes, et nondum salubriter prostrati et elisi a
te, Deus meus; ego tamen confitear tibi dedecora mea
in laude tua. Sine me, obsecro, et da mihi circumire
praesenti memoria praeteritos circuitus erroris mei, et
immolare tibi hostiam jubilationis. Quid enim sum
ego mihi sine te, nisi dux in praeceps? Aut quid sum
cum mihi bene est, nisi sugens lac tuum; aut fruens
te cibo qui non corrumpitur? Et quis homo est quilibet
homo, cum sit homo? Sed irrideant nos fortes et potentes,
nos autem infirmi et inopes confiteamur tibi.</p>
</div2>

<div2>
          <head>CAPUT II. <hi>Rhetoricam docet, concubinam fovet, et aruspicem qui victoriam promittebat, contemnit.</hi> </head>
<p>2. Docebam in illis annis artem rhetoricam, et victoriosam
loquacitatem victus cupiditate vendebam. Malebam
tamen, Domine, tu scis, bonos habere discipulos,
sicut appellantur boni: et eos sine dolo docebam dolos:
non quibus contra caput innocentis agerent, sed aliquando
pro capite nocentis. Et, Deus, vidisti de longinquo
lapsantem in lubrico, et in multo fumo scintillantem
fidem meam, quam exhibebam in illo magisterio
diligentibus vanitatem, et quaerentibus mendacium,
socius eorum. In illis annis unam habebam, non eo
quod legitimum vocatur, conjugio cognitam, sed quam
<pb n="0694"/>
indagaverat vagus ardor, inops prudentiae; sed unam
tamen, ei quoque servans tori fidem: in qua sane experirer
exemplo meo, quid distaret inter conjugalis placiti
modum quod foederatum esset generandi gratia,
et pactum libidinosi amoris, ubi proles etiam contra
votum nascitur, quamvis jam nata cogat se diligi.</p>
<p>3. Recolo etiam, cum mihi theatrici carminis certamen
inire placuisset, mandasse mihi nescio quem aruspicem,
quid ei dare mercedis vellem ut vincerem; me
autem foeda illa sacramenta detestatum et abominatum
respondisse, nec si corona illa esset immortaliter
aurea, muscam pro victoria mea necari me sinere. Necaturus
enim erat ille in sacrificiis suis animantia, et
illis honoribus invitaturus mihi suffragatura daemonia
videbatur. Sed hoc quoque malum non ex tua castitate
 repudiavi, Deus cordis mei. Non enim amare te
noveram, qui nisi fulgores corporeos cogitare non noveram.
Talibus enim figmentis suspirans anima, nonne
fornicatur abs te, et fidit in falsis, et pascit ventos?
Sed videlicet sacrificari pro me nollem daemonibus,
quibus me illa superstitione ipse sacrificabam. Quid
est enim aliud, <hi>ventos pascere <note>(Osee XII, 1)</note>
            </hi>, quam
ipsos pascere; hoc est, errando eis esse voluptati atque
derisui?</p>
</div2>

<div2>
          <head>CAPUT III. <hi>Ab astrologia, cui deditus erat, per senem medicinae et rerum peritum revocatur.</hi> </head>
<p>4. Ideoque illos planos, quos mathematicos vocant,
plane consulere non desistebam, quod quasi nullum
eis esset sacrificium, et nullae preces ad aliquem
spiritum ob divinationem dirigerentur: quod tamen
christiana et vera pietas consequenter repellit et damnat.
Bonum est enim confiteri tibi, Domine, et dicere, <hi>Miserere mei; cura animam meam, quoniam peccavi
tibi 
 <note>(Psal. XL, 5)</note>
            </hi>; neque ad licentiam peccandi abuti
indulgentia tua, sed meminisse dominicae vocis, <hi>Ecce
<pb n="0695"/>
sanus factus es; jam noli peccare, ne quid tibi deterius
contingat <note>(Joan. V, 14)</note>
            </hi>. Quam totam illi salubritatem
interficere conantur, cum dicunt: De coelo tibi est
inevitabilis causa peccandi; et, Venus hoc fecit, aut
Saturnus, aut Mars. Scilicet, ut homo sine culpa sit,
caro et sanguis et superba putredo; culpandus sit autem
coeli ac siderum creator et ordinator. Et quis est
hic, nisi Deus noster, suavitas et origo justitiae, qui
reddis unicuique secundum opera ejus <note>(Matth. XVI,
27)</note>, et cor contritum et humiliatum non spernis? <note>(Psal. L, 19.)</note> </p>
<p>5. Erat eo tempore vir sagax, medicae artis
peritissimus, atque in ea nobilissimus, qui pro consule
 manu sua coronam illam agonisticam imposuerat
non sano capiti meo, sed non ut medicus. Nam
illius morbi tu sanator, qui resistis superbis, humilibus
autem das gratiam <note>(I Petr. V, 5)</note>. Numquid tamen
etiam per illum senem defuisti mihi, aut destitisti
mederi animae meae? Quia enim factus ei eram
familiarior, et ejus sermonibus (erant enim sine verborum
cultu vivacitate sententiarum jucundi et graves)
assiduus et fixus inhaerebam; ubi cognovit ex
colloquio meo libris genethliacorum esse me deditum,
benigne ac paterne monuit ut eos abjicerem, neque
curam et operam rebus utilibus necessariam, illi vanitati
frustra impenderem: dicens ita se illam didicisse,
ut ejus professionem primis annis aetatis suae deferre
voluisset, qua vitam degeret; et si Hippocratem intellexisset,
et illas utique litteras potuisse intelligere:
et tamen non ob aliam causam se postea, illis
relictis, medicinam assecutum, nisi quod eas falsissimas
comperisset, et nollet vir gravis decipiendis
hominibus victum quaerere. <hi>At tu,</hi> inquit, <hi>quo te in hominibus
sustentas</hi>, <hi>rhetoricam tenes; hanc autem fallaciam
libero studio, non necessitate rei familiaris sectaris;
quo magis mihi te oportet de illa credere, qui eam tam
perfecte discere elaboravi, quam ex ea sola vivere volui.</hi> 
A quo ego cum quaesissem quae causa ergo faceret ut
multa inde vera pronuntiarentur; respondit ille, ut
potuit, vim sortis hoc facere in rerum natura usquequaque
diffusam. Si enim de paginis poetae cujuspiam
longe aliud canentis atque intendentis, cum
forte quis consulit, mirabiliter consonus negotio saepe
versus exiret; mirandum non esse dicebat, si ex
anima humana, superiore aliquo instinctu, nesciente
quid in se fieret, non arte sed sorte sonaret aliquid
quod interrogantis rebus factisque concineret.</p>
<p>6. Et hoc quidem ab illo vel per illum procurasti
mihi. Et quid ipse postea per me ipsum quaererem
in memoria mea delineasti. Tunc autem nec ipse, nec
<pb n="0696"/>
charissimus meus Nebridius, adolescens valde bonus
et valde cautus, irridens totum illud divinationis
genus, persuadere mihi potuerunt ut haec abjicerem:
quoniam me amplius ipsorum auctorum movebat
auctoritas; et nullum certum quale quaerebam
documentum adhuc inveneram, quo mihi sine ambiguitate
appareret, quae ab eis consultis vera dicerentur,
forte vel sorte, non arte inspectorum siderum dici.</p>
</div2>

<div2>
          <head>CAPUT IV. <hi>Morbum et baptismum amici narrat, quem etiam suis erroribus involverat; eoque morte sublato, dolet gravissime. Mirabilis efficacia sacramenti Baptismi.</hi> </head>
<p>7. In illis annis, quo primum tempore in municipio
quo natus sum docere coeperam, comparaveram
amicum societate studiorum nimis charum, coaevum
mihi et conflorentem flore adolescentiae. Mecum puer
creverat, et pariter in scholam ieramus, pariterque
luseramus. Sed nondum erat sic amicus, quanquam
ne tunc quidem sicuti est vera amicitia; quia non est
vera, nisi cum eam tu agglutinas inter inhaerentes
tibi, charitate diffusa in cordibus nostris per Spiritum
sanctum qui datus est nobis <note>(Rom. V, 5)</note>. Sed tamen
dulcis erat nimis, coacta fervore parilium studiorum.
Nam et a fide vera, quam non germanitus et penitus
adolescens tenebat, deflexeram ego eum in superstitiosas
fabellas et perniciosas, propter quas plangebat
me mater. Mecum jam errabat in animo homo ille, et
non poterat anima mea sine illo. Et ecce tu imminens
dorso fugitivorum tuorum, Deus ultionum et fons
misericordiarum simul, qui convertis nos ad te miris
modis; ecce abstulisti hominem de hac vita, cum
vix explevisset annum in amicitia mea, suavi mihi
super omnes suavitates illius vitae meae.</p>
<p>8. Quis laudes tuas enumerat unus, in se uno quas
expertus est? Quid tunc fecisti, Deus meus, et quam
investigabilis abyssus judiciorum tuorum? Cum enim
laboraret ille febribus, jacuit diu sine sensu in sudore
letali. Et cum desperaretur, baptizatus est nesciens,
me non curante, et praesumente id retinere potius animam
ejus quod a me acceperat, non quod in nescientis
corpore fiebat. Longe autem aliter erat; nam recreatus
est et salvus factus. Statimque ut primum
cum eo loqui potui (potui autem mox ut ille potuit,
quando non discedebam, et nimis pendebamus ex invicem),
tentavi apud illum irridere, tanquam et illo
irrisuro mecum Baptismum quem acceperat mente
atque sensu absentissimus, sed tamen jam se accepisse
didicerat. At ille ita me exhorruit ut inimicum, admonuitque
mirabili et repentina libertate, ut si amicus
esse vellem, talia sibi dicere desinerem. Ego autem
stupefactus atque turbatus, distuli omnes motus
meos, ut convalesceret prius, essetque idoneus viribus
valetudinis cum quo agere possem quod vellem.
<pb n="0697"/>
Sed ille abreptus dementiae meae, ut apud te servaretur
consolationi meae, post paucos dies, me absente,
repetitur febribus et defungitur.</p>
<p>9. Quo dolore contenebratum est cor meum; et
quidquid aspiciebam, mors erat. Et erat mihi patria
supplicium, et paterna domus mira infelicitas; et quidquid
cum illo communicaveram, sine illo in cruciatum
immanem verterat. Expetebant eum undique oculi
mei, et non dabatur mihi; et oderam omnia, quia non
haberent eum, nec mihi jam dicere poterant: Ecce
veniet, sicut cum viveret, quando absens erat. Factus
eram ipse mihi magna quaestio, et interrogabam animam
meam quare tristis esset, et quare conturbaret
me valde; et nihil noverat respondere mihi. Et si dicebam,
Spera in Deum <note>(Psal. XLI, 6)</note>; juste non obtemperabat:
quia verior erat et melior homo quem charissimum
amiserat, quam phantasma in quod sperare
jubebatur. Solus fletus erat dulcis mihi et successerat
amico meo in deliciis animi mei.</p>
</div2>

<div2>
          <head>CAPUT V. <hi>Cur fletus dulcis miseris.</hi> </head>
<p>10. Et nunc, Domine, jam illa transierunt, et tempore
lenitum est vulnus meum. Possumne audire abs
te qui veritas es, et admovere aurem cordis mei ori
tuo, ut dicas mihi cur fletus dulcis sit miseris? An tu,
quamvis ubique adsis, longe abjecisti a te miseriam
nostram? Et tu in te manes; nos autem in experimentis
volvimur. Et tamen nisi ad aures tuas ploraremus,
nihil residui de spe nostra fieret. Unde igitur suavis
fructus de amaritudine vitae carpitur, gemere et flere,
et suspirare et conqueri? An hoc ibi dulce est, quod
speramus exaudire te? Recte istud in precibus, quia
desiderium perveniendi habent. Numquid in dolore
amissae rei et luctu quo tunc operiebar? Neque enim
sperabam reviviscere illum, aut hoc petebam lacrymis,
sed tantum dolebam et flebam. Miser enim eram, et
amiseram gaudium meum. An et fletus res amara est,
et prae fastidio rerum quibus prius fruebamur, et tunc
dum ab eis abhorremus, delectat?</p>
</div2>

<div2>
          <head>CAPUT VI. <hi>Quantus ex amici morte dolor.</hi> </head>
<p>11. Quid autem ista loquor? Non enim tempus querendi
nunc est, sed confitendi tibi. Miser eram, et miser
est omnis animus vinctus amicitia rerum mortalium;
et dilaniatur cum eas amittit, et tunc sentit
miseriam qua miser est et antequam amittat eas. Sic
ego eram illo tempore, et flebam amarissime, et
requiescebam in amaritudine. Ita miser eram, et habebam
chariorem illo amico meo vitam ipsam miseram.
Nam quamvis eam mutare vellem, nollem tamen
amittere magis quam illum. Et nescio an vellem vel
pro illo, sicut de Oreste et Pylade traditur, si non
fingitur, qui vellent pro invicem vel simul mori, quia
morte pejus eis erat non simul vivere. Sed in me
nescio quis affectus nimis huic contrarius ortus erat;
et taedium vivendi erat in me gravissimum, et moriendi
metus. Credo quo magis illum amabam, eo
magis mortem, quae mihi eum abstulerat, tanquam
<pb n="0698"/>
atrocissimam inimicam oderam et timebam, et eam
repente consumpturam omnes homines putabam,
quia illum potuit. Sic eram omnino, memini. Ecce
cor meum, Deus meus: ecce intus vide quia memini,
spes mea, qui me mundas a talium affectionum immunditia,
dirigens oculos meos ad te, et evellens de
laqueo pedes meos <note>(Psal. XXIV, 15)</note>. Mirabar enim
caeteros mortales vivere, quia ille, quem quasi non
moriturum dilexeram, mortuus erat; et me magis,
quia illi alter eram, vivere illo mortuo mirabar. Bene
quidam dixit de amico suo: <hi>Dimidium animae meae <note>(Horat. Carm., lib. 1, ode 3)</note>
            </hi>.
Nam ego sensi animam
meam et animam illius unam fuisse animan in
duobus corporibus; et ideo mihi horrori erat vita,
quia nolebam dimidius vivere, et ideo forte mori
metuebam, ne totus ille moreretur quem multum
amaveram <note>(Retract. lib. 2, c. 6)</note>.</p>
</div2>

<div2>
          <head>CAPUT VII. <hi>Impatientia doloris mutat locum.</hi> </head>
<p>12. O dementiam nescientem diligere homines humaniter!
o stultum hominem immoderate humana
patientem, quod ego tunc eram! Itaque aestuabam,
suspirabam, flebam, turbabar; nec requies erat, nec
consilium. Portabam enim conscissam et cruentam
animam meam, impatientem a me portari; et ubi
eam ponerem non inveniebam. Non in amoenis nemoribus;
non in ludis atque cantibus; nec in suave
olentibus locis; nec in conviviis apparatis; neque in
voluptate cubilis et lecti; non denique in libris atque
carminibus acquiescebat. Horrebant omnia, et ipsa
lux; et quidquid non erat quod ille erat, improbum
et odiosum erat, praeter gemitum et lacrymas. Nam
in eis solis aliquantula requies. Ubi autem inde auferebatur
anima mea, onerabat me grandis sarcina
miseriae. Ad te, Domine, levanda erat et curanda,
sciebam; sed nec volebam, nec valebam, eo magis
quia non mihi eras aliquid solidum et firmum, cum
de te cogitabam. Non enim tu eras, sed vanum phantasma,
et error meus erat Deus meus. Si conabar eam
ibi ponere ut requiesceret, per inane labebatur, et
iterum ruebat super me; et ego mihi remanseram infelix
locus, ubi nec esse possem, nec inde recedere.
Quo enim cor meum fugeret a corde meo? quo a me
ipso fugerem? quo me non sequerer? Et tamen fugi
de patria. Minus enim eum quaerebant oculi mei, ubi
videre non solebant; atque a Thagastensi oppido veni
Carthaginem.</p>
</div2>

<div2>
          <head>CAPUT VIII. <hi>Tempus et amicorum colloquia dolori medentur.</hi> </head>
<p>13. Non vacant tempora, nec otiose volvuntur per
sensus nostros; faciunt in animo mira opera. Ecce
veniebant et praeteribant de die in diem, et veniendo
et praetereundo inserebant mihi species alias et alias
memorias, et paulatim resarciebant me pristinis generibus
delectationum, quibus cedebat dolor meus
ille; sed succedebant non quidem dolores alii, causae
tamen aliorum dolorum. Nam unde me facillime
et in intima dolor ille penetraverat, nisi quia fuderam
<pb n="0699"/>
in arenam animam meam, diligendo moriturum
ac si non moriturum? Maxime quippe me reparabant
atque recreabant aliorum amicorum solatia, cum quibus
amabam quod pro te amabam: et hoc erat ingens
fabula et longum mendacium, cujus adulterina confricatione
corrumpebatur mens nostra pruriens in auribus.
Sed illa mihi fabula non moriebatur, si quis
amicorum meorum moreretur. Alia erant quae in eis
amplius capiebant animum: colloqui et corridere, et
vicissim benevole obsequi; simul legere libros dulciloquos,
simul nugari, et simul honestari; dissentire
interdum sine odio, tanquam ipse homo secum, atque
ipsa rarissima dissensione condire consensiones
plurimas; docere aliquid invicem, aut discere ab invicem,
desiderare absentes cum molestia, suscipere
venientes cum laetitia: his atque hujusmodi signis a
corde amantium et redamantium procedentibus per
os, per linguam, per oculos, et mille motus gratissimos,
quasi fomitibus conflare animos, et ex pluribus
unum facere.</p>
</div2>

<div2>
          <head>CAPUT IX. <hi>De humana amicitia. Beatus qui amat in Deo.</hi> </head>
<p>14. Hoc est quod diligitur in amicis, et sic diligitur,
ut rea sibi sit humana conscientia, si non amaverit
redamantem, aut si amantem non redamaverit, nihil
quaerens ex ejus corpore praeter indicia benevolentiae.
Hinc ille luctus, si quis moriatur; et tenebrae dolorum,
et versa dulcedine in amaritudinem cor madidum,
et ex amissa vita morientium mors viventium.
Beatus qui amat te, et amicum in te, et inimicum
propter te. Solus enim nullum charum amittit, cui
omnes in illo chari sunt, qui non amittitur. Et quis est
iste, nisi Deus noster, Deus qui fecit coelum et terram,
et implet ea, quia implendo ea fecit ea? Te nemo
amittit, nisi qui dimittit: et qui dimittit, quo it, aut
quo fugit, nisi a te placido ad te iratum? Nam ubi
non invenit legem tuam in poena sua? Et lex tua veritas,
et veritas tu.</p>
</div2>

<div2>
          <head>CAPUT X. <hi>Labiles creaturae, nec in eis potest anima requiescere.</hi> </head>
<p>15. Deus virtutum, converte nos, et ostende faciem
tuam et salvi erimus <note>(Psal. LXXIX, 4)</note>. Nam quoquoversum
se verterit anima hominis, ad dolores figitur
alibi praeterquam in te; tametsi figitur in pulchris
extra te et extra se. Quae tamen nulla essent nisi essent
abs te, quae oriuntur et occidunt, et oriendo
quasi esse incipiunt, et crescunt ut perficiantur, et
perfecta senescunt et intereunt: et non omnia senescunt,
et omnia intereunt. Ergo cum oriuntur et
tendunt esse; quo magis celeriter crescunt ut sint, eo
magis festinant ut non sint: sic est modus eorum.
Tantum dedisti eis, quia partes sunt rerum, quae non
sunt omnes simul; sed decedendo ac succedendo
agunt omnes universum, cujus partes sunt. Ecce sic
peragitur et sermo noster per signa sonantia. Non
enim erit totus sermo, si unum verbum non decedat
cum sonuerit partes suas, ut succedat aliud. Laudet
<pb n="0700"/>
te ex illis anima mea, Deus creator omnium; sed non
in eis infigatur glutine amoris per sensus corporis.
Eunt enim quo ibant, ut non sint, et conscindunt
eam desideriis pestilentiosis; quoniam ipsa esse vult,
et requiescere amat in eis quae amat. In illis autem
non est ubi: quia non stant, fugiunt; et quis ea sequitur
sensu carnis? aut quis ea comprehendit, vel
cum praesto sunt? Tardus est enim sensus carnis,
quoniam sensus carnis est, et ipse est modus ejus.
Sufficit ad aliud ad quod factus est: ad illud autem
non sufficit, ut teneat transcurrentia ab initio debito
usque ad finem debitum. In verbo enim tuo per quod
creantur, ibi audiunt: Hinc, et hucusque.</p>
</div2>

<div2>
          <head>CAPUT XI. <hi>Omnia creata sunt instabilia. Solus Deus stabilis.</hi> </head>
<p>16. Noli esse vana, anima mea, et obsurdescere
in aure cordis, tumultu vanitatis tuae. Audi et tu:
Verbum ipsum clamat ut redeas; et ibi est locus quietis
imperturbabilis, ubi non deseritur amor, si ipse
non deserat. Ecce illa discedunt, ut alia succedant,
et omnibus suis partibus constet infima universitas.
Numquid ego aliquo discedo, ait Verbum Dei? Ibi
fige mansionem tuam: ibi commenda quidquid inde
habes, anima mea, saltem fatigata fallaciis. Veritati
commenda quidquid tibi est a veritate, et non perdes
aliquid; et reflorescent putria tua, et sanabuntur
omnes languores tui, et fluxa tua reformabuntur, et
renovabuntur, et constringentur ad te: et non te deponent
quo descendunt; sed stabunt tecum, et permanebunt
ad semper stantem ac permanentem Deum.</p>
<p>17. Utquid perversa sequeris carnem tuam? Ipsa te
sequatur conversa. Quidquid per illam sentis, in parte
est; et ignoras totum cujus hae partes sunt; et delectant
te tamen. Sed si ad totum comprehendendum
esset idoneus sensus carnis tuae, ac non et ipse in
parte universi accepisset pro poena tua justum modum,
velles ut transiret quidquid existit in praesentia, ut
magis tibi omnia placerent. Nam et quod loquimur,
per eumdem sensum carnis audis; et non vis utique
stare syllabas, sed transvolare, ut aliae veniant, et totum
audias. Ita, semper omnia quibus unum aliquid
constat, et non simul sunt omnia ea quibus constat:
plus delectant omnia quam singula, si possint sentiri
omnia. Sed longe his melior qui fecit omnia, et ipse
est Deus noster; et non discedit, quia nec succeditur
ei.</p>
</div2>

<div2>
          <head>CAPUT XII. <hi>Amor non improbatur, modo in his quae placent, amemus-Deum.</hi> </head>
<p>18. Si placent corpora, Deum ex illis lauda, et in
artificem eorum retorque amorem; ne in his quae tibi
placent, tu displiceas. Si placent animae, in Deo amentur:
quia et ipsae mutabiles sunt, et in illo fixae stabiliuntur;
alioquin irent et perirent. In illo ergo amentur; et
rape ad eum tecum quas potes, et dic eis: Hunc amemus,
hunc amemus; ipse fecit haec, et non est longe.
Non enim fecit atque abiit, sed ex illo in illo sunt. Ecce
<pb n="0701"/>
ubi est, ubi sapit veritas. Intimus cordi est; sed cor
erravit ab eo. Redite, praevaricatores, ad cor, et inhaerete
illi qui fecit vos. State cum eo, et stabitis: requiescite
in eo, et quieti eritis. Quo itis in aspera?
quo itis? Bonum quod amatis, ab illo est: sed quantum
est ad illum, bonum est et suave; sed amarum
erit juste, quia injuste amatur deserto illo, quidquid ab
illo est. Quo vobis adhuc et adhuc ambulare vias difficiles
et laboriosas? Non est requies ubi quaeritis eam.
Quaerite quod quaeritis: sed ibi non est ubi quaeritis.
Beatam vitam quaeritis in regione mortis; non est
illic. Quomodo enim beata vita, ubi nec vita?</p>
<p>19. Et descendit huc ipsa Vita nostra, et tulit mortem
nostram, et occidit eam de abundantia vitae suae:
et tonuit clamans, ut redeamus hinc ad eum in illud
secretum unde processit ad nos, in ipsum primum
virginalem uterum, ubi ei nupsit humana creatura,
caro mortalis, ne esset semper mortalis; et inde velut
sponsus procedens de thalamo suo, exsultavit ut gigas
ad currendam viam <note>(Psal. XVIII, 6)</note>. Non enim tardavit,
sed cucurrit; clamans dictis, factis, morte, vita,
descensu, ascensu; clamans ut redeamus ad eum. Et
discessit ab oculis, ut redeamus ad cor, et inveniamus
eum. Abscessit enim, et ecce hic est. Noluit nobiscum
diu esse, et non reliquit nos. Illuc enim abscessit,
unde nunquam recessit, quia mundus per eum factus
est; et in hoc mundo erat <note>(Joan. I, 10)</note>, et venit in
hunc mundum peccatores salvos facere <note>(I Tim. I, 15)</note>;
cui confitetur anima mea, et sanat eam, quia peccavit
illi <note>(Psal. XL, 5)</note>. Filii hominum usquequo graves corde? <note>(Psal. IV, 3.)</note> 
 Numquid et post descensum vitae non
vultis ascendere et vivere? Sed quo ascenditis, quando
in alto estis, et posuistis in coelum os vestrum? <note>(Psal.
LXXII, 9.)</note> Descendite, ut ascendatis, et ascendatis ad
Deum. Cecidistis enim, ascendendo contra eum. Dic
eis ista, ut plorent in convalle plorationis, et sic eos
rape tecum ad Deum; quia de Spiritu ejus haec dicis
eis, si dicis ardens igne charitatis.</p>
</div2>

<div2>
          <head>CAPUT XIII. <hi>Amor unde proveniat.</hi> </head>
<p>20. Haec tunc non noveram, et amabam pulchra
inferiora, et ibam in profundum, et dicebam amicis
meis: Num amamus aliquid, nisi pulchrum? Quid est
ergo pulchrum? et quid est pulchritudo? Quid est
quod nos allicit et conciliat rebus quas amamus? Nisi
enim esset in eis decus et species, nullo modo nos
ad se moverent. Et animadvertebam et videbam in
ipsis corporibus aliud esse quasi totum, et ideo pulchrum;
aliud autem quod ideo deceret, quoniam apte
accommodaretur alicui, sicut pars corporis ad universum
suum, aut calceamentum ad pedem, et similia.
Et ista consideratio scaturivit in animo meo ex intimo
corde meo; et scripsi libros de Pulchro et Apto; puto,
duos aut tres. Tu scis, Deus: nam excidit mihi. Non
enim habemus eos, sed aberraverunt a nobis, nescio
quomodo.</p>
</div2>

<div2>
          <head>CAPUT XIV. <hi>Libri de Apto et Pulchro Hierio nuncupati. Unde hunc amaverat.</hi> </head>

<pb n="0702"/>
<p>21. Quid est autem quod me movit, Domine Deus
meus, ut ad Hierium Romanae urbis oratorem scriberem
illos libros, quem non noveram facie, sed amaveram
hominem ex doctrinae fama quae illi clara erat,
et quaedam verba ejus audieram, et placuerant mihi?
Sed magis quia placebat aliis, et efferebant eum laudibus,
stupentes quod ex homine syro, docto prius graecae
facundiae, postea in latina etiam dictor mirabilis
exstitisset, et esset scientissimus rerum ad studium
sapientiae pertinentium; mihi placebat. Laudatur homo,
et amatur absens. Utrumnam ab ore laudantis
intrat in cor audientis amor ille? Absit: sed ex amante
alio accenditur alius. Hinc enim amatur qui laudatur,
dum non fallaci corde laudatoris praedicari creditur;
id est, cum amans eum laudat.</p>
<p>22. Sic enim tunc amabam homines ex hominum
judicio; non enim ex tuo, Deus meus, in quo nemo
fallitur. Sed tamen, cur non sicut auriga nobilis, sicut
venator studiis popularibus diffamatus, sed longe aliter
et graviter, et ita quemadmodum et me laudari
vellem? Non autem vellem ita laudari et amari me,
ut histriones; quanquam eos et ipse laudarem et amarem:
sed eligens latere, quam ita notus esse; et vel
haberi odio, quam sic amari. Ubi distribuuntur ista
pondera variorum et diversorum amorum in anima
una? Quid est quod amo in alio, quod rursus, nisi
odissem, non a me detestarer et repellerem, cum sit
uterque nostrum homo? Non enim, sicut equus bonus
amatur ab eo qui nollet hoc esse, etiam si posset; hoc
et de histrione dicendum est, qui naturae nostrae socius
est. Ergone amo in homine quod odi esse, cum
sim homo? Grande profundum est ipse homo, cujus
etiam capillos tu, Domine, numeratos habes, et non
minuuntur in te: et tamen capilli ejus magis numerabiles
sunt quam affectus ejus, et motus cordis ejus.</p>
<p>23. At ille rhetor ex eo erat genere, quem sic amabam,
ut vellem me esse talem; et errabam typho, et
circumferebar omni vento, et nimis occulte gubernabar
abs te. Et unde scio, et unde certus confiteor tibi
quod illum in amore laudantium magis amaveram,
quam in rebus ipsis de quibus laudabatur. Quia si non
laudatum vituperarent eum iidem ipsi, et vituperando
atque spernendo ea ipsa narrarent, non accenderer in
eum et non excitarer. Et certe res non aliae forent,
nec homo ipse alius; sed tantummodo alius effectus
narrantium. Ecce ubi jacet anima infirma, nondum
haerens soliditati veritatis. Sicut aurae linguarum flaverint
a pectoribus opinantium, ita fertur et vertitur,
torquetur ac retorquetur, et obnubilatur ei lumen, et
non cernitur veritas. Et ecce est ante nos. Et magnum
quiddam mihi erat, si sermo meus et studia mea illi
viro innotescerent. Quae si probaret, flagrarem magis;
<pb n="0703"/>
si autem improbaret, sauciaretur cor vanum et inane
soliditatis tuae. Et tamen pulchrum illud atque aptum,
unde ad eum scripseram, libenter animo versabam,
ob os contemplationis meae, et nullo collaudatore
mirabar.</p>
</div2>

<div2>
          <head>CAPUT XV. <hi>Quod corporalibus imaginibus contenebratus, non potuit capere spiritualia.</hi> </head>
<p>24. Sed tantae rei cardinem in arte tua nondum videbam,
Omnipotens, qui facis mirabilia solus <note>(Psal.
LXXI, 18)</note>: et ibat animus meus per formas corporeas;
et pulchrum, quod per seipsum; aptum autem, quod
ad aliquid accommodatum deceret, definiebam et distinguebam,
et exemplis corporeis astruebam. Et converti
me ad animi naturam; et non me sinebat falsa
opinio quam de spiritualibus habebam, verum cernere.
Et irruebat in oculos ipsa vis veri, et avertebam
palpitantem mentem ab incorporea re ad lineamenta,
et colores, et tumentes magnitudines. Et quia
non poteram ea videre in animo, putabam me non
posse videre animum meum. Et cum in virtute pacem
amarem, in vitiositate autem odissem discordiam; in
illa unitatem, in ista quamdam divisionem notabam.
Inque illa unitate mens rationalis et natura veritatis ac
summi boni mihi esse videbatur: in ista vero divisione
irrationalis vitae, nescio quam substantiam et naturam
summi mali, quae non solum esset substantia, sed
omnino vita esset, et tamen abs te non esset, Deus
meus, ex quo sunt omnia, miser opinabar. Et tamen
illam monadem appellabam, tanquam sine ullo sexu
mentem; hanc vero dyadem, iram in facinoribus,
libidinem in flagitiis, nesciens quid loquerer. Non
enim noveram neque didiceram, nec ullam substantiam
malum esse, nec ipsam mentem nostram summum
atque incommutabile bonum.</p>
<p>25. Sicut enim facinora sunt, si vitiosus est ille
animi motus, in quo est impetus, et se jactat insolenter
ac turbide; et flagitia, si est immoderata illa animae
affectio, qua carnales hauriuntur voluptates: ita
errores et falsae opiniones vitam contaminant, si rationalis
mens ipsa vitiosa est; qualis in me tunc erat,
nesciente alio lumine illam illustrandam esse ut sit
particeps veritatis, quia non est ipsa natura veritatis.
Quoniam tu illuminabis lucernam meam, Domine;
Deus meus, illuminabis tenebras meas <note>(Psal. XVII,
29)</note>: et de plenitudine tua nos omnes accepimus. Es
enim tu lumen verum quod illuminat omnem hominem
venientem in hunc mundum <note>(Joan. I, 16, 9)</note>; quia in
te non est transmutatio, nec momenti obumbratio <hi>(Jacobi
I, 17)</hi>.</p>
<p>26. Sed ego conabar ad te, et repellebar abs te, ut
saperem mortem, quoniam superbis resistis. Quid autem
superbius, quam ut assererem mira dementia me
<pb n="0704"/>
id esse naturaliter quod tu es? Cum enim ego essem
mutabilis, et eo mihi manifestum esset, quod ideo
utique sapiens esse cupiebam, ut ex deteriore melior
fierem; malebam tamen etiam te opinari mutabilem,
quam me non hoc esse quod tu es. Itaque repellebar,
et resistebas ventosae cervici meae: et imaginabar formas
corporeas, et caro carnem accusabam, et spiritus
ambulans nondum revertebar ad te <note>(Psal. LXXVII, 39)</note>;
et ambulando ambulabam in ea quae non sunt, neque
in te, neque in me, neque in corpore; neque mihi creabantur
a veritate tua, sed a mea vanitate fingebantur
ex corpore: et dicebam parvulis fidelibus tuis, civibus
meis, a quibus nesciens exsulabam; dicebam illis
garrulus et ineptus, Cur ergo errat anima quam fecit
Deus? Et mihi nolebam dici, Cur ergo errat Deus? Et
contendebam magis incommutabilem tuam substantiam
coactam errare, quam meam mutabilem sponte
deviasse, et poena errare confitebar.</p>
<p>27. Et eram aetate annorum fortasse viginti sex aut
septem, cum illa volumina scripsi, volvens apud me
corporalia figmenta, obstrepentia cordis mei auribus;
quas intendebam, dulcis veritas, in interiorem melodiam
tuam, cogitans de pulchro et apto, et stare cupiens
et audire te, et gaudio gaudere propter vocem
sponsi <note>(Joan. III, 29)</note>, et non poteram: quia vocibus
erroris mei rapiebar foras, et pondere superbiae meae
in ima decidebam. Non enim dabas auditui meo gaudium
et laetitiam, aut exsultabant ossa mea, quae humiliata
non erant <note>(Psal. L, 10)</note>.</p>
</div2>

<div2>
          <head>CAPUT XVI. <hi>Categorias Aristotelis et liberalium artium libros per se intellexit.</hi> </head>
<p>28. Et quid mihi proderat quod annos natus ferme
viginti, cum in manus meas venissent Aristotelica
quaedam, quas appellant decem Categorias; quarum
nomine, cum eas rhetor Carthaginensis magister meus
buccis typho crepantibus commemoraret, et alii qui
docti habebantur, tanquam in nescio quid magnum et
divinum suspensus inhiabam; legi eas solus et intellexi?
Quas cum contulissem cum eis qui se dicebant
vix eas, magistris eruditissimis, non loquentibus tantum,
sed multa in pulvere depingentibus, intellexisse;
nihil inde aliud mihi dicere potuerunt, quam ego solus
apud meipsum legens cognoveram, et satis aperte
mihi videbantur loquentes de substantiis, sicuti est
homo; et quae in illis essent, sicuti est figura hominis;
qualis sit et statura, quot pedum sit; et cognatio,
cujus frater sit; aut ubi sit constitutus; aut quando
natus; aut stet, aut sedeat; aut calceatus vel armatus
sit; aut aliquid faciat; aut patiatur aliquid: et quaecumque
in his novem generibus, quorum exempli gratia
quaedam posui, vel in ipso substantiae genere innumerabilia
reperiuntur.</p>
<p>29. Quid hoc mihi proderat, quando et oberat? cum
etiam te, Deus meus, mirabiliter simplicem atque incommutabilem,
illis decem praedicamentis putans
quidquid esset omnino comprehensum, sic intelligere
<pb n="0705"/>
conarer, quasi et tu subjectus esses magnitudini tuae
aut pulchritudini, ut illa essent in te quasi in subjecto,
sicut in corpore; cum tua magnitudo et tua pulchritudo
tu ipse sis: corpus autem non eo sit magnum
et pulchrum quo corpus est; quia etsi minus magnum
et minus pulchrum esset, nihilominus corpus esset.
Falsitas enim erat quam de te cogitabam, non veritas;
et figmenta miseriae meae, non firmamenta beatitudinis
tuae. Jusseras enim, et ita fiebat in me, ut terra
spinas et tribulos pareret mihi, et cum labore pervenirem
ad panem meum <note>(Gen. III, 18, 19)</note>.</p>
<p>30. Et quid mihi proderat quod omnes libros artium
quas liberales vocant, tunc nequissimus malarum cupiditatum
servus per meipsum legi et intellexi, quoscumque
legere potui? Et gaudebam in eis, et nesciebam
unde esset quidquid ibi verum et certum esset.
Dorsum enim habebam ad lumen, et ad ea quae illuminantur,
faciem: unde ipsa facies mea, qua illuminata
cernebam, non illuminabatur. Quidquid de arte
loquendi et disserendi, quidquid de dimensionibus
figurarum, et de musicis et de numeris, sine magna
difficultate, nullo hominum tradente intellexi, scis tu,
Domine Deus meus; quia et celeritas intelligendi, et
dispiciendi acumen, donum tuum est: sed non inde
sacrificabam tibi. Itaque mihi non ad usum, sed ad
perniciem magis valebat, quia tam bonam partem substantiae
meae sategi habere in potestate: et fortitudinem
meam non ad te custodiebam <note>(Psal. LVIII, 10)</note>; sed
profectus sum abs te in longinquam regionem, ut eam dissiparem
in meretrices cupiditates <hi>(Luc. XV, 12, 13,
<pb n="0706"/>
30)</hi>. Nam quid mihi proderat bona res, non utenti bene?
Non enim sentiebam illas artes etiam ab studiosis et
ingeniosis difficillime intelligi, nisi cum eis easdem
conabar exponere; et erat ille excellentissimus in
eis, qui me exponentem non tardius sequeretur.</p>
<p>31. Sed quid mihi hoc proderat, putanti quod tu,
Domine Deus veritas, corpus esses lucidum et immensum,
et ego frustum de illo corpore? Nimia perversitas!
sed sic eram. Nec erubesco, Deus meus, confiteri
tibi in me misericordias tuas, et invocare te, qui
non erubui tunc profiteri hominibus blasphemias meas,
et latrare adversum te. Quid ergo mihi tunc proderat
ingenium per illas doctrinas agile, et nullo adminiculo
humani magisterii tot nodosissimi libri enodati, cum
deformiter et sacrilega turpitudine in doctrina pietatis
errarem? Aut quid tantum oberat parvulis tuis longe
tardius ingenium, cum a te longe non recederent, ut
in nido Ecclesiae tuae tuti plumescerent, et alas charitatis
alimento sanae fidei nutrirent? O Domine, Deus
noster, in velamento alarum tuarum speremus <note>(Psal.
LXII, 8)</note>; et protege nos, et porta nos. Tu portabis et
parvulos, et usque ad canos tu portabis <note>(Isai. XLVI, 4)</note>:
quoniam firmitas nostra quando tu es, tunc est firmitas;
cum autem nostra est, infirmitas est. Vivit apud
te semper bonum nostrum; et quia inde aversi sumus,
perversi sumus. Revertamur jam, Domine, ut non evertamur;
quia vivit apud te sine ullo defectu bonum
nostrum, quod tu ipse es: et non timemus ne non
sit quo redeamus, quia nos inde ruimus; nobis autem
absentibus non ruit domus nostra aeternitas tua.</p>
</div2>
      </div1>

<div1>
        <head> <hi>LIBER QUINTUS.</hi> Annum aetatis suae exhibet vigesimum nonum, quo scilicet, comperta fausti Manichaei imperitia, propositum in illa secta proficiendi abjecit; quo etiam Roma, ubi tunc rhetoricam profitebatur, missus Mediolanum ut eamdem artem doceret, coepit audito Ambrosio resipiscere, et de Manichaeismo abdicando necnon de repetendo catechumenatu decernere.</head>
<div2>
          <head>CAPUT PRIMUM. <hi>Excitat mentem ad Deum laudandum.</hi> </head>
<pb n="0705"/>
          <p>1. Accipe sacrificium confessionum mearum de
manu linguae meae, quam formasti et excitasti, ut
confiteatur nomini tuo; et sana omnia ossa mea, et
dicant: Domine, quis similis tibi? <note>(Psal. XXXIV, 10.)</note> 
Neque enim docet te quid in se agatur qui tibi confitetur;
quia oculum tuum non excludit cor clausum,
nec manum tuam repellit duritia hominum: sed solvis
eam, cum voles, aut miserans aut vindicans; et
non est qui se abscondat a calore tuo. Sed te laudet
anima mea, ut amet te; et confiteatur tibi miserationes
tuas, ut laudet te. Non cessat nec tacet laudes
tuas universa creatura tua; nec spiritus omnis hominis
per os conversum ad te, nec animalia nec corporalia
per os considerantium ea; ut exsurgat in te a
lassitudine anima nostra, innitens eis quae fecisti, et
<pb n="0706"/>
transiens ad te qui fecisti haec mirabiliter: et ibi refectio
et vera fortitudo.</p>
</div2>

<div2>
          <head>CAPUT II. <hi>Dei praesentiam iniquos non effugere: itaque ad eum debere converti.</hi> </head>
<p>2. Eant et fugiant a te inquieti et iniqui: et tu
vides eos, et distinguis umbras; et ecce pulchra sunt
cum eis omnia, et ipsi turpes sunt. Et quid nocuerunt
tibi? aut in quo imperium tuum dehonestaverunt,
a coelis usque in novissima justum et integrum?
Quo enim fugerunt, cum fugerent a facie tua? aut
ubi tu non invenis eos? Sed fugerunt, ut non viderent
te videntem se, atque excaecati in te offenderent;
quia non deseris aliquid eorum quae fecisti: in te offenderent
injusti, et juste vexarentur; subtrahentes
<pb n="0707"/>
se lenitati tuae, et offendentes in rectitudinem tuam,
et cadentes in asperitatem suam. Videlicet nesciunt
quod ubique sis, quem nullus circumscribit locus, et
solus es praesens, etiam iis qui longe fiunt a te. Convertantur
ergo et quaerant te, quia non sicut ipsi deseruerunt
creatorem suum, ita et tu deseruisti creaturam
tuam. Ipsi convertantur, et quaerant te; et ecce
ibi es in corde eorum, in corde confitentium tibi, et
projicientium se in te, et plorantium in sinu tuo post
vias suas difficiles: et tu facilis tergens lacrymas eorum;
et magis plorant et gandent in fletibus, quoniam
tu, Domine, non aliquis homo caro et sanguis;
sed tu, Domine, qui fecisti, reficis et consolaris eos.
Et ubi ego eram, quando te quaerebam? Et tu eras
ante me; ego autem et a me discesseram, nec me inveniebam;
quanto minus te?</p>
</div2>

<div2>
          <head>CAPUT III. <hi>De Fausto manichaeo, et de philosophorum caecitate qui per creaturas Creatorem non cognoverunt.</hi> </head>
<p>3. Proloquar in conspectu Dei mei annum illum
undetrigesimum aetatis meae. Jam venerat Carthaginem
quidam Manichaeorum episcopus, Faustus nomine,
magnus laqueus diaboli: et multi implicabantur
in eo per illecebram suaviloquentiae; quam ego
tametsi laudabam, discernebam tamen a veritate rerum,
quarum discendarum avidus eram; nec quali
vasculo sermonis, sed quid mihi scientiae comedendum
apponeret nominatus apud eos ille Faustus, intuebar.
Fama enim de illo praelocuta mihi erat quod esset
honestarum omnium doctrinarum peritissimus, et
apprime disciplinis liberalibus eruditus. Et quoniam
multa philosophorum legeram, memoriaeque mandata
retinebam, ex eis quaedam comparabam illis Manichaeorum
longis fabulis: et mihi probabiliora ista videbantur,
quae dixerunt illi, qui tantum potuerunt
valere, ut possent aestimare saeculum, quanquam ejus
Dominum minime invenerint. Quoniam magnus es,
Domine, et humilia respicis; excelsa autem a longe
cognoscis <note>(Psal. CXXXVII, 6)</note>: nec propinquas nisi
obtritis corde; nec inveniris a superbis, nec si illi
curiosa peritia numerent stellas et arenam, et dimetiantur
sidereas plagas, et vestigent vias astrorum.</p>
<p>4. Mente enim sua quaerunt ista, et ingenio quod
tu dedisti eis: et multa invenerunt et praenuntiaverunt
ante multos annos defectus luminarium solis et
lunae, quo die, qua hora, quanta ex parte futuri
essent; et non eos fefellit numerus, et ita factum est
ut praenuntiaverunt: et scripserunt regulas indagatas,
et leguntur hodie, atque ex eis praenuntiatur quo anno
et quo mense anni, et quo die mensis, et qua hora
diei, et quota parte luminis sui defectura sit luna vel
sol; et ita fiet ut praenuntiatur. Et mirantur haec homines
et stupent qui nesciunt ea, et exsultant atque
extolluntur qui sciunt; et per impiam superbiam recedentes
et deficientes a lumine tuo, tanto ante solis
defectum futurum praevident, et in praesentia suum
<pb n="0708"/>
non vident. Non enim religiose quaerunt unde habeant
ingenium quo ista quaerunt. Et invenientes quia tu
fecisti eos, non ipsi dant tibi se ut serves quod fecisti,
et quales se ipsi fecerant occidunt se tibi, et trucidant
exaltationes suas sicut volatilia, et curiositates
suas sicut pisces maris, quibus perambulant secretas
semitas abyssi, et luxurias suas sicut pecora campi;
ut tu, Deus ignis edax, consumas mortuas curas eorum
recreans eos immortaliter.</p>
<p>5. Sed non noverunt viam, Verbum tuum, per
quod fecisti ea quae numerant, et ipsos qui numerant,
et sensum quo cernunt quae numerant, et
mentem de qua numerant; et sapientiae tuae non est
numerus <note>(Psal. CXLVI, 5)</note>. Ipse autem Unigenitus factus
est nobis sapientia, et justitia, et sanctificatio <note>(I Cor. I, 30)</note>;
et numeratus est inter nos, et solvit
tributum Caesari <note>(Matth. XXII, 21)</note>. Non noverunt
hanc viam, qua descendant ad illum a se, et per eum
ascendant ad eum. Non noverunt hanc viam, et putant
se excelsos esse cum sideribus et lucidos; et ecce
ruerunt in terram, et obscuratum est insipiens cor
eorum. Et multa vera de creatura dicunt, et Veritatem,
creaturae artificem, non pie quaerunt, et ideo
non inveniunt: aut si inveniunt, cognoscentes Deum,
non sicut Deum honorant, aut gratias agunt; sed
evanescunt in cogitationibus suis, et dicunt se esse
sapientes, sibi tribuendo quae tua sunt, ac per hoc
student perversissima caecitate etiam tibi tribuere quae
sua sunt, mendacia scilicet in te conferentes, qui veritas
es, et immutantes gloriam incorrupti Dei in similitudinem
imaginis corruptibilis hominis, et volucrum,
et quadrupedum, et serpentum, et convertunt veritatem
tuam in mendacium; et colunt, et serviunt
creaturae potius quam Creatori <note>(Rom. I, 21-25)</note>.</p>
<p>6. Multa tamen ab eis, ex ipsa creatura, vera dicta
retinebam; et occurrebat mihi ratio per numeros et
ordinem temporum, et visibiles attestationes siderum,
et conferebam cum dictis Manichaei, quae de his rebus
multa scripsit copiosissime delirans; et non mihi
occurrebat ratio nec solstitiorum et aequinoctiorum,
nec defectuum luminarium, nec quidquid tale in libris
saecularis sapientiae didiceram. Ibi autem credere
jubebar, et ad illas rationes numeris et oculis meis
exploratas non occurrebat, et longe diversum erat.</p>
</div2>

<div2>
          <head>CAPUT IV. <hi>Sola Dei cognitio beat.</hi> </head>
<p>7. Numquid, Domine Deus veritatis, quisquis novit
ista, jam placet tibi? Infelix enim homo qui scit illa
omnia, te autem nescit: beatus autem qui te scit,
etiamsi illa nesciat. Qui vero et te ut illa novit, non
propter illa beatior, sed propter te solum beatus est,
si cognoscens te, sicut Deum glorificet, et gratias
agat, et non evanescat in cogitationibus suis. Sicut
enim melior est qui novit possidere arborem, et de
usu ejus tibi gratias agit, quamvis nesciat vel quot
<pb n="0709"/>
cubitis alta sit, vel quanta latitudine diffusa; quam
ille qui eam metitur, et omnes ramos ejus numerat,
et neque possidet eam, neque creatorem ejus novit
aut diligit: sic fidelis homo, cujus totus mundus divitiarum
est, et quasi nihil habens, omnia possidet,
inhaerendo tibi cui serviunt omnia, quamvis nec saltem
septentrionum gyros noverit; dubitare stultum
est quin utique melior sit quam mensor coeli, et numerator
siderum, et pensor elementorum, et negligens
tui, qui omnia in mensura et numero et pondere
disposuisti <note>(Sap. XI, 21)</note>.</p>
</div2>

<div2>
          <head>CAPUT V. <hi>Manichaei de astris imperitia indignum eum fide in caeteris faciebat.</hi> </head>
<p>8. Sed tamen quis quaerebat Manichaeum nescio
quem etiam ista scribere, sine quorum peritia pietas
disci poterat? Dixisti enim homini, <hi>Ecce pietas et sapientia <note>(Job XXVIII, 28, sec. LXX)</note>
            </hi>;
quam ille ignorare
posset, etiam si ista perfecte nosset: ista vero quia
non noverat, impudentissime audens docere, prorsus
illam nosse non posset. Vanitas est enim mundana
ista etiam nota profiteri, pietas autem tibi confiteri.
Unde ille devius, ad hoc ista multum locutus
est, ut convictus ab eis qui ista vere didicissent, quis
esset ejus sensus in caeteris quae abditiora sunt, manifeste
cognosceretur. Non enim parvi existimari se
voluit, sed Spiritum sanctum consolatorem et ditatorem
fidelium tuorum, auctoritate plenaria personaliter
in se esse persuadere conatus est. Itaque, cum de
coelo ac stellis, et de solis ac lunae motibus falsa
dixisse deprehenderetur, quamvis ad doctrinam religionis
ista non pertineant, tamen ausus ejus sacrilegos
fuisse satis emineret; cum ea non solum ignorata,
sed etiam falsa, tam vesana superbiae vanitate diceret,
ut ea tanquam divinae personae tribuere sibi niteretur.</p>
<p>9. Cum enim audio christianum aliquem fratrem,
illum aut illum, ista nescientem, et aliud pro alio
sentientem, patienter intueor opinantem hominem;
nec illi obesse video, cum de te, Domine creator
omnium, non credat indigna, si forte situs et habitus
creaturae corporalis ignoret. Obest autem si hoc
ad ipsam doctrinae pietatis formam pertinere arbitretur,
et pertinacius affirmare audeat quod ignorat.
Sed etiam talis infirmitas in fidei cunabulis a charitate
matre sustinetur, donec assurgat novus homo in virum
perfectum, et circumferri non possit omni vento doctrinae <note>(Ephes. IV, 13, 14)</note>.
In illo autem qui doctor, qui auctor,
qui dux et princeps eorum quibus illa suaderet,
ita fieri ausus est, ut qui eum sequerentur, non quemlibet
hominem, sed Spiritum tuum sanctum se sequi
arbitrarentur; quis tantam dementiam, sicubi falsa
dixisse convinceretur, non detestandam longeque
abjiciendam esse judicaret? Sed tamen nondum liquido
compereram utrum etiam secundum ejus verba,
vicissitudines longiorum et breviorum dierum atque
noctium, et ipsius noctis et diei, et deliquia luminum,
<pb n="0710"/>
et si quid ejusmodi in aliis libris legeram, posset exponi;
ut, si forte posset, incertum quidem mihi fieret
utrum ita se res haberet, an non ita; sed ad fidem
meam illius auctoritatem, propter creditam sanctitatem,
praeponerem.</p>
</div2>

<div2>
          <head>CAPUT VI. <hi>Faustus eloquens, sed liberalium disciplinarum expers.</hi> </head>
<p>10. Et per annos ferme ipsos novem, quibus eos
animo vagabundus audivi, nimis extento desiderio
venturum exspectabam istum Faustum. Caeteri enim
eorum, in quos forte incurrissem, qui talium rerum
quaestionibus a me objectis deficiebant, illum mihi
promittebant, cujus adventu collatoque colloquio facillime
mihi haec, et si qua forte majora quaererem,
enodatissime expedirentur. Ergo ubi venit, expertus
sum hominem gratum et jucundum verbis, et ea ipsa
quae illi solent dicere, multo suavius garrientem. Sed
quid ad meam sitim pretiosiorum poculorum decentissimus
ministrator? Jam rebus talibus satiatae erant
aures meae; nec ideo mihi meliora videbantur, quia
melius dicebantur; nec ideo vera quia diserta; nec
ideo sapiens anima, quia vultus congruus et decorum
eloquium. Illi autem qui eum mihi promittebant,
non boni rerum existimatores erant; et ideo illis videbatur
prudens et sapiens, quia delectabat eos loquens.
Sensi autem aliud genus hominum etiam veritatem
habere suspectam, et ei nolle acquiescere si
compto atque uberi sermone promeretur. Me autem
jam docueras, Deus meus, miris et occultis modis; et
propterea credo quod tu me docueris, quoniam verum
est, nec quisquam praeter te alius est doctor veri,
ubicumque et undecumque claruerit. Jam ergo abs t
didiceram, nec eo debere videri aliquid verum dici,
quia eloquenter dicitur; nec eo falsum, quia incomposite
sonant signa labiorum: rursus, nec ideo verum,
quia impolite enuntiatur, nec ideo falsum, quia
splendidus sermo est: sed perinde esse sapientiam et
stultitiam, sicut sunt cibi utiles et inutiles; verbis
autem ornatis et inornatis sicut vasis urbanis et rusticanis
utrosque cibos posse ministrari.</p>
<p>11. Igitur aviditas mea, qua illum tanto tempore
exspectaveram hominem, delectabatur quidem motu
affectuque disputantis, et verbis congruentibus, atque
ad vestiendas sententias facile occurrentibus. Delectabar
autem et cum multis, vel etiam prae multis laudabam
ac efferebam; sed moleste habebam quod in
coetu audientium non sinerer illi ingerere, et partiri
cum eo curas quaestionum mearum, conferendo familiariter,
et accipiendo ac reddendo sermonem. Quod
ubi potui, et aures ejus cum familiaribus meis eoque
 tempore occupare coepi, quo non dedeceret
alternis disserere, et protuli quaedam quae me movebant;
expertus sum prius hominem expertem liberalium
disciplinarum, nisi grammaticae, atque ejus
ipsius usitato modo. Et quia legerat aliquas Tullianas
orationes, et paucissimos Senecae libros, et nonnulla
poetarum, et suae sectae si qua volumina latine atque
composite conscripta erant, et quia aderat quotidiana
<pb n="0711"/>
sermocinandi exercitatio; inde suppetebat eloquium,
quod fiebat acceptius magisque seductorium moderamine
ingenii, et quodam lepore naturali. Itane est ut
recolo, Domine Deus meus, arbiter conscientiae meae?
Coram te cor meum et recordatio mea, qui me tunc
agebas abdito secreto providentiae tuae, et inhonestos
errores meos jam convertebas ante faciem meam, ut
viderem et odissem.</p>
</div2>

<div2>
          <head>CAPUT VII. <hi>Alienatur a secta Manichaeorum.</hi> </head>
<p>12. Nam posteaquam ille mihi imperitus earum
artium, quibus eum excellere putaveram, satis apparuit,
desperare coepi posse eum mihi illa quae me
movebant aperire atque dissolvere; quorum quidem
ignarus posset veritatem tenere pietatis, sed si manichaeus
non esset. Libri quippe eorum pleni sunt
longissimis fabulis, de coelo et sideribus, et sole et
luna: quae mihi eum, quod utique cupiebam, collatis
numerorum rationibus, quas alibi ego legeram,
utrum potius ita essent ut Manichaei libris continebantur,
an certe vel par etiam inde ratio redderetur,
subtiliter explicare posse jam non arbitrabar.
Quae tamen ubi consideranda et discutienda protuli,
modeste sane ille nec ausus est subire ipsam sarcinam.
Noverat enim se ista non nosse, nec eum puduit
confiteri. Non erat de talibus quales multos loquaces
passus eram, conantes ea me docere, et dicentes nihil.
Iste vero cor habebat, etsi non rectum ad te, nec
tamen nimis incautum ad seipsum. Non usquequaque
imperitus erat imperitiae suae, et noluit se temere
disputando in ea coarctari, unde nec exitus ei ullus,
nec facilis esset reditus: etiam hinc mihi amplius
placuit. Pulchrior est enim temperantia confitentis
animi, quam illa quae nosse cupiebam: et eum in
omnibus difficilioribus et subtilioribus quaestionibus
talem inveniebam.</p>
<p>13. Refracto itaque studio quod intenderam in
Manichaei litteras, magisque desperans de caeteris
eorum doctoribus, quando in multis quae me movebant,
ita ille nominatus apparuit; coepi cum eo pro
studio ejus agere vitam, quo ipse flagrabat in eas litteras,
quas tunc jam rhetor Carthagini adolescentes
docebam; et legere cum eo, sive quae ille audita desideraret,
sive quae ipse tali ingenio apta existimarem.
Caeterum conatus omnis meus, quo proficere in illa
secta statueram, illo homine cognito prorsus intercidit:
non ut ab eis omnino separarer, sed quasi melius
quidquam non inveniens, eo quo jam quoquo
modo irrueram, contentus interim esse decreveram,
nisi aliquid forte quod magis eligendum esset eluceret.
Ita ille Faustus, qui multis laqueus mortis exstitit,
meum quo captus eram relaxare jam coeperat,
nec volens nec sciens. Manus enim tuae, Deus meus,
in abdito providentiae tuae, non deserebant animam
meam; et de sanguine cordis matris meae, per lacrymas
ejus diebus ac noctibus pro me sacrificabatur
tibi; et egisti mecum miris modis. Tu illud egisti,
<pb n="0712"/>
Deus meus. Nam a Domino gressus hominis diriguntur;
et viam ejus volet <note>(Psal. XXXVI, 23)</note>. Aut quae
procuratio salutis, praeter manum tuam, reficientem
quae fecisti?</p>
</div2>

<div2>
          <head>CAPUT VIII. <hi>Proficiscitur Romam contra matris voluntatem.</hi> </head>
<p>14. Egisti ergo mecum ut mihi persuaderetur Romam
pergere, et potius ibi docere quod docebam Carthagine.
Et hoc unde mihi persuasum est, non praeteribo
confiteri tibi; quoniam et in his altissimi tui
recessus, et praesentissima in nos misericordia tua cogitanda
et praedicanda est. Non ideo Romam pergere
volui, quod majores quaestus, majorque mihi dignitas
ab amicis, qui hoc suadebant, promittebatur; quanquam
et ista ducebant animum tunc meum: sed illa
erat causa maxima et pene sola, quod audiebam quietius
ibi studere adolescentes, et ordinatiore disciplinae
coercitione sedari, ne in ejus scholam quo magistro
non utuntur, passim et proterve irruant; nec eos admitti
omnino, nisi ille permiserit. Contra, apud Carthaginem
foeda est et intemperans licentia scholasticorum.
Irrumpunt impudenter, et prope furiosa fronte
perturbant ordinem, quem quisque discipulis ad proficiendum
instituerit. Multa injuriosa faciunt mira hebetudine,
et punienda legibus, nisi consuetudo patrona
sit; hoc miseriores eos ostendens, quo jam
quasi liceat, faciunt quod per tuam aeternam legem
nunquam licebit; et impune se facere arbitrantur, cum
ipsa faciendi caecitate puniantur, et incomparabiliter
patiantur pejora, quam faciunt. Ergo quos mores, cum
studerem meos esse nolui; eos, cum docerem, cogebar
perpeti alienos: et ideo placebat ire ubi talia non
fieri, omnes qui noverant, indicabant. Verum autem
tu, spes mea et portio mea in terra viventium <note>(Psal.
CXLI, 6)</note>, ad mutandum terrarum locum pro salute animae
meae, et Carthagini stimulos quibus inde avellerer,
admovebas, et Romae illecebras quibus attraherer,
proponebas mihi per homines qui diligunt vitam
mortuam, hinc insana facientes, inde vana pollicentes;
et ad corrigendos gressus meos utebaris
occulte et illorum et mea perversitate. Nam et qui
perturbabant otium meum, foeda rabie caeci erant;
et qui invitabant ad aliud, terram sapiebant. Ego autem
qui detestabar hic veram miseriam, illic falsam
felicitatem appetebam.</p>
<p>15. Sed quare hinc abirem, et illuc irem, tu sciebas,
Deus; nec indicabas mihi nec matri, quae me profectum
atrociter planxit, et usque ad mare secuta est.
Sed fefelli eam violenter me tenentem, ut aut revocaret,
aut mecum pergeret; et finxi me amicum nolle
deserere, donec vento facto navigaret. Et mentitus
sum matri, et illi matri, et evasi: quia et hoc tu dimisisti
mihi misericorditer, servans me ab aquis maris,
plenum exsecrandis sordibus, usque ad aquam
gratiae tuae, qua me abluto siccarentur flumina maternorum
<pb n="0713"/>
oculorum, quibus pro me quotidie tibi rigabat
terram sub vultu suo. Et tamen recusanti sine me redire,
vix persuasi ut in loco, qui proximus nostrae
navi erat, memoria beati Cypriani, maneret ea nocte.
Sed ea nocte clanculo ego profectus sum: illa autem remansit
 orando et flendo. Et quid a te petebat, Deus
meus,
tantis lacrymis, nisi ut navigare me non sineres?
Sed tu alte consulens, et exaudiens cardinem desiderii
ejus, non curasti quod tunc petebat, ut in me
faceres quod semper petebat. Flavit ventus, et implevit
vela nostra, et littus subtraxit aspectibus nostris:
in quo mane illa insaniebat dolore, et querelis, ac
gemitu implebat aures tuas contemnentis ista; cum
et me cupiditatibus meis raperes ad finiendas ipsas
cupiditates, et illius carnale desiderium justo dolorum
flagello vapularet. Amabat enim secum praesentiam
meam more matrum, sed multis multo amplius; et nesciebat
quid tu illi gaudiorum facturus esses de absentia
mea. Nesciebat, ideo flebat et ejulabat, atque illis
cruciatibus arguebatur in ea reliquiarium Evae, cum
gemitu quaerens quod cum gemitu pepererat. Et tamen
post accusationem fallaciarum et crudelitatis
meae, conversa rursus ad deprecandum te pro me,
abiit ad solita, et ego Romam.</p>
</div2>

<div2>
          <head>CAPUT IX. <hi>Febri correptus periculose laborat.</hi> </head>
<p>16. Et ecce excipior ibi flagello aegritudinis corporalis,
et ibam ad inferos, portans omnia mala quae
commiseram et in te, et in me, et in alios, multa et
gravia, super originalis peccati vinculum quo omnes
in Adam morimur. Non enim quidquam eorum mihi
donaveras in Christo; nec solverat ille in cruce sua
inimicitias quas tecum contraxeram peccatis meis.
Quomodo enim eas solveret in cruce phantasmatis,
quod de illo credideram? Quam ergo falsa mihi videbatur
mors carnis ejus, tam vera erat animae meae:
et quam vera erat mors carnis ejus, tam falsa vita animae
meae, quae id non credebat. Et ingravescentibus
febribus jam ibam et peribam. Quo enim irem, si tunc
hinc abirem, nisi in ignem atque tormenta digna factis
meis in veritate ordinis tui? Et illa hoc nesciebat,
et tamen pro me orabat absens. Tu autem ubique praesens,
ubi erat exaudiebas eam; et ubi eram miserebaris
<pb n="0714"/>
mei, ut recuperarem salutem corporis mei, adhuc
insanus corde sacrilego. Neque enim desiderabam
in illo tanto periculo baptismum tuum; et melior eram
puer, quando illum de materna pietate flagitavi, sicut
jam recordatus atque confessus sum. Sed in dedecus
meum creveram, et consilia medicinae tuae demens
irridebam, qui me non sivisti talem bis mori. Quo
vulnere si feriretur cor matris, nunquam sanaretur. Non
enim satis eloquor quid erga me habebat animi, et
quanto majore sollicitudine me parturiebat spiritu,
quam carne pepererat.</p>
<p>17. Non itaque video quomodo sanaretur, si mea
talis illa mors transverberasset viscera dilectionis ejus.
Et ubi essent tantae preces et tam crebrae sine intermissione?
Nusquam nisi ad te. An vero tu, Deus misericordiarum,
sperneres cor contritum et humiliatum
viduae castae ac sobriae, frequentantis eleemosynas,
obsequentis atque servientis sanctis tuis, nullum diem
praetermittentis oblationem ad altare tuum; bis in
die, mane et vespere, ad ecclesiam tuam sine ulla intermissione
venientis, non ad vanas fabulas et aniles
loquacitates, sed ut te audiret in tuis sermonibus, et
tu illam in suis orationibus. Hujusne tu lacrymas, quibus
non a te aurum et argentum petebat, nec aliquod
nutabile aut volubile bonum, sed salutem animae filii
sui; tu cujus munere talis erat, contemneres et repelleres
ab auxilio tuo? Nequaquam, Domine. Imo vero
aderas, et exaudiebas, et faciebas ordine quo praedestinaveras
esse faciendum. Absit ut tu falleres eam in
illis visionibus et responsis tuis, quae jam commemoravi,
et quae non commemoravi, quae illa fideli pectore
tenebat; et semper orans, tanquam chirographa tua
ingerebat tibi. Dignaris enim, quoniam in saeculum
misericordia tua, eis quibus omnia debita dimittis,
etiam promissionibus tuis debitor fieri.</p>
</div2>

<div2>
          <head>CAPUT X. <hi>Errores ante susceptam Evangelii doctrinam.</hi> </head>
<p>18. Recreasti ergo me ab illa aegritudine, et salvum
fecisti filium ancillae tuae, tunc interim corpore, ut
esset cui salutem meliorem atque certiorem dares. Et
jungebar etiam tunc Romae falsis illis atque fallentibus
sanctis: non enim tantum auditoribus eorum, quorum
e numero erat etiam is in cujus domo aegrotaveram
et convalueram; sed eis etiam quos electos vocant.
adhuc enim mihi videbatur non esse nos qui peccamus,
sed nescio quam aliam in nobis peccare naturam;
et delectabat superbiam meam extra culpam
esse; et cum aliquid mali fecissem, non confiteri me
fecisse, ut sanares animam meam, quoniam peccabat
tibi; sed excusare eam amabam, et accusare nescio
quid aliud, quod mecum esset, et ego non essem. Verum
autem totum ego eram, et adversum me impietas
mea me diviserat: et id erat peccatum insanabilius,
quo me peccatorem non esse arbitrabar; et exsecrabilis
iniquitas te, Deus omnipotens, te in me ad perniciem
<pb n="0715"/>
meam, quam mea te ad salutem malle superari.
Nondum ergo posueras custodiam ori meo, et ostium
continentiae circum labia mea, ut non declinaret cor
meum in verba maligna, ad excusandas excusationes
in peccatis cum hominibus operantibus iniquitatem; et
ideo adhuc combinabam cum electis eorum <note>(Psal.
CXL, 3, 4)</note>.</p>
<p>19. Sed tamen jam desperans in ea falsa doctrina
me posse proficere; eaque ipsa quibus si nihil melius
reperirem, contentus esse decreveram, jam remissius
negligentiusque retinebam. Etenim suborta est etiam
mihi cogitatio, prudentiores caeteris fuisse illos philosophos,
quos Academicos appellant, quod de omnibus
dubitandum esse censuerant, nec aliquid veri ab homine
comprehendi posse decreverant. Ita enim et
mihi liquido sensisse videbantur, ut vulgo habentur,
etiam illorum intentionem nondum intelligenti. Nec
dissimulavi eumdem hospitem meum reprimere a nimia
fiducia, quam sensi eum habere de rebus fabulosis,
quibus manichaei libri pleni sunt. Amicitia tamen
eorum familiarius utebar, quam caeterorum hominum
qui in illa haeresi non fuissent. Nec eam defendebam
pristina animositate; sed tamen familiaritas eorum,
plures enim eos Roma occultat, pigrius me faciebat
aliud quaerere; praesertim desperantem in Ecclesia
tua, Domine coeli et terrae, creator omnium visibilium
et invisibilium, posse inveniri verum, unde me illi
averterant: multumque mihi turpe videbatur, credere
figuram te habere humanae carnis, et membrorum
nostrorum lineamentis corporalibus terminari. Et quoniam
cum de Deo meo cogitare vellem, cogitare nisi
moles corporum non noveram, neque enim videbatur
mihi esse quidquam quod tale non esset, ea maxima
et prope sola causa erat inevitabilis erroris mei.</p>
<p>20. Hinc enim et mali substantiam quamdam credebam
esse talem, et habere suam molem tetram et
deformem; sive crassam, quam terram dicebant, sive
tenuem atque subtilem, sicut est aeris corpus; quam
malignam mentem per illam terram repentem imaginantur.
Et quia Deum bonum nullam malam naturam
creasse, qualiscumque pietas me credere cogebat;
constituebam ex adverso sibi duas moles, utramque
infinitam, sed malam angustius, bonam grandius. Et
ex hoc initio pestilentioso me caetera sacrilegia sequebantur.
Cum enim conaretur animus meus recurrere
in catholicam fidem, repercutiebar, quia non erat
catholica fides quam esse arbitrabar. Et magis pius
mihi videbar, si te, Deus meus, cui confitentur ex me
miserationes tuae, vel ex caeteris partibus infinitum
crederem, quamvis ex una qua tibi moles mali opponebatur,
cogerer finitum fateri, quam si ex omnibus
partibus in corporis humani forma te opinarer finiri.
Et melius mihi videbar credere nullum malum te
creasse; quod mihi nescienti non solum aliqua substantia,
sed etiam corporea videbatur, quia et mentem
<pb n="0716"/>
cogitare non noveram, nisi eam subtile corpus esse,
quod tamen per loci spatia diffunderetur; quam
credere abs te esse qualem putabam naturam mali.
Ipsum quoque Salvatorem nostrum unigenitum tuum,
tanquam de massa lucidissimae molis tuae porrectum
ad nostram salutem, ita putabam, ut aliud de illo non
crederem, nisi quod possem vanitate imaginari. Talem
itaque naturam ejus nasci non posse de Maria virgine
arbitrabar, nisi carni concerneretur. Concerni autem
et non inquinari non videbam, quod mihi tale figurabam.
Metuebam itaque credere in carne natum, ne
credere cogerer ex carne inquinatum. Nunc spirituales
tui blande et amanter ridebunt me, si has confessiones
meas legerint: sed tamen talis eram.</p>
</div2>

<div2>
          <head>CAPUT XI. <hi>Qualiter Augustinus contulerit cum catholicis.</hi> </head>
<p>21. Deinde quae illi in Scripturis tuis reprehenderant,
defendi posse non existimabam: sed aliquando
sane cupiebam cum aliquo illorum librorum doctissimo
conferre singula, et experiri quid inde sentiret.
Jam enim Helpidii cujusdam adversus eosdem Manichaeos
coram loquentis et disserentis sermones, etiam
apud Carthaginem movere me coeperant, cum talia de
Scripturis proferret, quibus resisti facile non posset,
et imbecilla mihi responsio videbatur istorum. Quam
quidem non facile palam promebant, sed nobis secretius,
cum dicerent scripturas Novi Testamenti falsatas
fuisse a nescio quibus, qui Judaeorum legem inserere
christianae fidei voluerunt, atque ipsi incorrupta exemplaria
nulla proferrent. Sed me maxime captum et
offocatum quodammodo deprimebant corporalia cogitantem
moles illae, sub quibus anhelans in auram tuae
veritatis liquidam et simplicem respirare non poteram.</p>
</div2>

<div2>
          <head>CAPUT XII. <hi>Fraus discipulorum Romae in praeceptores.</hi> </head>
<p>22. Sedulo ergo agere coeperam, propter quod veneram,
ut docerem Romae artem rhetoricam, et prius
domi congregare aliquos, quibus et per quos innotescere
coeperam; et ecce cognosco alia Romae fieri,
quae non patiebar in Africa. Nam revera illas eversiones
a perditis adolescentibus ibi non fieri manifestatum
est mihi. Sed subito, inquiunt, ne mercedem
magistro reddant, conspirant multi adolescentes, et
transferunt se ad alium; desertores fidei, et quibus
prae pecuniae charitate justitia vilis est. Oderat etiam
istos cor meum, quamvis non perfecto odio. Quod
enim ab eis passurus eram, magis oderam fortasse,
quam eo quod cuilibet illicita faciebant. Certe tamen
turpes sunt tales, et fornicantur abs te, amando volatica
ludibria temporum et lucrum luteum, quod cum
apprehenditur, manum inquinat; et amplectendo mundum
fugientem, contemnendo te manentem, et revocantem,
et ignoscentem redeunti ad te meretrici animae
humanae. Et nunc tales odi pravos et distortos, quamvis
eos corrigendos diligam, ut pecuniae doctrinam
ipsam, quam discunt, praeferant, ei vero te Deum
<pb n="0717"/>
veritatem et ubertatem certi boni et pacem castissimam.
Sed tunc eos magis pati nolebam malos propter
me, quam fieri propter te bonos volebam.</p>
</div2>

<div2>
          <head>CAPUT XIII. <hi>Docturus rhetoricam mittitur Mediolanum; ab Ambrosio suscipitur.</hi> </head>
<p>23. Itaque posteaquam missum est a Mediolano
Romam ad praefectum urbis, ut illi civitati rhetoricae
magister provideretur, impertita etiam evectione publica
; ego ipse ambivi per eosdem ipsos manichaeis
vanitatibus ebrios, quibus ut carerem, ibam, sed
utrique nesciebamus, ut dictione proposita me probatum
praefectus tunc Symmachus mitteret. Et veni
Mediolanum ad Ambrosium episcopum, in optimis
notum orbi terrae, pium cultorem tuum; cujus tunc
eloquia strenue ministrabant adipem frumenti tui,
et laetitiam olei, et sobriam vini ebrietatem populo
tuo. Ad eum autem ducebar abs te nesciens,
ut per eum ad te sciens ducerer. Suscepit me paterne
ille homo Dei, et peregrinationem meam satis episcopaliter
dilexit. Et eum amare coepi, primo quidem
non tanquam doctorem veri, quod in Ecclesia tua
prorsus desperabam, sed tanquam hominem benignum
in me. Et studiose audiebam disputantem in populo,
non intentione qua debui, sed quasi explorans ejus
facundiam, utrum conveniret famae suae, an major
minorve proflueret, quam praedicabatur: et verbis
ejus suspendebar intentus; rerum autem incuriosus
et contemptor astabam; et delectabar suavitate sermonis,
quanquam eruditioris, minus tamen hilarescentis
atque mulcentis quam Fausti erat, quod attinet ad
dicendi modum. Caeterum rerum ipsarum nulla comparatio:
nam ille per manichaeas fallacias aberrabat;
iste autem saluberrime docebat salutem. Sed longe
est a peccatoribus salus, qualis ego tunc aderam: et
tamen propinquabam sensim et nesciens.</p>
</div2>

<div2>
          <head>CAPUT XIV. <hi>Audito Ambrosio paulatim ab erroribus resipiscit.</hi> </head>
<p>24. Cum enim non satagerem discere quae dicebat,
sed tantum quemadmodum dicebat audire (ea mihi
<pb n="0718"/>
quippe jam desperanti ad te viam patere homini, inanis
cura remanserat), veniebant in animum meum simul
cum verbis quae diligebam, res etiam quas negligebam.
Neque enim ea dirimere poteram. Et dum cor aperirem
ad excipiendum quam diserte diceret, pariter
intrabat et quam vere diceret, gradatim quidem. Nam
primo etiam ipsa defendi posse mihi jam coeperant
videri, et fidem catholicam, pro qua nihil posse dici
adversus oppugnantes Manichaeos putaveram, jam
non impudenter asseri existimabam; maxime audito
uno atque altero, et saepius aenigmate soluto de
Scriptis veteribus: ubi, cum ad litteram acciperem,
occidebar. Spiritualiter itaque plerisque illorum
librorum expositis locis, jam reprehendebam desperationem
meam, illam duntaxat qua credideram Legem
et Prophetas detestantibus atque irridentibus resisti
omnino non posse. Nec tamen jam ideo mihi catholicam
viam tenendam esse sentiebam, quia et ipsa poterat
habere doctos assertores suos qui copiose et non
absurde objecta refellerent; nec ideo jam damnandum
illud quod tenebam, quia defensionis partes aequabantur.
Ita enim Catholica non mihi victa videbatur, ut
nondum etiam victrix appareret.</p>
<p>25. Tunc vero fortiter intendi animum, si quo modo
possem certis aliquibus documentis Manichaeos convincere
falsitatis. Quod si possem spiritualem substantiam
cogitare, statim machinamenta illa omnia solverentur
et abjicerentur ex animo meo; sed non poteram.
Verumtamen de ipso mundi hujus corpore,
omnique natura quam sensus carnis attingeret, multa
probabiliora plerosque sensisse philosophos, magis
magisque considerans atque comparans, judicabam.
Itaque Academicorum more, sicut existimantur, dubitans
de omnibus atque inter omnia fluctuans, Manichaeos
quidem relinquendos esse decrevi: non arbitrans
eo ipso tempore dubitationis meae in illa secta
mihi permanendum esse, cui jam nonnullos philosophos
praeponebam; quibus tamen philosopha
quod sine nomine salutari Christi essent, curationem
languoris animae meae committere omnino
recusabam. Statui ergo tamdiu esse catechumenus in
catholica Ecclesia mihi a parentibus commendata,
donec aliquid certi eluceret quo cursum dirigerem.</p>
</div2>
      </div1>

<div1>
        <head> <hi>LIBER SEXTUS.</hi> Cum jam Monnica ipsius mater Mediolanum advenisset, ipseque annum aetatis ageret trigesimum, Ambrosii concionibus admonitus, catholicae doctrinae veritatem, quam Manichaei falso insimulabant, magis magisque intelligebat. Alypii amici sui mores prosequitur. In diversa rapiebatur, dum de vita melius instituenda deliberaret; mortis quoque ac judicii metu perculsus, ad vitae conversionem in dies accendebatur.</head>
<div2>
          <head>CAPUT PRIMUM. <hi>Augustinus nec manichaeus nec catholicus.</hi> </head>
<pb n="0717"/>
          <p>1. Spes mea a juventute mea, ubi mihi eras, et
quo recesseras? An vero non tu feceras me, et discreveras
<pb n="0718"/>
me a quadrupedibus et volatilibus coeli? Sapientiorem
me feceras, et ambulabam per tenebras et lubricum,
et quaerebam te foris a me, et non inveniebam
Deum cordis mei; et veneram in profundum maris,
<pb n="0719"/>
et diffidebam et desperabam de inventione veri. Jam
venerat ad me mater pietate fortis, terra marique me
sequens, et in periculis omnibus de te secura. Nam et
per marina discrimina ipsos nautas consolabatur, a
quibus rudes abyssi viatores, cum perturbantur, consolari
solent; pollicens eis perventionem cum salute,
quia hoc ei tu per visum pollicitus eras. Et invenit
me periclitantem quidem graviter desperatione indagandae
veritatis. Sed tamen ei cum indicassem, non
me quidem jam esse manichaeum, sed neque catholicum
christianum, non quasi inopinatum aliquid audierit,
exsilivit laetitia; cum jam secura fieret ex ea
parte miseriae meae, in qua me tanquam mortuum sed
resuscitandum tibi flebat, et feretro cogitationis efferebat,
ut diceres filio viduae: <hi>Juvenis, tibi dico, surge;</hi> 
et revivisceret et inciperet loqui, et traderes illum
matri suae <note>(Luc. VII, 14, 15)</note>. Nulla ergo turbulenta
exsultatione trepidavit cor ejus, cum audisset ex tanta
parte jam factum quod tibi quotidie plangebat ut fieret;
veritatem me nondum adeptum, sed falsitati jam
ereptum: imo vero quia certa erat, et quod restabat
te daturum, qui totum promiseras; placidissime et
pectore pleno fiduciae respondit mihi, credere se in
Christo, quod priusquam de hac vita emigraret, me
visura esset fidelem catholicum. Et hoc quidem mihi.
Tibi autem, fons misericordiarum, preces et lacrymas
densiores, ut accelerares adjutorium tuum, et illuminares
tenebras meas; et studiosius ad Ecclesiam
currere, et in Ambrosium ora suspendi, ad fontem
salientis aquae in vitam (aeternam) <note>(Joan. IV, 14)</note>. Diligebat
autem illum virum sicut angelum Dei, quod per
illum cognoverat me interim ad illam ancipitem fluctuationem
jam esse perductum, per quam transiturum
me ab aegritudine ad sanitatem, intercurrente
arctiore periculo, quasi per accessionem quam criticam
medici vocant, certa praesumebat.</p>
</div2>

<div2>
          <head>CAPUT II. <hi>Epulae et synaxis apud sepulcra martyrum.</hi> </head>
<p>2. Itaque cum ad memorias sanctorum, sicut in
Africa solebat, pultes et panem et merum attulisset
atque ab ostiario prohiberetur; ubi hoc episcopum
vetuisse cognovit, tam pie atque obedienter amplexa
est, ut ipse mirarer quam facile accusatrix potius
consuetudinis suae, quam disceptatrix illius prohibitionis
effecta sit. Non enim obsidebat spiritum ejus
vinolentia, eamque stimulabat in odium veri amor
vini, sicut plerosque mares et feminas, qui ad canticum
sobrietatis, sicut ad potionem aquatam madidi
nauseant. Sed illa cum attulisset canistrum cum solemnibus
epulis praegustandis atque largiendis, plus
<pb n="0720"/>
etiam quam unum pocillum pro suo palato satis sobrio
temperatum, unde dignationem sumeret, non
ponebat. Et si multae essent, quae illo modo videbantur
honorandae, memoriae defunctorum; idem ipsum
unum, quod ubique poneret, circumferebat; quo jam
non solum aquatissimo, sed etiam tepidissimo cum
suis praesentibus per sorbitiones exiguas partiretur:
quia pietatem ibi quaerebat, non voluptatem. Itaque
ubi comperit a praeclaro praedicatore atque antistite
pietatis, praeceptum esse ista non fieri, nec ab eis qui
sobrie facerent, ne ulla occasio se ingurgitandi daretur
ebriosis, et quia illa quasi parentalia superstitioni
gentilium essent simillima; abstinuit se libentissime:
et pro canistro pleno terrenis fructibus,
plenum purgatioribus votis pectus ad memorias martyrum
afferre didicerat; ut et quod posset daret egentibus,
et sic communicatio Dominici corporis illic
celebraretur, cujus passionis imitatione immolati et
coronati sunt martyres. Sed tamen videtur mihi, Domine
Deus meus, et ita est in conspectu tuo de hac re
cor meum, non facile fortasse de hac amputanda consuetudine
matrem meam fuisse cessuram, si ab alio
prohiberetur, quem non sicut Ambrosium diligebat,
quem propter salutem meam maxime diligebat; eam
vero ille propter ejus religiosissimam conversationem,
qua in bonis operibus tam fervens spiritu frequentabat
ecclesiam: ita ut saepe erumperet, cum me videret,
in ejus praedicationem, gratulans mihi quod
talem matrem haberem; nesciens qualem illa me filium,
qui dubitabam de illis omnibus, et inveniri posse
viam vitae minime putabam.</p>
</div2>

<div2>
          <head>CAPUT III. <hi>Occupationes et studia Ambrosii.</hi> </head>
<p>3. Nec jam ingemiscebam orando ut subvenires
mihi; sed ad quaerendum intentus, et ad disserendum
inquietus erat animus meus. Ipsumque Ambrosium
felicem quemdam hominem secundum saeculum opinabar,
quem sic tantae potestates honorarent; caelibatus
tantum ejus mihi laboriosus videbatur. Quid
autem ille spei gereret, et adversus ipsius excellentiae
tentamenta quid luctaminis haberet, quidve
solaminis in adversis, et occultum os ejus quod
erat in corde ejus, quam sapida gaudia de pane
tuo ruminaret; nec conjicere noveram, nec expertus
eram: nec ille sciebat aestus meos, nec foveam periculi
mei. Non enim quaerere ab eo poteram quod volebam,
sicut volebam, secludentibus me ab ejus aure
atque ore catervis negotiosorum hominum, quorum
infirmitatibus serviebat. Cum quibus quando non erat,
quod per exiguum temporis erat, aut corpus reficiebat
necessariis sustentaculis, aut lectione animum. Sed
cum legebat, oculi ducebantur per paginas, et cor intellectum
rimabatur, vox autem et lingua quiescebant.
Saepe cum adessemus, non enim vetabatur quisquam
ingredi, aut ei venientem nuntiari mos erat; sic eum
<pb n="0721"/>
legentem vidimus tacite, et aliter nunquam: sedentesque
in diuturno silentio (quis enim tam intento esse
oneri auderet?) discedebamus, et conjectabamus eum
parvo ipso tempore, quod reparandae menti suae nanciscebatur,
feriatum ab strepitu causarum alienarum,
nolle in aliud avocari; et cavere fortasse ne auditore
suspenso et intento, si qua obscurius posuisset ille
quem legeret, etiam exponere necesse esset; aut de
aliquibus difficilioribus disceptare quaestionibus, atque
huic operi temporibus impensis, minus quam vellet
voluminum evolveret: quanquam et causa servandae
vocis, quae illi facillime obtundebatur, poterat esse
justior tacite legendi. Quolibet tamen animo id ageret,
bono utique ille vir agebat.</p>
<p>4. Sed certe mihi nulla dabatur copia sciscitandi
quae cupiebam de tam sancto oraculo tuo pectore illius,
nisi cum aliquid breviter esset audiendum. Aestus
autem illi mei otiosum eum valde, cui refunderentur,
requirebant, nec unquam inveniebant. Et eum quidem
in populo verbum veritatis recte tractantem omni die
dominico audiebam; et magis magisque mihi confirmabatur
omnes versutarum calumniarum nodos,
quos illi deceptores nostri adversus divinos Libros
innectebant, posse dissolvi. Ubi vero etiam comperi
ad imaginem tuam hominem a te factum, a spiritualibus
filiis tuis quos de matre Catholica per gratiam
regenerasti, non sic intelligi ut humani corporis
forma te terminatum crederent atque cogitarent:
quanquam quomodo se haberet spiritualis substantia,
ne quidem tenuiter atque in aenigmate suspicabar;
tamen gaudens erubui non me tot annos adversus
catholicam fidem, sed contra carnalium cogitationum
figmenta latrasse. Eo quippe temerarius et impius
fueram, quod ea quae debebam quaerendo discere
accusando dixeram. Tu enim, altissime et proxime,
secretissime et praesentissime, cui membra non sunt
alia majora et alia minora, sed ubique totus es, et
nusquam locorum es; non es utique forma ista corporea:
tamen fecisti hominem ad imaginem tuam; et
ecce ipse a capite usque ad pedes in loco est.</p>
</div2>

<div2>
          <head>CAPUT IV. <hi>Doctrinam Ecclesiae Ambrosio concionante intelligit.</hi> </head>
<p>5. Cum ergo nescirem quomodo haec subsisteret
imago tua, pulsans proponerem quomodo credendum
esset, non insultans opponerem quasi ita creditum
esset: tanto igitur acrior cura rodebat intima
mea quid certi retinerem, quanto me magis pudebat
tam diu illusum et deceptum promissione certorum,
puerili errore et animositate, tam multa incerta quasi
certa garrisse. Quod enim falsa essent, postea mihi
claruit. Certum tamen erat quod incerta essent, et a
me aliquando pro certis habita fuissent, cum Catholicam
tuam caecis contentionibus accusarem, etsi nondum
compertam vera docentem, non tamen ea docentem
quae graviter accusabam. Itaque confundebar,
et convertebar: et gaudebam, Deus meus, quod Ecclesia
<pb n="0722"/>
 unica corpus Unici tui, in qua mihi nomen
Christi infanti est inditum, non saperet infantiles nugas;
neque hoc haberet in doctrina sua sana, quod
te creatorem omnium in spatium loci quamvis summum
et amplum, tamen undique terminatum membrorum
humanorum figura contruderet.</p>
<p>6. Gaudebam etiam quod vetera scripta Legis et
Prophetarum jam non illo oculo mihi legenda proponerentur,
quo antea videbantur absurda, cum arguebam
tanquam ita sentientes sanctos tuos; verum
autem non ita sentiebant: et tanquam regulam diligentissime
commendaret, saepe in popularibus sermonibus
suis dicentem Ambrosium laetus audiebam, <hi>Littera occidit; spiritus autem vivificat 
 <note>(II Cor. III, 6)</note>
            </hi>:
cum ea quae ad litteram perversitatem docere videbantur,
remoto mystico velamento spiritualiter aperiret,
non dicens quod me offenderet, quamvis ea
diceret, quae utrum vera essent adhuc ignorarem.
Tenebam enim cor meum ab omni assensione, timens
praecipitium; et suspendio magis necabar. Volebam
enim eorum quae non viderem ita me certum fieri, ut
certus essem quod septem et tria decem sint. Neque
enim tam insanus eram, ut ne hoc quidem putarem
posse comprehendi; sed sicut hoc, ita caetera cupiebam,
sive corporalia quae coram sensibus meis non
adessent; sive spiritualia, de quibus cogitare nisi
corporaliter nesciebam. Et sanari credendo poteram,
ut purgatior acies mentis meae dirigeretur aliquo modo
in veritatem tuam semper manentem, et ex nullo
deficientem. Sed sicut evenire assolet ut malum medicum
expertus, etiam bono timeat se committere;
ita erat valetudo animae meae, quae utique nisi credendo
sanari non poterat, et ne falsa crederet, curari
recusabat; resistens manibus tuis, qui medicamenta
fidei confecisti, et sparsisti super morbos orbis terrarum,
et tantam illis auctoritatem tribuisti.</p>
</div2>

<div2>
          <head>CAPUT V. <hi>De sacrorum Librorum auctoritate et necessario usu.</hi> </head>
<p>7. Ex hoc tamen quoque jam praeponens doctrinam
catholicam, modestius ibi minimeque fallaciter sentiebam
juberi ut crederetur quod non demonstrabatur
(sive esset quid, sed cui forte non esset; sive nec
quid esset), quam illic temeraria pollicitatione
scientiae credulitatem irrideri; et postea tam multa
fabulosissima et absurdissima, quia demonstrari non
poterant, credenda imperari. Deinde paulatim tu, Domine,
manu mitissima et misericordissima pertractans
et componens cor meum, consideranti quam innumerabilia
crederem quae non viderem, neque cum
gererentur adfuissem; sicut tam multa in historia
gentium, tam multa de locis atque urbibus quae non
videram, tam multa amicis, tam multa medicis, tam
multa hominibus aliis atque aliis; quae nisi crederentur,
omnino in hac vita nihil ageremus; postremo,
quam inconcusse fixum fide retinerem, de quibus parentibus
<pb n="0723"/>
ortus essem, quod scire non possem, nisi
audiendo credidissem: persuasisti mihi, non qui crederent
Libris tuis, quos tanta in omnibus fere gentibus
auctoritate fundasti; sed qui non crederent esse
culpandos, nec audiendos esse, si qui forte mihi dicerent:
Unde scis illos Libros unius veri et veracissimi
Dei spiritu esse humano generi ministratos? Idipsum
enim maxime credendum erat, quoniam nulla pugnacitas
calumniosarum quaestionum, per tam multa quae
legeram inter se confligentium philosophorum, extorquere
mihi potuit ut aliquando non crederem, te esse
quidquid esses quod ego nescirem; aut administrationem
rerum humanarum ad te pertinere.</p>
<p>8. Sed id credebam aliquando robustius, aliquando
exilius; semper tamen credidi et esse te, et curam
nostri gerere; etiamsi ignorabam vel quid sentiendum
esset de substantia tua, vel quae via duceret aut reduceret
ad te. Ideoque cum essemus infirmi ad inveniendam
liquida ratione veritatem, et ob hoc nobis opus
esset auctoritate sanctarum Litterarum, jam credere
coeperam nullo modo te fuisse tributurum tam excellentem
illi Scripturae per omnes jam terras auctoritatem,
nisi et per ipsam tibi credi, et per ipsam te
quaeri voluisses. Jam enim absurditatem quae me in
illis Litteris solebat offendere, cum multa ex eis probabiliter
exposita audissem, ad sacramentorum altitudinem
referebam: eoque mihi illa venerabilior et
sacrosancta fide dignior apparebat auctoritas, quo et
omnibus ad legendum esset in promptu, et secreti sui
dignitatem in intellectu profundiore servaret; verbis
apertissimis et humillimo genere loquendi se cunctis
praebens, et exercens intentionem eorum, qui non
sunt leves corde: ut exciperet omnes populari sinu,
et per angusta foramina paucos ad te trajiceret, multo
tamen plures, quam si nec tanto apice auctoritatis
emineret, nec turbas gremio sanctae humilitatis hauriret.
Cogitabam haec, et aderas mihi; suspirabam, et
audiebas me: fluctuabam, et gubernabas me; ibam
per viam saeculi latam, nec deserebas.</p>
</div2>

<div2>
          <head>CAPUT VI. <hi>De miseria ambitiosorum, adducto exemplo mendici laetantis.</hi> </head>
<p>9. Inhiabam honoribus, lucris, conjugio; et tu irridebas.
Patiebar in eis cupiditatibus amarissimas difficultates,
te propitio tanto magis, quanto minus
sinebas mihi dulcescere quod non eras tu. Vide cor
meum, Domine, qui voluisti ut hoc recordarer et
confiterer tibi. Nunc tibi inhaereat anima mea, quam
de visco tam tenaci mortis exuisti. Quam misera erat!
et sensum vulneris tu pungebas, ut relictis omnibus
converteretur ad te qui es super omnia, et sine quo
nulla essent omnia; converteretur, et sanaretur. Quam
ergo miser eram, et quomodo egisti ut sentirem miseriam
meam, die illo quo cum pararem recitare Imperatori
laudes, quibus plura mentirer, et mentienti
<pb n="0724"/>
faveretur ab scientibus, easque curas anhelaret
cor meum, et cogitationum tabificarum febribus
aestuaret; transiens per quemdam vicum Mediolanensem,
animadverti pauperem mendicum, jam credo
saturum, jocantem atque laetantem: et ingemui, et
locutus sum cum amicis qui mecum erant, multos
dolores insaniarum nostrarum, quia omnibus talibus
conatibus nostris, qualibus tunc laborabam, sub stimulis
cupiditatum trahens infelicitatis meae sarcinam,
et trahendo exaggerans, nihil vellemus aliud nisi ad
securam laetitiam pervenire, quo nos mendicus ille
jam praecessisset, nunquam fortasse illuc venturos!
Quod enim jam ille pauculis et emendicatis nummulis
adeptus erat, ad hoc ego tam aerumnosis anfractibus
et circuitibus ambiebam, ad laetitiam scilicet temporalis
felicitatis. Non enim verum gaudium habebat, sed
et ego illis ambitionibus multo falsius quaerebam. Et
certe ille laetabatur, ego anxius eram; securus ille,
ego trepidus. Et si quisquam percontaretur me, utrum
mallem exsultare an metuere; responderem, Exsultare.
Rursus si interrogaret, utrum me talem mallem
qualis ille, an qualis ego tunc essem; meipsum curis
timoribusque confectum eligerem: sed perversitate;
numquid veritate? Neque enim eo me praeponere illi
debebam, quo doctior eram, quoniam non inde gaudebam,
sed placere inde quaerebam hominibus; non
ut eos docerem, sed tantum ut placerem. Propterea
et ut baculo disciplinae tuae confringebas ossa mea.</p>
<p>10. Recedant ergo ab anima mea qui dicunt ei:
Interest unde quis gaudeat. Gaudebat mendicus ille
vinolentia; tu gaudere cupiebas gloria. Qua gloria,
Domine? Quae non est in te. Nam sicut illud verum
gaudium non erat, ita nec illa vera gloria; et amplius
vertebat mentem meam. Et ille ipsa nocte digesturus
erat ebrietatem suam; ego cum mea dormieram et
surrexeram, et dormiturus et surrecturus eram; vide
quot diebus. Interest vero unde quis gaudeat, scio,
et gaudium spei fidelis incomparabiliter distat ab illa
vanitate; sed et tunc distabat inter nos. Nimirum
quippe ille felicior erat, non tantum quod hilaritate
perfundebatur, cum ego curis eviscerarer; verum
etiam, quod ille bene optando acquisiverat vinum,
ego mentiendo quaerebam typhum. Dixi tunc multa
in hac sententia charis meis, et saepe advertebam in
his quomodo mihi esset; et inveniebam male mihi
esse, et dolebam et conduplicabam ipsum male. Et
si quid arrisisset prosperum, taedebat apprehendere,
quia pene priusquam teneretur, avolabat.</p>
</div2>

<div2>
          <head>CAPUT VII. <hi>Alypium a Circensium insania convertit.</hi> </head>
<p>11. Congemiscebamus in iis qui simul amice vivebamus,
et maxime ac familiarissime cum Alypio et
Nebridio ista colloquebar; quorum Alypius ex eodem,
quo ego, ortus erat municipio, parentibus primatibus
municipalibus, me minor natu. Nam et studuerat
apud me, cum in nostro docere coepi oppido, et
postea Carthagini: et diligebat me multum, quod ei
bonus et doctus viderer; et ego illum, propter magnam
virtutis indolem, quae in non magna aetate satis
<pb n="0725"/>
eminebat. Gurges tamen morum Carthaginensium,
quibus nugatoria fervent spectacula, absorbuerat
eum in insaniam Circensium: sed cum in eo miserabiliter
volveretur, ego autem rhetoricam ibi professus
publica schola uterer, nondum me audiebat ut
magistrum, propter quamdam simultatem quae inter
me et patrem ejus erat exorta, et compereram quod
circum exitiabiliter amaret, et graviter angebar,
quod tantam spem perditurus, vel etiam perdidisse
mihi videbatur. Sed monendi eum et aliqua coercitione
revocandi nulla erat copia, vel amicitiae benevolentia,
vel jure magisterii. Putabam enim eum de
me cum patre sentire; ille vero non sic erat. Itaque
postposita in hac re patris voluntate, salutare me
coeperat, veniens in auditorium meum, et audire aliquid
atque abire.</p>
<p>12. Sed enim de memoria mihi lapsum erat agere
cum illo, ne vanorum ludorum caeco et praecipiti studio
tam bonum interimeret ingenium. Verum autem,
Domine, tu qui praesides gubernaculis omnium quae
creasti, non eum oblitus eras futurum inter filios tuos
antistitem sacramenti tui; et ut aperte tibi tribueretur
ejus correctio, per me quidem illam, sed nescientem
operatus es. Nam quodam die cum sederem
loco solito, et coram me adessent discipuli, venit,
salutavit, sedit, atque in ea quae agebantur animum
intendit: et forte lectio in manibus erat, quam dum
exponerem, et opportune mihi adhibenda videretur
similitudo Circensium, quo illud quod insinuabam et
jucundius et planius fieret, cum irrisione mordaci
eorum quos illa captivasset insania; tu scis, Deus
noster, quod tunc de Alypio ab illa peste sanando
non cogitaverim. At ille in se rapuit, meque illud
non nisi propter se dixisse credidit. Et quod alius
acciperet ad succensendum mihi, accepit honestus
adolescens ad succensendum sibi, et ad me ardentius
diligendum. Dixeras enim tu jam olim, et innexueras
Litteris tuis: <hi>Corripe sapientem, et amabit te <note>(Prov. IX,
8)</note>
            </hi>. At ego illum jam non corripueram; sed utens tu
omnibus, et scientibus et nescientibus, ordine quo
nosti, et ille ordo justus est, de corde et lingua mea
carbones ardentes operatus es, quibus mentem spei
bonae adureres tabescentem, ac sanares. Taceat laudes
tuas qui miserationes tuas non considerat, quae
tibi de medullis meis confitentur. Etenim ille post illa
verba proripuit se ex fovea tam alta, qua libenter
demergebatur, et cum miserabili voluptate caecabatur;
et excussit animum forti temperantia, et resiluerunt
omnes Circensium sordes ab eo, ampliusque
illuc non accessit. Deinde patrem reluctantem evicit,
ut me magistro uteretur: cessit ille atque concessit.
Et audire me rursus incipiens, illa mecum superstitione
involutus est, amans in Manichaeis ostentationem
continentiae, quam veram et germanam putabar.
Erat autem illa vecors et seductoria, pretiosas
animas captans, nondum virtutis altitudinem scientes
tangere, et superficie decipi faciles, sed tamen adumbratae
simulataeque virtutis.</p>
</div2>

<div2>
          <head>CAPUT VIII. <hi>Alypius capitur insania ludorum gladiatoriorum, a quibus antea abhorruerat.</hi> </head>

<pb n="0726"/>
<p>13. Non sane relinquens incantatam sibi a parentibus
terrenam viam, Romam praecesserat, ut jus
disceret; et ibi gladiatorii spectaculi hiatu incredibili
et incredibiliter abreptus est. Cum enim aversaretur
et detestaretur talia, quidam ejus amici et condiscipuli,
cum forte de prandio redeuntibus pervius esset,
recusantem vehementer et resistentem, familiari
violentia duxerunt in amphitheatrum, crudelium
et funestorum ludorum diebus, haec dicentem: <hi>Si
corpus meum in illum locum trahitis, et ibi constituitis;
numquid et animum et oculos meos in illa spectacula
potestis intendere? Adero itaque absens, ac sic et vos
et illa superabo.</hi> Quibus auditis, illi nihilo secius eum
adduxerunt secum, idipsum forte explorare cupientes,
utrum posset efficere. Quo ubi ventum est, et sedibus
quibus potuerunt locati sunt, fervebant omnia
immanissimis voluptatibus. Ille clausis foribus oculorum,
interdixit animo ne in tanta mala procederet;
atque utinam et aures obturavisset! Nam quodam
pugnae casu, cum clamor ingens totius populi vehementer
eum pulsasset, curiositate victus et quasi paratus
quidquid illud esset, etiam visum contemnere
et vincere, aperuit oculos; et percussus est graviore
vulnere in anima, quam ille in corpore, quem cernere
concupivit, ceciditque miserabilius quam ille
quo cadente factus est clamor qui per ejus aures intravit,
et reseravit ejus lumina, ut esset qua feriretur
et dijeceretur audax adhuc potius quam fortis animus,
et eo infirmior quo de se praesumpserat, qui
debuit de te. Ut enim vidit illum sanguinem, immanitatem
simul ebibit, et non se avertit, sed fixit
aspectum; et hauriebat furias, et nesciebat, et delectabatur
scelere certaminis, et cruenta voluptate inebriabatur.
Et non erat jam ille qui venerat, sed unus
de turba ad quam venerat, et verus eorum socius,
a quibus adductus erat. Quid plura? Spectavit, clamavit,
exarsit, abstulit inde secum insaniam qua
stimularetur redire, non tantum cum illis a quibus
prius abstractus est; sed etiam prae illis, et alios
trahens. Et inde tamen manu validissima et misericordissima
eruisti eum tu, et docuisti non sui habere,
sed tui fiduciam; sed longe postea.</p>
</div2>

<div2>
          <head>CAPUT IX. <hi>Alypius ut fur apprehenditur.</hi> </head>
<p>14. Verumtamen jam hoc ad medicinam futuram
in ejus memoria reponebatur. Nam et illud, quod
cum adhuc studeret jam me audiens apud Carthaginem,
et medio die cogitaret in foro quod recitaturus
erat, sicuti exerceri scholastici solent, sivisti eum
comprehendi ab aeditimis fori tanquam furem. Non
arbitror aliam ob causam te permisisse, Deus noster,
nisi ut ille vir tantus futurus jam inciperet discere,
quam non facile in dignoscendis causis homo ab homine
damnandus esset temeraria credulitate. Quippe
<pb n="0727"/>
ante tribunal deambulabat solus cum tabulis ac stilo,
cum ecce adolescens quidam ex numero scholasticorum
fur verus, securim clanculo apportans, illo non
sentiente ingressus est ad cancellos plumbeos qui
vico argentario desuper praeminent, et praecidere
plumbum coepit. Sono autem securis audito submurmuraverunt
argentarii qui subter erant, et miserunt
qui apprehenderent quem forte invenissent. Quorum
vocibus auditis, relicto instrumento ille discessit, timens
ne cum eo teneretur. Alypius autem qui non
viderat intrantem, exeuntem sensit, et celeriter vidit
abeuntem: et causam scire cupiens ingressus est locum,
et inventam securim stans atque admirans considerabat.
Cum ecce illi qui missi fuerant, reperiunt
eum solum ferentem ferrum cujus sonitu exciti venerant:
tenent, attrahunt; congregatis inquilinis fori,
tanquam furem manifestum se comprehendisse gloriantur,
et inde offerendus judici ducebatur.</p>
<p>15. Sed hactenus docendus fuit. Statim enim, Domine,
subvenisti innocentiae cujus testis eras tu solus.
Cum enim duceretur vel ad custodiam, vel ad supplicium,
fit eis obviam quidam architectus cujus maxima
erat cura publicarum fabricarum. Gaudent illi eum potissimum
occurrisse, cui solebant in suspicionem venire
ablatarum rerum quae perissent de foro, ut quasi
tandem ille cognosceret a quibus haec fierent. Verum
autem viderat homo saepe Alypium in domo cujusdam
senatoris ad quem salutandum ventitabat: statimque
cognitum manu apprehensa semovit a turbis, et tanti
mali causam quaerens, quid gestum esset audivit; omnesque
tumultuantes qui aderant et minaciter frementes
jussit venire secum. Et venerunt ad domum illius
adolescentis qui rem commiserat. Puer vero erat ante
ostium, et tam parvus erat ut nihil exinde domino suo
metuens, facile posset totum indicare: cum eo quippe
in foro fuit pedissequus. Quem posteaquam recoluit
Alypius, architecto intimavit. At ille securim demonstravit
puero, quaerens ab eo cujus esset. Qui confestim,
Nostra, inquit: deinde interrogatus aperuit caetera.
Sic in illam domum translata causa, confusisque
turbis quae de illo triumphare jam coeperant, futurus
dispensator verbi tui, et multarum in Ecclesia tua
causarum examinator, experientior instructiorque discessit.</p>
</div2>

<div2>
          <head>CAPUT X. <hi>De integritate Alypii et adventu Nebridii.</hi> </head>
<p>16. Hunc ergo Romae inveneram, et adhaesit mihi
fortissimo vinculo, mecumque Mediolanum profectus
est, ut nec me desereret, et de jure quod didicerat
aliquid ageret, secundum votum magis parentum quam
suum. Et ter jam assederat mirabili continentia caeteris,
cum ille magis miraretur eos qui aurum innocentiae
praeponerent. Tentata est quoque ejus indoles,
non solum illecebra cupiditatis, sed etiam stimulo timoris.
<pb n="0728"/>
Romae assidebat comiti largitionum Italicianarum.
Erat eo tempore quidam potentissimus senator,
cujus et beneficiis obstricti multi et terrori subditi
erant. Voluit sibi licere nescio quid ex more potentiae
suae, quod esset per leges illicitum; restitit Alypius:
promissum est praemium; irrisit animo: praetentae
minae; calcavit: mirantibus omnibus inusitatam
animam, quae hominem tantum, et innumerabilibus
praestandi nocendique modis ingenti fama celebratum
vel amicum non optaret, vel non formidaret inimicum.
Ipse autem judex, cui consiliarius erat, quamvis et
ipse fieri nollet, non tamen aperte recusabat: sed in
istum causam transferens, ab eo se non permitti asserebat;
quia et revera si ipse faceret, iste discederet.
Hoc solo autem pene jam illectus erat studio litterario,
ut pretiis praetorianis codices sibi conficiendos
curaret: sed consulta justitia deliberationem in
melius vertit; utiliorem judicans aequitatem qua pro
hibebatur, quam potestatem qua sinebatur. Parvum
est hoc; sed qui in parvo fidelis est, et in magno fidelis
est. Nec ullo modo erit inane, quod de tuae Veritatis ore
processit: <hi>Si in injusto mammona fideles non fuistis;
quod verum est, quis credet vobis? Et si in alieno fideles
non fuistis; quod vestrum est, quis dabit vobis? <note>(Luc. XVI,
10-12.)</note>
            </hi> Talis ille tunc inhaerebat mihi, mecumque nutabat
in consilio, quisnam esset tenendus vitae modus.</p>
<p>17. Nebridius etiam qui relicta patria vicina Carthagini,
atque ipsa Carthagine ubi frequentissimus
erat, relicto rure paterno optimo, relicta domo et non
secutura matre, nullam ob aliam causam Mediolanum
venerat, nisi ut mecum viveret in flagrantissimo studio
veritatis atque sapientiae: pariter suspirabat, pariterque
fluctuabat, beatae vitae inquisitor ardens, et
quaestionum difficillimarum scrutator acerrimus. Et
erant ora trium egentium, et inopiam suam sibimet
invicem anhelantium, et a te exspectantium, ut dares
eis escam in tempore opportuno. Et in omni amaritudine
quae nostros saeculares actus de misericordia tua
sequebatur, intuentibus nobis finem cur ea pateremur,
occurrebant tenebrae; et aversabamur gementes, et
dicebamus: Quamdiu haec? Et hoc crebro dicebamus;
et dicentes non relinquebamus ea; quia non elucebat
certum aliquid quod illis relictis apprehenderemus.</p>
</div2>

<div2>
          <head>CAPUT XI. <hi>Anxius Augustinus de instituenda vita deliberat.</hi> </head>
<p>18. Et ego maxime mirabar, satagens et recolens,
quam longum tempus esset ab undevigesimo anno aetatis
meae, quo fervere coeperam studio sapientiae; disponens,
ea inventa, relinquere omnes vanarum cupiditatum
spes inanes et insanias mendaces: et ecce
jam tricenariam aetatem gerebam, in eodem luto haesitans
aviditate fruendi praesentibus, fugientibus et
dissipantibus me, dum dico: Cras inveniam; ecce
manifestum apparebit, et tenebo: ecce Faustus veniet
et exponet omnia. O magni viri Academici! nihil ad
<pb n="0729"/>
agendam vitam certi comprehendi potest. Imo quaeramus
diligentius, et non desperemus. Ecce jam non
sunt absurda in Libris ecclesiasticis quae absurda videbantur,
et possunt aliter atque honeste intelligi. Figam
pedes in eo gradu in quo puer a parentibus
positus eram, donec inveniatur perspicua veritas.
Sed ubi quaeretur? quando quaeretur? Non vacat Ambrosio,
non vacat legere. Ubi ipsos codices quaerimus?
unde, aut quando comparamus? a quibus sumimus?
Deputentur tempora, distribuantur horae pro salute
animae. Magna spes oborta est: non docet catholica
fides quod putabamus, et vani accusabamus; nefas
habent docti ejus credere Deum figura humani corporis
terminatum: et dubitamus pulsare quo aperiantur
caetera? Antemeridianis horis discipuli occupant:
caeteris quid facimus? cur non id agimus? Sed quando
salutamus amicos majores, quorum suffragiis opus
habemus? quando praeparamus quod emant scholastici?
quando reparamus nos ipsos, animum relaxando
ab intentione curarum?</p>
<p>19. Pereant omnia, et dimittamus haec vana et inania:
conferamus nos ad solam inquisitionem veritatis.
Vita haec misera est; mors incerta. Si subito obrepat,
quomodo hinc exibimus? et ubi nobis discenda
sunt quae hic negleximus? An non potius hujus negligentiae
supplicia luenda sunt? Quid, si mors ipsa omnem
curam cum sensu amputabit et finiet? Ergo et
hoc quaerendum. Sed absit ut ita sit. Non vacat, non
est inane quod tam eminens culmen auctoritatis christianae
fidei toto orbe diffunditur. Nunquam tanta et
talia pro nobis divinitus agerentur, si morte corporis
etiam vita animae consumeretur. Quid cunctamur igitur
relicta spe saeculi, conferre nos totos ad quaerendum
Deum et vitam beatam? Sed exspecta: jucunda
sunt etiam ista; habent non parvam dulcedinem suam:
non facile ab eis praecidenda est intentio, quia turpe
est ad ea rursum redire. Ecce jam quantum est, ut
impetretur aliquis honor? et quid amplius in his desiderandum?
Suppetit amicorum majorum copia: ut
nihil aliud, et multum festinemus, vel praesidatus dari
potest; et ducenda uxor cum aliqua pecunia, ne sumptum
nostrum gravet; et ille erit modus cupiditatis.
Multi magni viri et imitatione dignissimi, sapientiae
studio cum conjugibus dediti fuerunt.</p>
<p>20. Cum haec dicebam, et alternabant hi venti et
impellebant huc atque illuc cor meum, transibant tempora,
et tardabam converti ad Dominum, et differebam
de die in diem vivere in te, et non differebam
quotidie in memetipso mori. Amans beatam vitam,
timebam illam in sede sua; et ab ea fugiens, quaerebam
eam. Putabam enim me miserum fore nimis, si
feminae privarer amplexibus, et medicinam misericordiae
tuae ad eamdem infirmitatem sanandam non cogitabam,
quia expertus non eram; et propriarum virium
credebam esse continentiam, quarum mihi non eram
conscius, cum tam stultus essem ut nescirem, sicut
scriptum est, neminem posse esse continentem, nisi
tu dederis <note>(Sap. VIII, 21)</note>. Utique dares, si gemitu interno
<pb n="0730"/>
pulsarem aures tuas, et fide solida in te jactarem
curam meam.</p>
</div2>

<div2>
          <head>CAPUT XII. <hi>Contentio inter Alypium et Augustinum de matrimonio et caelibatu.</hi> </head>
<p>21. Prohibebat me sane Alypius ab uxore ducenda,
causans nullo modo nos posse securo otio simul in
amore sapientiae vivere, sicut jam diu desideraremus,
si id fecissem. Erat enim ipse in ea re etiam tunc castissimus,
ita ut mirum esset; quia vel experientiam
concubitus ceperat in ingressu adolescentiae suae, sed
non haeserat; magisque doluerat et spreverat, et deinde
jam continentissime vivebat. Ego autem resistebam
illi, exemplis eorum qui conjugati coluissent sapientiam,
et promeruissent Deum, et habuissent fideliter
ac dilexissent amicos. A quorum ego quidem granditate
animi longe aberam: et deligatus morbo carnis
mortifera suavitate, trahebam catenam meam, solvi
timens, et quasi concusso vulnere repellens verba
bene suadentis, tanquam manum solventis. Insuper
etiam per me ipsi quoque Alypio loquebatur serpens,
et innectebat atque spargebat per linguam meam dulces
laqueos in via ejus, quibus illi honesti et expediti
pedes implicarentur.</p>
<p>22. Cum enim me ille miraretur, quem non parvipenderet,
ita haerere visco illius voluptatis, ut me affirmarem,
quotiescumque inde inter nos quaereremus,
caelibem vitam nullo modo posse degere; atque ita
me defenderem, cum illum mirantem viderem, ut
dicerem multum interesse inter illud quod ipse raptim
et furtim expertus esset, quod pene jam ne meminisset
quidem, atque ideo nulla molestia facile contemneret,
et delectationes consuetudinis meae, ad quas si
accessisset honestum nomen matrimonii, non eum
mirari oportere, cur ego illam vitam nequirem spernere:
coeperat et ipse desiderare conjugium, nequaquam
victus libidine talis voluptatis, sed curiositatis.
Dicebat enim scire se cupere quidnam esset illud,
sine quo vita mea quae illi sic placebat, non mihi vita,
sed poena videretur. Stupebat enim liber ab illo vinculo
animus servitutem meam, et stupendo ibat in experiendi
cupidinem, venturus in ipsam experientiam,
atque inde fortasse lapsurus in eam quam stupebat
servitutem; quoniam sponsionem volebat facere cum
morte; et qui amat periculum, incidet in illud. Neutrum
enim nostrum, si quod est conjugale decus in
officio regendi matrimonii et suscipiendorum liberorum,
ducebat, nisi tenuiter. Magna autem ex parte atque
vehementer consuetudo satiandae insatiabilis concupiscentiae
me captum excruciabat: illum autem
admiratio capiendum trahebat. Sic eramus, donec tu,
Altissime, non deserens humum nostram, miseratus
miseros, subvenires miris et occultis modis.</p>
</div2>

<div2>
          <head>CAPUT XIII. <hi>Uxor quaeritur Augustino.</hi> </head>
<p>23. Et instabatur impigre ut ducerem uxorem. Jam
<pb n="0731"/>
petebam, jam promittebatur, maxime matre dante
operam, quo me jam conjugatum Baptismus salutaris
ablueret, quo me in dies gaudebat aptari, et vota sua
ac promissa tua in mea fide compleri animadvertebat.
Cum sane et rogatu meo et desiderio suo, forti clamore
cordis abs te deprecaretur quotidie, ut ei per visum
ostenderes aliquid de futuro matrimonio meo; nunquam
voluisti. Et videbat quaedam vana et phantastica,
quo cogebat impetus de hac re satagentis humani
spiritus, et narrabat mihi, non cum fiducia qua solebat,
cum tu demonstrares ei, sed contemnens ea. Dicebat
enim discernere se nescio quo sapore, quem verbis
explicare non poterat, quid interesset inter revelantem
te, et animam suam somniantem. Instabatur tamen,
et puella petebatur, cujus aetas ferme biennio minus
quam nubilis erat; et quia ea placebat, exspectabatur.</p>
</div2>

<div2>
          <head>CAPUT XIV. <hi>De vita communi agenda cum amicis deliberat.</hi> </head>
<p>24. Et multi amici agitaveramus animo, et colloquentes
ac detestantes turbulentas humanae vitae molestias,
pene jam firmaveramus remoti a turbis otiose
vivere: id otium sic moliti, ut si quid habere possemus,
conferremus in medium, unamque rem familiarem
conflaremus ex omnibus; ut per amicitiae sinceritatem
non esset aliud hujus et aliud illius; sed
quod ex cunctis fieret unum, et universum singulorum
esset, et omnia omnium: cum videremur nobis esse
posse decem ferme homines in eadem societate, essentque
inter nos praedivites, Romanianus maxime
communiceps noster, quem tunc graves aestus negotiorum
suorum ad comitatum attraxerant, ab ineunte
aetate mihi familiarissimus; qui maxime instabat huic
rei, et magnam in suadendo habebat auctoritatem,
quod ampla res ejus multum caeteris anteibat: et placuerat
nobis ut bini annui tanquam magistratus omnia
necessaria curarent, caeteris quietis. Sed posteaquam
coepit cogitari utrum hoc mulierculae sinerent, quas
et alii nostrum jam habebant, et nos habere volebamus,
totum illud placitum quod bene formabamus,
dissiluit in manibus, atque confractum et abjectum
est. Inde ad suspiria et gemitus, et gressus ad sequendas
latas et tritas vias saeculi, quoniam multae
cogitationes erant in corde nostro; consilium autem
tuum manet in aeternum <note>(Psal. XXXII, 2)</note>. Ex quo consilio
deridebas nostra, et tua praeparabas, nobis daturus
escam in opportunitate, et aperturus manum tuam
atque impleturus animas nostras benedictione <note>(Psal.
CXLIV, 15, 16)</note>.</p>
</div2>

<div2>
          <head>CAPUT XV. <hi>In locum discedentis concubinae alia succedit.</hi> </head>
<p>25. Interea peccata mea multiplicabantur, et avulsa
<pb n="0732"/>
a latere meo tanquam impedimento conjugii, cum qua
cubare solitus eram, cor ubi adhaerebat, concisum et
vulneratum mihi erat, et trahebat sanguinem. Et illa
in Africam redierat, vovens tibi alium se virum nescituram,
relicto apud me naturali ex illa filio meo. At
ego infelix nec feminae imitator, dilationis impatiens,
tanquam post biennium accepturus eam quam petebam,
quia non amator conjugii sed libidinis servus
eram; procuravi aliam, non utique conjugem; quo
tanquam sustentaretur et perduceretur vel integer vel
auctior morbus animae meae, satellitio perdurantis
consuetudinis, in regnum uxorium. Nec sanabatur
vulnus illud meum quod prioris praecisione factum
fuerat, sed post fervorem doloremque acerrimum putrescebat,
et quasi frigidius, sed desperatius dolebat.</p>
</div2>

<div2>
          <head>CAPUT XVI. <hi>Mortis et judicii metum nunquam deposuit.</hi> </head>
<p>26. Tibi laus, tibi gloria, fons misericordiarum.
Ego fiebam miserior, et tu propinquior. Aderat jam
jamque dextera tua raptura me de coeno, et ablutura
me; et ignorabam. Nec me revocabat a profundiore
voluptatum carnalium gurgite, nisi metus mortis et
futuri judicii tui, qui per varias quidem opiniones,
nunquam tamen recessit de pectore meo. Et disputabam
cum amicis meis Alypio et Nebridio de finibus
bonorum et malorum, Epicurum accepturum fuisse
palmam in animo meo, nisi ego credidissem post
mortem restare animae vitam, et tractus meritorum,
quod Epicurus credere noluit. Et quaerebam, si essemus
immortales et in perpetua corporis voluptate sine
ullo amissionis terrore viveremus, cur non essemus
beati, aut quid aliud quaereremus? Nesciens idipsum
ad magnam miseriam pertinere, quod ita demersus
et caecus cogitare non possem lumen honestatis et
gratis amplectendae pulchritudinis, quam non videt
oculus carnis, et videtur ex intimo. Nec considerabam
miser, ex qua vena mihi manaret, quod ista ipsa,
foeda tamen, cum amicis dulciter conferebam; nec
esse sine amicis poteram beatus, etiam secundum
sensum quem tunc habebam in quantalibet affluentia
carnalium voluptatum. Quos utique amicos gratis diligebam,
vicissimque ab eis me diligi gratis sentiebam.
O tortuosas vias! Vae animae audaci quae speravit, si a
te recessisset, se aliquid melius habituram! Versa et
reversa in tergum, et in latera, et in ventrem, et dura
sunt omnia: et tu solus requies. Et ecce ades, et liberas
a miserabilibus erroribus, et constituis nos in
via tua, et consolaris, et dicis: Currite: ego feram,
et ego perducam, et ibi ego feram.</p>
</div2>
      </div1>

<div1>
        <head> <hi>LIBER SEPTIMUS.</hi> Exordium suae juventutis, id est annum aetatis trigesimum primum, ob mentis oculos reducit. Narrat se illa aetate densioribus adhuc ignorantiae tenebris involutum, atque errantem circa Dei naturam, necnon circa originem mali, in cujus inquisitione se mirum in modum angebat, pervenisse tandem ad cognitionem Dei sinceram; quamvis nondum digne de Domino Christo sentiret.</head>
<div2>
          <head>CAPUT PRIMUM. <hi>Deum cogitat tanquam aliquid corporeum per infinita spatia diffusum.</hi> </head>
<pb n="0733"/>
          <p>1. Jam mortua erat adolescentia mea mala et nefanda,
et ibam in juventutem, quanto aetate major,
tanto vanitate turpior. Qui cogitare aliquid substantiae
nisi tale non poteram, quale per hos oculos videri
solet; non te cogitabam, Deus, in figura corporis
humani, ex quo audire aliquid de sapientia coepi;
semper hoc fugi: et gaudebam me hoc reperisse in
fide spiritualis matris nostrae Catholicae tuae. Sed quid
te aliud cogitarem non occurrebat; et conabar cogitare
te homo, et talis homo, summum et solum et verum
Deum: et te incorruptibilem, et inviolabilem, et
incommutabilem, totis medullis credebam; quia, nesciens
unde et quomodo, plane tamen videbam et
certus eram, id quod corrumpi potest, deterius esse
quam id quod non potest; et quod violari non potest,
incunctanter praeponebam violabili; et quod nullam
patitur mutationem, melius esse quam id quod mutari
potest. Clamabat violenter cor meum adversus
omnia phantasmata mea, et hoc uno ictu conabar abigere
circumvolantem turbam immunditiae ab acie
mentis meae; et vix dimota in ictu oculi, ecce conglobata
rursus aderat, et irruebat in aspectum meum,
et obnubilabat eum: ut quamvis non forma humani
corporis, corporeum tamen aliquid cogitare cogerer
per spatia locorum, sive infusum mundo, sive
etiam extra mundum per infinita diffusum, etiam
ipsum incorruptibile et inviolabile et incommutabile,
quod corruptibili et violabili et commutabili praeponebam;
quoniam quidquid privabam spatiis talibus,
nihil mihi esse videbatur: sed prorsus nihil, ne inane
quidem; tanquam si corpus auferatur loco, et maneat
locus omni corpore vacuatus, et terreno et humido et
aereo et coelesti, sed tamen sit locus inanis tanquam
spatiosum nihil.</p>
<p>2. Ego itaque incrassatus corde, nec mihimetipsi
vel ipse conspicuus, quidquid non per aliquanta spatia
tenderetur, vel diffunderetur, vel conglobaretur, vel
tumeret, vel tale aliquid caperet, aut capere posset,
nihil prorsus esse arbitrabar. Per quales enim formas
ire solent oculi mei, per tales imagines ibat cor meum:
nec videbam hanc eamdem intentionem, qua illas
ipsas imagines formabam, non esse tale aliquid; quae
tamen ipsas non formaret, nisi esset magnum aliquid.
Ita etiam te, vita vitae meae, grandem per infinita spatia
undique cogitabam penetrare totam mundi molem,
et extra eam quaquaversum per immensa sine termino;
<pb n="0734"/>
ut haberet te terra, haberet coelum, haberent
omnia, et illa finirentur in te, tu autem nusquam. Sicut
autem luci solis non obsisteret corpus aeris hujus
qui supra terram est, quominus per eum trajiceretur
penetrans eum, non dirumpendo aut concidendo, sed
implendo eum totum: sic tibi putabam non solum
coeli et aeris et maris, sed etiam terrae corpus pervium,
et ex omnibus maximis minimisque partibus
penetrabile ad capiendam praesentiam tuam, occulta
inspiratione intrinsecus et extrinsecus administrantem
omnia quae creasti. Ita suspicabar, quia cogitare aliud
non poteram; nam falsum erat. Illo enim modo major
pars terrae majorem tui partem haberet, et minorem
minor: atque ita te plena essent omnia, ut amplius
tui caperet elephanti corpus quam passeris, quo esset
isto grandius, grandioremque occuparet locum; atque
ita frustatim partibus mundi, magnis magnas, brevibus
breves partes tuas praesentes faceres. Non es autem
ita. Sed nondum illuminaveras tenebras meas.</p>
</div2>

<div2>
          <head>CAPUT II. <hi>Momentum quo Nebridius confutarat Manichaeos.</hi> </head>
<p>3. Sat erat mihi, Domine, adversus deceptos illos
et deceptores, et loquaces mutos, quoniam non ex
eis sonabat verbum tuum: sat erat ergo illud quod
jamdiu ab usque Carthagine a Nebridio proponi solebat,
et omnes qui audieramus concussi sumus. Quid
erat tibi factura nescio quae gens tenebrarum, quam
ex adversa mole solent opponere, si tu cum ea pugnare
noluisses? Si enim responderetur, aliquid
fuisse nocituram, violabilis tu et corruptibilis fores. Si
autem nihil ea nocere potuisse diceretur, nulla afferretur
causa pugnandi, et ita pugnandi, ut quaedam
portio tua et membrum tuum, vel proles de ipsa substantia
tua, misceretur adversis potestatibus et non
a te creatis naturis, atque in tantum ab eis corrumperetur
et commutaretur in deterius, ut a beatitudine
in miseriam verteretur, et indigeret auxilio quo erui
purgarique posset: et hanc esse animam, cui tuus
sermo, servienti liber, et contaminatae purus, et corruptae
integer subveniret; sed et ipse corruptibilis,
quia ex una eademque substantia. Itaque, si te, quidquid
es, id est, substantiam tuam qua es, incorruptibilem
dicerent; falsa esse illa omnia et exsecrabilia:
si autem corruptibilem; idipsum jam falsum et prima
voce abominandum. Sat ergo erat istud adversus eos
omnimodo evomendos a pressura pectoris; quia non
habebant qua exirent sine horribili sacrilegio cordis
et linguae, sentiendo de te ista et loquendo.</p>
</div2>

<div2>
          <head>CAPUT III. <hi>Liberum arbitrium causa peccati.</hi> </head>

<pb n="0735"/>
<p>4. Sed et ego adhuc, quamvis incontaminabilem et
inconvertibilem, et nulla ex parte mutabilem dicerem,
firmeque sentirem Dominum nostrum Deum verum,
qui fecisti non solum animas nostras, sed etiam corpora,
nec tantum animas nostras et corpora, sed omnes
et omnia; non tenebam explicitam et enodatam
causam mali: quaecumque tamen esset, sic eam quaerendam
videbam, ut non per illam constringerer Deum
incommutabilem mutabilem credere, ne ipse fierem
quod quaerebam. Itaque securus eam quaerebam, et
certus non esse verum quod illi dicerent, quos toto
animo fugiebam; quia videbam, quaerendo unde malum,
repletos malitia, qua opinarentur tuam potius
substantiam male pati, quam suam male facere.</p>
<p>5. Et intendebam ut cernerem quod audiebam, liberum
voluntatis arbitrium causam esse ut male faceremus,
et rectum judicium tuum ut pateremur; et
eam liquidam cernere non valebam. Itaque aciem
mentis de profundo educere conatus, mergebar iterum;
et saepe conatus, margebar iterum atque iterum.
Sublevabat enim me in lucem tuam quod tam me sciebam
habere voluntatem, quam me vivere. Itaque cum
aliquid vellem aut nollem, non alium quam me velle
ac nolle certissimus eram, et ibi esse causam peccati
mei jam jamque animadvertebam. Quod autem invitus
facerem, pati me potius quam facere videbam; et id
non culpam, sed poenam esse judicabam, qua me non
injuste plecti, te justum cogitans, cito fatebar. Sed
rursus dicebam: Quis fecit me? Nonne Deus meus,
non tantum bonus, sed ipsum bonum? Unde igitur
mihi male velle et bene nolle, ut esset cur juste poenas
luerem? Quis in me hoc posuit, et insevit mihi plantarium
amaritudinis, cum totus fierem a dulcissimo Deo
meo? Si diabolus auctor, unde ipse diabolus? Quod
si et ipse perversa voluntate ex bono angelo diabolus
factus est; unde et in ipso voluntas mala qua diabolus
fieret, quando totus angelus a conditore optimo
factus esset bonus? His cogitationibus deprimebar
iterum et suffocabar: sed non usque ad illum infernum
subducebar erroris, ubi nemo confitetur tibi,
dum tu potius mala pati, quam homo facere putatur.</p>
</div2>

<div2>
          <head>CAPUT IV. <hi>Deum incorruptibilem esse oportet.</hi> </head>
<p>6. Sic enim nitebar caetera invenire, ut jam inveneram
melius esse incorruptibile, quam corruptibile;
et ideo te, quidquid esses, esse incorruptibilem confitebar.
Neque enim ulla anima unquam potuit, poteritve
cogitare aliquid quod sit te melius, qui summum
et optimum bonum es. Cum autem verissime atque
certissime incorruptibile corruptibili praeponatur, sicut
jam ego praeponebam, poteram jam cogitatione
aliquid attingere quod esset melius Deo meo, nisi tu
<pb n="0736"/>
esses incorruptibilis. Ubi igitur videbam incorruptibile
corruptibili esse praeferendum, ibi te quaerere debebam,
atque inde advertere unde sit malum, id
est, unde sit ipsa corruptio, qua violari substantia tua
nullo modo potest. Nullo enim prorsus modo violat
corruptio Deum nostrum; nulla voluntate, nulla necessitate,
nullo improviso casu; quoniam ipse est
Deus, et quod sibi vult bonum est, et ipse est idem
bonum: corrumpi autem non est bonum. Nec cogeris
invitus ad aliquid, quia voluntas tua non est major
quam potentia tua. Esset autem major, si te ipso tu
ipse major esses: voluntas enim et potentia Dei, Deus
ipse est. Et quid improvisum tibi qui nosti omnia, et
nulla natura est, nisi quia nosti eam? Et utquid multa
dicimus, cur non sit corruptibilis substantia quae Deus
est, quando si hoc esset, non esset Deus?</p>
</div2>

<div2>
          <head>CAPUT V. <hi>Quaerit iterum unde malum, et quae radix ejus.</hi> </head>
<p>7. Et quaerebam unde malum, et male quaerebam;
et in ipsa inquisitione mea non videbam malum. Et
constituebam in conspectu spiritus mei universam
creaturam, quidquid in ea cernere possumus; sicuti
est terra, et mare, et aer, et sidera, et arbores, et animalia
mortalia; et quidquid in ea non videmus, sicut
firmamentum coeli, insuper et omnes Angelos et cuncta
spiritualia ejus; sed etiam ipsa, quasi corpora
essent, locis et locis ordinavit imaginatio mea: et feci
unam massam grandem distinctam generibus corporum
creaturam tuam; sive quae vera corpora erant,
sive quae ipse pro spiritibus finxeram: et eam feci
grandem, non quantum erat, quod scire non poteram;
sed quantum libuit, undiqueversum sane finitam. Te
autem, Domine, ex omni parte ambientem eam et
penetrantem, sed usquequaque infinitum: tanquam si
mare esset ubique, et undique per immensa spatia infinitum
solum mare, et haberet intra se spongiam
quamlibet magnam, sed finitam tamen; plena esset
utique spongia illa ex omni sua parte ex immenso mari:
sic creaturam tuam finitam te infinito plenam putabam,
et dicebam: Ecce Deus, et ecce quae creavit
Deus, et bonus est Deus, atque his validissime longissimeque
praestantior; sed tamen bonus bona creavit,
et ecce quomodo ambit atque implet ea. Ubi ergo
malum, et unde, et qua huc irrepsit? Quae radix ejus,
et quod semen ejus? An omnino non est? Cur ergo
timemus et cavemus quod non est? Aut si inaniter
timemus, certe vel timor ipse malum est, quo incassum
stimulatur et excruciatur cor: et tanto gravius
malum, quanto non est quod timeamus, et timemus. Idcirco
aut est malum quod timemus, aut hoc malum est
quia timemus. Unde est igitur, quoniam Deus fecit
haec omnia, bonus bona? Majus quidem et summum
bonum minora fecit bona, sed tamen et creans et creata
bona sunt omnia. Unde est malum? An unde fecit
ea, materies aliqua mala erat, et formavit atque
<pb n="0737"/>
ordinavit eam, sed reliquit aliquid in illa, quod in bonum
non converteret? Cur et hoc? An impotens erat
totam vertere et commutare, ut nihil mali remaneret,
cum sit omnia potens? Postremo, cur inde aliquid facere
voluit, ac non potius eadem omnipotentia fecit
ut nulla esset omnino? Aut vero existere poterat contra
ejus voluntatem? Aut si aeterna erat, cur tam diu
per infinita retro spatia temporum, sic eam sivit esse,
ac tanto post placuit aliquid ex ea facere? Aut jam si
aliquid subito voluit agere, hoc potius ageret omnipotens,
ut illa non esset, atque ipse solus esset totum,
verum et summum et infinitum bonum. Aut si non
erat bene ut non aliquid boni etiam fabricaretur, et
conderet qui bonus erat; illa sublata et ad nihilum
redacta materia quae mala erat, bonam ipse institueret
unde omnia crearet. Non enim esset omnipotens,
si condere non posset aliquid boni, nisi ea, quam ipse
non condiderat, adjuvaretur materia. Talia volvebam
pectore misero, ingravidato curis mordacissimis de
timore mortis, et non inventa veritate: stabiliter tamen
haerebat in corde meo, in catholica Ecclesia fides
Christi tui Domini et Salvatoris nostri; in multis quidem
adhuc informis, et praeter doctrinae normam fluitans,
sed tamen eam non relinquebat animus, imo
in dies magis magisque imbibebat.</p>
</div2>

<div2>
          <head>CAPUT VI. <hi>Mathematicorum divinationes rejicit.</hi> </head>
<p>8. Jam etiam mathematicorum fallaces divinationes,
et impia deliramenta rejeceram. Confiteantur
etiam hinc tibi de intimis visceribus animae meae miserationes
tuae, Deus meus. Tu enim, tu omnino:
nam quis alius a morte omnis erroris revocat nos,
nisi vita quae mori nescit, et sapientia mentes indigentes
illuminans, nullo indigens lumine, qua mundus
administratur usque ad arborum volatica folia?
tu procurasti pervicaciae meae, qua obluctatus sum
Vindiciano acuto seni, et Nebridio adolescenti mirabilis
animae: illi vehementer affirmanti, huic cum dubitatione
quidem aliqua, sed tamen crebro dicenti, non
esse ullam artem futura praevidendi; conjecturas
autem hominum habere saepe vim sortis, et multa dicendo
dici pleraque ventura, nescientibus eis qui dicerent,
sed in ea non tacendo incurrentibus: procurasti
ergo tu hominem amicum, non quidem segnem
consultorem mathematicorum, nec eas litteras bene
callentem; sed, ut dixi, consultorem curiosum, et tamen
scientem aliquid quod a patre suo se audisse dicebat,
quod quantum valeret ad illius artis opinionem
evertendam ignorabat. Is ergo vir nomine
Firminus, liberaliter institutus et excultus eloquio,
cum me tanquam charissimum, de quibusdam suis
rebus, in quas saecularis spes ejus intumuerat, consuleret
quid mihi secundum suas, quas constellationes
appellant, videretur; ego autem, qui jam de hac re in
Nebridii sententiam flecti coeperam, non quidem abnuerem
<pb n="0738"/>
conjicere ac dicere quod nutanti occurrebat;
sed tamen subjicerem, prope jam esse mihi persuasum
ridicula esse illa et inania: tum ille mihi narravit
patrem suum fuisse librorum talium curiosissimum,
et habuisse amicum aeque illa simulque sectantem;
qui pari studio et collatione flatabant in eas nugas
ignem cordis sui, ita ut mutorum quoque animalium,
si quae domi parerent, observarent momenta
nascentium, atque ad ea positionem coeli notarent,
unde illius quasi artis experimenta colligerent. Itaque
dicebat audisse se a patre suo, quod cum eumdem
Firminum praegnans mater esset, etiam illius paterni
amici famula quaedam pariter utero grandescebat;
quod latere non potuit dominum, qui etiam canum
suarum partus examinatissima diligentia nosse curabat:
atque ita factum esse ut cum iste conjugis, ille
autem ancillae dies et horas, minutioresque horarum
articulos cautissima observatione numerarent, enixae
essent ambae simul; ita ut easdem constellationes usque
ad easdem minutias utrique nascenti facere cogerentur,
iste filio, ille servulo. Nam cum mulieres parturire
coepissent, indicaverunt sibi ambo quid in sua
cujusque domo ageretur, et paraverunt quos ad se
invicem mitterent, simul ut natum quod parturiebatur
esset cuique nuntiatum; quod tamen ut continuo
nuntiaretur, tanquam in regno suo facile effecerant.
Atque ita, qui ab alterutro missi sunt, tam ex paribus
domorum intervallis sibi obviam factos esse dicebat,
ut aliam positionem siderum, aliasque particulas momentorum,
neuter eorum notare sineretur: et tamen
Firminus amplo apud suos loco natus, dealbatiores
vias saeculi cursitabat, augebatur divitiis, sublimabatur
honoribus; servus autem ille, conditionis jugo
nullatenus relaxato, dominis serviebat, ipso indicante
qui noverat eum.</p>
<p>9. His itaque auditis et creditis, talis quippe narraverat,
omnis illa reluctatio mea resoluta concidit:
et primo Firminum ipsum conatus sum ab illa curiositate
revocare, cum dicerem, constellationibus ejus
inspectis, ut vera pronuntiarem, debuisse me utique
videre ibi parentes inter suos esse primarios, nobilem
familiam propriae civitatis, natales ingenuos, honestam
educationem, liberalesque doctrinas. At si
me ille servus ex eisdem constellationibus, quia et
illius ipsae essent, consuluisset, ut eidem quoque vera
proferrem, debuisse me rursum ibi videre abjectissimam
familiam, conditionem servilem, et caetera longe
a prioribus aliena, longeque distantia. Unde autem
fieret ut eadem inspiciens diversa dicerem, si vera
dicerem; si autem eadem dicerem, falsa dicerem:
inde certissime colligi, ea quae vera, consideratis
<pb n="0739"/>
constellationibus dicerentur, non arte dici, sed sorte;
quae autem falsi, non artis imperitia, sed sortis
mendacio.</p>
<p>10. Hinc autem accepto aditu, ipse mecum talia
ruminando, ne quis eorumdem delirorum qui talem
quaestum sequerentur, quos jam jamque invadere,
atque irrisos refellere cupiebam, mihi ita resisteret,
quasi aut Firminus mihi, aut illi pater falsa narraverit;
intendi considerationem in eos qui gemini nascuntur:
quorum plerique ita post invicem funduntur ex
utero, ut parvum ipsum temporis intervallum, quantamlibet
vim in rerum natura habere contendant, colligi
tamen humana observatione non possit, litterisque
signari omnino non valeat, quas mathematicus
inspecturus est, ut vera pronuntiet. Et non erunt
vera, quia easdem litteras inspiciens, eadem debuit
dicere de Esau et Jacob; sed non eadem utrique acciderunt.
Falsa ergo diceret: aut si vera diceret, non eadem
diceret, etiamsi eadem inspiceret. Non ergo arte,
sed sorte vera diceret. Tu enim, Domine, justissime
moderator universitatis, consulentibus consultisque
nescientibus occulto instinctu agis, ut dum quisque
consulit, hoc audiat quod eum oportet audire
occultis meritis animarum, ex abysso justi judicii tui,
cui non dicat homo: Quid est hoc? utquid hoc? Non
dicat, non dicat; homo est enim.</p>
</div2>

<div2>
          <head>CAPUT VII. <hi>Misere torquetur inquirens unde sit malum.</hi> </head>
<p>11. Jam itaque me, adjutor meus, illis vinculis
solveras, et quaerebam unde malum, et non erat
exitus. Sed me non sinebas ullis fluctibus cogitationis
auferri ab ea fide qua credebam et esse te, et esse
incommutabilem substantiam tuam, et esse de hominibus
curam et judicium tuum, et in Christo Filio tuo
Domino nostro; atque in Scripturis sanctis quas Ecclesiae
tuae catholicae commendaret auctoritas, viam
te posuisse salutis humanae, ad eam vitam, quae post
hanc mortem futura est. His itaque salvis, atque inconcusse
roboratis in animo meo, quaerebam aestuans
unde sit malum. Quae illa tormenta parturientis cordis
mei! qui gemitus, Deus meus! Et ibi erant aures
tuae, nesciente me. Et cum in silentio fortiter
quaererem, magnae voces erant ad misericordiam
tuam, tacitae contritiones animi mei. Tu sciebas quid
patiebar, et nullus hominum. Quantum enim erat
quod inde digerebatur per linguam meam in aures
familiarissimorum meorum? Numquid totus tumultus
animae meae, cui nec tempora, nec os meum sufficiebat,
sonabat eis? Totum tamen ibat in auditum
tuum, quod rugiebam a gemitu cordis mei, et ante te
erat desiderium meum, et lumen oculorum meorum
non erat mecum <note>(Psal. XXXVII, 9-11)</note>. Intus enim
erat, ego autem foris. Nec in loco illud: at ego intendebam
in ea quae locis continentur, et non ibi inveniebam
locum ad requiescendum; nec recipiebant
<pb n="0740"/>
me ista ut dicerem, Sat est, et bene est; nec dimittebant
redire, ubi mihi satis esset bene. Superior
enim eram istis, te vero inferior; et tu gaudium
verum mihi subdito tibi, et tu mihi subjeceras quae
infra me creasti. Et hoc erat rectum temperamentum,
et media regio salutis meae, ut manerem ad
imaginem tuam, et tibi serviens dominarer corpori.
Sed cum superbe contra te surgerem, et currerem
adversus Dominum in cervice crassa scuti mei <note>(Job XV, 26)</note>,
etiam ista infima supra me facta sunt, et
premebant, et nusquam erat laxamentum et respiramentum.
Ipsa occurrebant undique acervatim et conglobatim
cernenti; cogitanti autem imagines corporum,
ipsae opponebantur redeunti, quasi diceretur:
Quo is, indigne et sordide? Et haec de vulnere meo
creverant, quia humiliasti tanquam vulneratum, superbum <note>(Psal. LXXXVIII, 11)</note>;
et tumore meo separabar
abs te, et nimis inflata facies claudebat oculos
meos.</p>
</div2>

<div2>
          <head>CAPUT VIII. <hi>Quomodo divina misericordia subvenerit Augustino.</hi> </head>
<p>12. Tu vero, Domine, in aeternum manes, et
non in aeternum irasceris nobis: quoniam miseratus
es terram et cinerem, et placuit in conspectu tuo
reformare deformia mea; et stimulis internis agitabas
me, ut impatiens essem, donec mihi per interiorem
aspectum certus esses. Et residebat tumor meus ex
occulta manu medicinae tuae, aciesque conturbata et
contenebrata mentis meae, acri collyrio salubrium
dolorum de die in diem sanabatur.</p>
</div2>

<div2>
          <head>CAPUT IX. <hi>In Platonicorum libris Verbi aeterni divinitatem, non incarnati humilitatem invenit.</hi> </head>
<p>13. Et primo volens ostendere mihi quam resistas
superbis, humilibus autem des gratiam <note>(I Petr. V, 5)</note>,
et quanta misericordia tua demonstrata sit hominibus
via humilitatis, quod Verbum tuum caro factum est,
et habitavit inter homines; procurasti mihi per quemdam
hominem immanissimo typho turgidum, quosdam
Platonicorum libros ex graeca lingua in latinam
versos: et ibi legi, non quidem his verbis, sed hoc
idem omnino multis et multiplicibus suaderi rationibus,
quod in principio erat Verbum, et Verbum erat
apud Deum, et Deus erat Verbum: hoc erat in principio
apud Deum; omnia per ipsum facta sunt,
et sine ipso factum est nihil quod factum est: in eo
vita est, et vita erat lux hominum, et lux in tenebris
lucet, et tenebrae eam non comprehenderunt. Et
quia hominis anima quamvis testimonium perhibeat
de lumine, non est tamen ipsa lumen; sed Verbum
Dei, Deus, est lumen verum quod illuminat omnem
hominem venientem in hunc mundum. Et quia in hoc
mundo erat, et mundus per ipsum factus est, et
mundus eum non cognovit. Quia vero in sua propria
venit, et sui eum non receperunt; quotquot
autem receperunt eum, dedit eis potestatem filios
Dei fieri, credentibus in nomine ejus: non ibi legi.</p>
<p>14. Item ibi legi quia Deus Verbum, non ex carne,
non ex sanguine, non ex voluntate viri, neque ex
<pb n="0741"/>
voluntate carnis, sed ex Deo natus est. Sed quia
Verbum caro factum est, et habitavit in nobis <note>(Joan. I, 1-14)</note>;
non ibi legi. Indagavi quippe in illis
litteris varie dictum, et multis modis, quod sit Filius
in forma Patris, non rapinam arbitratus esse
aequalis Deo, quia naturaliter idipsum est. Sed quia
semetipsum exinanivit formam servi accipiens, in similitudinem
hominum factus, et habitu inventus ut
homo; humiliavit se factus obediens usque ad mortem,
mortem autem crucis: propter quod Deus eum exaltavit
a mortuis, et donavit ei nomen quod est super
omne nomen, ut in nomine Jesu omne genu flectatur,
coelestium, terrestrium et infernorum; et omnis lingua
confiteatur quia Dominus Jesus Christus in gloria
est Dei Patris <note>(Philipp. II, 6-11)</note>; non habent illi
libri. Quod enim ante omnia tempora, et supra omnia
tempora incommutabiliter manet unigenitus Filius
tuus coaeternus tibi, et quia de plenitudine ejus accipiunt
animae ut beatae sint <note>(Joan. 1, 16)</note>, et quia participatione
manentis in se sapientiae renovantur ut
sapientes sint; est ibi. Quod autem secundum tempus
pro impiis mortuus est <note>(Rom. V, 6.)</note>; et Filio
unico tuo non pepercisti, sed pro nobis omnibus tradidisti
eum <note>(Id. VIII, 32)</note>; non est ibi. Abscondisti
enim haec a sapientibus, et revelasti ea parvulis;
ut venirent ad eum laborantes et onerati, et reficeret
eos: quoniam mitis est et humilis corde, et dirigit
mites in judicio, et docet mansuetos vias suas, videns
humilitatem nostram, et laborem nostrum, et dimittens
omnia peccata nostra <note>(Psal. XXIV, 9, 18)</note>. Qui
autem cothurno tanquam doctrinae sublimioris elati
non audiunt dicentem, <hi>Discite a me quia mitis sum et
humilis corde, et invenietis requiem animabus vestris <note>(Matth. XI, 25, 28, 29)</note>
            </hi>:
etsi cognoscunt Deum, non
sicut Deum glorificant aut gratias agunt; sed evanescunt
in cogitationibus suis, et obscuratur insipiens
cor eorum; dicentes se esse sapientes, stulti fiunt.</p>
<p>15. Et ideo legebam ibi etiam immutatam gloriam
incorruptionis tuae in idola et varia simulacra, in similitudinem
imaginis corruptibilis hominis, et volucrum,
et quadrupedum, et serpentum <note>(Rom. I, 21,
23)</note>; videlicet Aegyptium cibum quo Esau perdidit
primogenita sua <note>(Gen. XXV, 33, 34)</note>: quoniam caput
quadrupedis pro te honoravit populus primogenitus,
conversus corde in Aegyptum, et curvans imaginem
tuam, animam suam ante imaginem vituli
manducantis fenum <note>(Exod. XXXII, 1-6; et Psal. CV,
19, 20)</note>. Inveni haec ibi, et non manducavi. Placuit
enim tibi, Domine, auferre opprobrium diminutionis
ab Jacob, ut major serviret minori <note>(Rom. IX, 13)</note>;
et vocasti Gentes in haereditatem tuam. Et ego ad te
veneram ex Gentibus, et intendi in aurum quod ab
<pb n="0742"/>
Aegypto voluisti ut auferret populus tuus <note>(Exod. III,
22; et XI, 2)</note>, quoniam tuum erat, ubicumque erat.
Et dixisti Atheniensibus per Apostolum tuum, quod
in te vivimus et movemur et sumus; sicut et quidam
secundum eos dixerunt <note>(Act. XVII, 28)</note>: et utique
inde erant illi libri. Et non attendi in idola Aegyptiorum,
quibus de auro tuo ministrabant, qui
transmutaverunt veritatem Dei in mendacium, et
coluerunt, et servierunt creaturae potius quam Creatori <note>(Rom. I, 25)</note>.</p>
</div2>

<div2>
          <head>CAPUT X. <hi>Clarius innotescunt jam Augustino divina.</hi> </head>
<p>16. Et inde admonitus redire ad memetipsum, intravi
in intima mea, duce te; et potui, quoniam factus
es adjutor meus. Intravi, et vidi qualicumque oculo
animae meae, supra eumdem oculum animae meae, supra
mentem meam, lucem incommutabilem; non
hanc vulgarem et conspicuam omni carni: nec quasi
ex eodem genere grandior erat, tanquam si ista multo
multoque clarius claresceret, totumque occuparet
magnitudine. Non hoc illa erat; sed aliud, aliud valde
ab istis omnibus. Nec ita erat supra mentem meam
sicut oleum super aquam, nec sicut coelum super terram;
sed superior, quia ipsa fecit me, et ego inferior,
quia factus sum ab ea. Qui novit veritatem, novit
eam; et qui novit eam, novit aeternitatem. Charitas
novit eam. O aeterna veritas, et vera charitas, et chara
aeternitas! tu es Deus meus; tibi suspiro die ac nocte.
Et cum te primum cognovi, tu assumpsisti me, ut viderem
esse quod viderem, et nondum me esse qui viderem.
Et reverberasti infirmitatem aspectus mei,
radians in me vehementer, et contremui amore et
horrore; et inveni longe me esse a te in regione dissimilitudinis,
tanquam audirem vocem tuam de excelso:
Cibus sum grandium; cresce, et manducabis me.
Nec tu me in te mutabis, sicut cibum carnis tuae; sed
tu mutaberis in me. Et cognovi quoniam pro iniquitate
erudisti hominem, et tabescere fecisti sicut araneam
animam meam <note>(Psal. XXXVIII, 12)</note>; et dixi:
Numquid nihil est veritas, quoniam neque per finita,
neque per infinita locorum spatia diffusa est? Et clamasti
de longinquo: Imo vero, <hi>Ego sum qui sum <note>(Exod.
III, 14)</note>
            </hi>. Et audivi sicut auditur in corde, et non erat
prorsus unde dubitarem; faciliusque dubitarem vivere
me, quam non esse veritatem, quae per ea quae facta
sunt, intellecta conspicitur <note>(Rom. I, 20)</note>.</p>
</div2>

<div2>
          <head>CAPUT XI. <hi>Quomodo creaturae sunt et non sunt.</hi> </head>
<p>17. Et inspexi caetera infra te, et vidi nec omnino
esse, nec omnino non esse: esse quidem, quoniam
abs te sunt; non esse autem, quoniam id quod es non
sunt. Id enim vere est, quod incommutabiliter manet.
Mihi autem inhaerere Deo bonum est <note>(Psal. LXXII, 20)</note>,
quia si non manebo in illo, nec in me potero. Ille autem
in se manens innovat omnia <note>(Sap. VII, 27)</note>. Et
Dominus Deus meus es, quoniam bonorum meorum
non eges <note>(Psal. XV, 2)</note>.</p>
</div2>

<div2>
          <head>CAPUT XII. <hi>Omnia bona, quaecumque sunt.</hi> </head>

<pb n="0743"/>
<p>18. Et manifestatum est mihi quoniam bona sunt
quae corrumpuntur, quae neque si summa bona essent,
neque nisi bona essent, corrumpi possent: quia si
summa bona essent, incorruptibilia essent; si autem
nulla bona essent, quod in eis corrumperetur non esset.
Nocet enim corruptio, et nisi bonum minueret,
non noceret. Aut igitur nihil nocet corruptio, quod
fieri non potest: aut, quod certissimum est, omnia
quae corrumpuntur, privantur bono. Si autem omni
bono privabuntur, omnino non erunt. Si enim erunt,
et corrumpi jam non poterunt, meliora erunt, quia
incorruptibiliter permanebunt. Et quid monstruosius
quam ea dicere omni bono amisso facta meliora? Ergo
si omni bono privabuntur, omnino nulla erunt: ergo
quamdiu sunt, bona sunt: ergo quaecumque sunt, bona
sunt. Malumque illud quod quaerebam unde esset,
non est substantia; quia si substantia esset, bonum
esset. Aut enim esset incorruptibilis substantia, magnum
utique bonum: aut substantia corruptibilis esset,
quae nisi bona esset, corrumpi non posset. Itaque
vidi et manifestatum est mihi quia omnia bona tu fecisti,
et prorsus nullae substantiae sunt quas tu non
fecisti. Et quoniam non aequalia omnia fecisti, ideo
sunt omnia; quia singula bona sunt, et simul omnia
valde bona; quoniam fecit Deus noster omnia bona
valde <note>(Gen. I; et Eccli. XXXIX, 21)</note>.</p>
</div2>

<div2>
          <head>CAPUT XIII. <hi>Omnia condita laudant Deum.</hi> </head>
<p>19. Et tibi omnino non est malum, non solum tibi,
sed nec universae creaturae tuae; quia extra non est
aliquid quod irrumpat, et corrumpat ordinem quem
posuisti ei. In partibus autem ejus quaedam, quibusdam
quia non conveniunt, mala putantur: et eadem
ipsa conveniunt aliis, et bona sunt, et in semetipsis
bona sunt. Et omnia haec quae sibimet invicem non
conveniunt, conveniunt inferiori parti rerum, quam
terram dicimus, habentem coelum suum nubilosum
atque ventosum congruum sibi. Et absit jam ut dicerem:
Non essent ista: quia etsi sola ista cernerem,
desiderarem quidem meliora, sed jam etiam de solis
istis laudare te deberem; quoniam laudandum te
ostendunt de terra dracones et omnes abyssi, ignis,
grando, nix, glacies, spiritus tempestatis, quae faciunt
verbum tuum: montes et omnes colles, ligna fructifera
et omnes cedri; bestiae et omnia pecora, reptilia
et volatilia pennata; reges terrae et omnes populi,
principes et omnes judices terrae; juvenes et virgines,
seniores cum junioribus laudant nomen tuum. Cum
vero etiam de coelis te laudent, laudent te, Deus noster,
in excelsis omnes Angeli tui, omnes virtutes tuae,
sol et luna, omnes stellae et lumen, coeli coelorum et
<pb n="0744"/>
aquae quae super coelos sunt, laudent nomen tuum <note>(Psal. CXLVIII, 1-12)</note>:
non jam desiderabam meliora,
quia omnia cogitabam; et meliora quidem superiora
quam inferiora, sed meliora omnia quam sola superiora,
judicio saniore pendebam.</p>
</div2>

<div2>
          <head>CAPUT XIV. <hi>Sanae mentis homini nihil displicet inter creaturas Dei.</hi> </head>
<p>20. Non est sanitas eis quibus displicet aliquid
creaturae tuae; sicut mihi non erat, cum displicerent
multa quae fecisti. Et quia non audebat anima mea ut
ei displiceret Deus meus, nolebat esse tuum quidquid
ei displicebat. Et inde ierat in opinionem duarum
substantiarum, et non requiescebat, et aliena loquebatur.
Et inde rediens fecerat sibi Deum per infinita
spatia locorum omnium, et eum putaverat esse te;
et eum collocaverat in corde suo, et facta erat rursus
templum idoli sui abominandum tibi. Sed posteaquam
fovisti caput nescientis, et clausisti oculos meos ne viderent
vanitatem, cessavi de me paululum, et consopita
est insania mea: et evigilavi in te, et vidi te infinitum
aliter; et visus iste non a carne trahebatur.</p>
</div2>

<div2>
          <head>CAPUT XV. <hi>Quomodo veritas et falsitas in creaturis.</hi> </head>
<p>21. Et respexi alia, et vidi tibi debere quia sunt,
et in te cuncta finita: sed aliter, non quasi in loco,
sed quia tu es omnitenens manu veritate; et omnia
vera sunt, in quantum sunt; nec quidquam est falsitas
nisi cum putatur esse quod non est. Et vidi quia non
solum locis sua quaeque suis conveniunt, sed etiam
temporibus: et quia tu, qui solus aeternus es, non
post innumerabilia spatia temporum coepisti operari;
quia omnia spatia temporum, et quae praeterierunt et
quae praeteribunt, nec abirent nec venirent, nisi te
operante et manente.</p>
</div2>

<div2>
          <head>CAPUT XVI. <hi>Omnia bona, licet quibusdam non apta.</hi> </head>
<p>22. Et sensi et expertus sum non esse mirum,
quod palato non sano poena est panis, qui sano suavis
est; et oculis aegris odiosa lux, quae puris amabilis.
Et justitia tua displicet iniquis; nedum vipera et vermiculus,
quae bona creasti, apta inferioribus creaturae
tuae partibus: quibus et ipsi iniqui apti sunt, quanto
dissimiliores sunt tibi; apti autem superioribus,
quanto similiores fiunt tibi. Et quaesivi quid esset
iniquitas, et non inveni substantiam: sed a summa
substantia, te Deo, detortae in infima voluntatis perversitatem,
projicientis intima sua <note>(Eccli. X, 10)</note>, et
tumescentis foras.</p>
</div2>

<div2>
          <head>CAPUT XVII. <hi>Quae retardent a cognitione divinorum.</hi> </head>
<p>23. Et mirabar quod jam te amabam, non pro te
phantasma. Et non stabam frui Deo meo, sed rapiebar
ad te decore tuo; moxque deripiebar abs te pondere
meo, et ruebam in ista cum gemitu: et pondus
hoc, consuetudo carnalis. Sed mecum erat memoria
<pb n="0745"/>
tui, neque ullo modo dubitabam esse cui cohaererem,
sed nondum esse me qui cohaererem: quoniam corpus
quod corrumpitur, aggravat animam; et deprimit
terrena inhabitatio sensum multa cogitantem <note>(Sap. IX, 15)</note>.
Eramque certissimus quod invisibilia
tua, a constitutione mundi, per ea quae facta sunt, intellecta
conspiciuntur; sempiterna quoque virtus et
divinitas tua <note>(Rom. I, 20)</note>. Quaerens enim unde approbarem
pulchritudinem corporum, sive coelestium,
sive terrestrium; et quid mihi praesto esset integre
de mutabilibus judicanti, et dicenti: Hoc ita esse debet,
illud non ita: hoc ergo quaerens unde judicarem,
cum ita judicarem, inveneram incommutabilem et veram
veritatis aeternitatem, supra mentem meam commutabilem.
Atque ita gradatim a corporibus ad sentientem
per corpus animam; atque inde ad ejus
interiorem vim, cui sensus corporis exteriora annuntiaret;
et quousque possunt bestiae: atque inde rursus
ad ratiocinantem potentiam ad quam refertur judicandum
quod sumitur a sensibus corporis. Quae se quoque
in me comperiens mutabilem, erexit se ad intelligentiam
suam; et abduxit cogitationem a consuetudine,
subtrahens se contradicentibus turbis phantasmatum,
ut inveniret quo lumine aspergeretur, cum
sine ulla dubitatione clamaret incommutabile praeferendum
esse mutabili; unde nosset ipsum incommutabile,
quod nisi aliquo modo nosset, nullo modo illud
mutabili certo praeponeret. Et pervenit ad id
quod est, in ictu trepidantis aspectus. Tunc vero invisibilia
tua, per ea quae facta sunt, intellecta conspexi;
sed aciem figere non evalui: et repercussa infirmitate
redditus solitis, non mecum ferebam nisi amantem
memoriam, et quasi olfacta desiderantem quae
comedere nondum possem.</p>
</div2>

<div2>
          <head>CAPUT XVIII. <hi>Solus Christus via ad salutem.</hi> </head>
<p>24. Et quaerebam viam comparandi roboris quod
esset idoneum ad fruendum te; nec inveniebam, donec
amplecterer mediatorem Dei et hominum, hominem
Christum Jesum <note>(I Tim. II, 5)</note>, qui est super
omnia Deus benedictus in saecula <note>(Rom. IX, 5)</note>, vocantem
et dicentem: <hi>Ego sum via, veritas, et vita <note>(Joan.
XIV, 6)</note>
            </hi>; et cibum, cui capiendo invalidus eram, miscentem
carni; quoniam Verbum caro factum est, ut
infantiae nostrae lactesceret sapientia tua, per quam
creasti omnia. Non enim tenebam Dominum meum
Jesum, humilis humilem; nec cujus rei magistra esset
ejus infirmitas noveram. Verbum enim tuum aeterna
veritas, superioribus creaturae tuae partibus supereminens,
subditos erigit ad seipsam: in inferioribus
autem aedificavit sibi humilem domum de limo nostro,
per quam subdendos deprimeret a seipsis, et ad se
trajiceret, sanans tumorem, et nutriens amorem; ne
fiducia sui progrederentur longius, sed potius infirmarentur
videntes ante pedes suos infirmam divinitatem
ex participatione tunicae pelliceae nostrae, et
<pb n="0746"/>
lassi prosternerentur in eam, illa autem surgens levaret
eos.</p>
</div2>

<div2>
          <head>CAPUT XIX. <hi>Quid senserit de Christi incarnatione.</hi> </head>
<p>25. Ego vero aliud putabam, tantumque sentiebam
de Domino Christo meo, quantum de excellentis sapientiae
viro, cui nullus posset aequari; praesertim quia
mirabiliter natus ex virgine, ad exemplum contemnendorum
temporalium pro adipiscenda immortalitate,
divina pro nobis cura tantam auctoritatem magisterii
meruisse videbatur. Quid autem sacramenti
haberet <hi>Verbum caro factum <note>(Joan. I, 14)</note>
            </hi>, ne suspicari
quidem poteram. Tantum cognoveram ex iis quae de
illo scripta traderentur, quia manducavit et bibit, dormivit,
ambulavit, exhilaratus est, contristatus est,
sermocinatus est; non haesisse carnem illam Verbo
tuo, nisi cum anima et mente humana. Novit hoc
omnis qui novit incommutabilitatem Verbi tui, quam
ego jam noveram, quantum poteram; nec omnino
quidquam inde dubitabam. Etenim nunc movere
membra corporis per voluntatem, nunc non movere;
nunc aliquo affectu affici, nunc non affici; nunc proferre
per signa sapientes sententias, nunc esse in silentio:
propria sunt mutabilitatis animae et mentis.
Quae si falsa de illo scripta essent, etiam omnia periclitarentur
mendacio, neque in illis Litteris ulla fidei
salus generi humano remaneret. Quia itaque vera
scripta sunt, totum hominem in Christo agnoscebam;
non corpus tantum hominis, aut cum corpore sine
mente animum sed ipsum hominem: non persona
Veritatis, sed magna quadam naturae humanae excellentia,
et perfectiore participatione sapientiae praeferri
caeteris arbitrabar. Alypius autem Deum carne indutum
ita putabat credi a Catholicis, ut praeter Deum
et carnem, non esset in Christo anima; mentemque
hominis non existimabat in eo praedicari. Et quoniam
bene persuasum tenebat, ea quae de illo memoriae
mandata sunt, sine vitali et rationali creatura non fieri,
ad ipsam christianam fidem pigrius movebatur. Sed
postea haereticorum Apollinaristarum hunc errorem
esse cognoscens, catholicae fidei collaetatus et contemperatus
est. Ego autem aliquanto posterius didicisse
me fateor, in eo quod Verbum caro factum est,
quomodo catholica veritas a Photini falsitate dirimatur.
Improbatio quippe haereticorum facit eminere
quid Ecclesia tua sentiat, et quid habeat sana doctrina.
Oportuit enim et haereses esse, ut probati manifesti
fierent inter infirmos <note>(I Cor. XI, 19)</note>.</p>
</div2>

<div2>
          <head>CAPUT XX. <hi>Ex Platonicis libris peritior, sed inflatior evaserat.</hi> </head>
<p>26. Sed tunc lectis Platonicorum illis libris, posteaquam
inde admonitus quaerere incorpoream veritatem,
invisibilia tua, per ea quae facta sunt, intellecta conspexi;
et repulsus sensi quid per tenebras animae
meae contemplari non sinerer, certus esse te, et infinitum
esse, nec tamen per locos finitos infinitosve
diffundi; et vere te esse qui semper idem ipse esses,
ex nulla parte nulloque motu aliter aut aliter; caetera
<pb n="0747"/>
vero ex te esse omnia, hoc solo firmissimo documento,
quia sunt: certus quidem in istis eram, nimis tamen
infirmus ad fruendum te. Garriebam plane quasi
peritus, et nisi in Christo Salvatore nostro viam tuam
quaererem, non peritus, sed periturus essem. Jam
enim coeperam velle videri sapiens, plenus poena mea:
et non flebam, insuper et inflabar scientia. Ubi enim
erat illa aedificans charitas a fundamento humilitatis,
quod est Christus Jesus? Aut quando illi libri docerent
me eam? In quos me propterea, priusquam Scripturas
tuas considerarem, credo voluisti incurrere, ut
imprimeretur memoriae meae quomodo ex eis affectus
essem: et cum postea in libris tuis mansuefactus essem,
et curantibus digitis tuis contrectarentur vulnera
mea; discernerem atque distinguerem quid interesset
inter praesumptionem et confessionem; inter videntes
quo eundum sit nec videntes qua, et viam ducentem
ad beatificam patriam, non tantum cernendam, sed et
habitandam. Nam si primo sanctis tuis Litteris informatus
essem, et in earum familiaritate obdulcuisses
mihi, et postea in illa volumina incidissem; fortasse
aut abripuissent me a solidamento pietatis, aut si in
affectu quem salubrem imbiberam perstitissem, putarem
etiam ex illis libris eum posse concipi, si eos solos
quisquam didicisset.</p>
</div2>

<div2>
          <head>CAPUT XXI. <hi>Quid in sacris Libris invenerit, non inventum in Platonicis.</hi> </head>
<p>27. Itaque avidissime arripui venerabilem stilum
Spiritus tui, et prae caeteris apostolum Paulum; et
perierunt illae quaestiones in quibus mihi aliquando visus
est adversari sibi, et non congruere testimoniis
Legis et Prophetarum textus sermonis ejus. Et apparuit
mihi una facies eloquiorum castorum, et exsultare
cum tremore didici. Et coepi, et inveni quidquid
illac verum legeram, hac cum commendatione
gratiae tuae dici; ut qui videt, non sic glorietur quasi
non acceperit, non solum id quod videt, sed etiam ut
videat <note>(quid enim habet quod non accepit? <hi>[I Cor. IV, 7]</hi> )</note>:
et ut te, qui es semper idem, non solum admoneatur
ut videat, sed etiam sanetur ut teneat: et qui de longinquo
<pb n="0748"/>
videre non potest, viam tamen ambulet qua
veniat, et videat, et teneat; quia etsi condelectetur
homo legi Dei secundum interiorem hominem, quid
faciet de alia lege in membris suis, repugnante legi
mentis suae, et se captivum ducente in lege peccati,
quae est in membris ejus? Quoniam justus es, Domine:
nos autem peccavimus, inique fecimus, inique gessimus,
et gravata est super nos manus tua, et juste traditi
sumus <note>(Dan. III, 27-32)</note> antiquo peccatori praeposito
mortis; quia persuasit voluntati nostrae similitudinem
voluntatis suae, qua in veritate tua non sterit <note>(Joan. VIII, 44)</note>.
Quid faciet miser homo? Quis eum
liberabit de corpore mortis hujus, nisi gratia tua per
Jesum Christum Dominum nostrum <note>(Rom. VII, 23-25)</note>,
quem genuisti coaeternum, et creasti in principio viarum
tuarum <note>(Prov. VIII, 22)</note>, in quo princeps hujus
mundi non invenit quidquam morte dignum <note>(Joan.
XIV, 30)</note>, et occidit eum; et evacuatum est chirographum
quod erat contrarium nobis <note>(Coloss. II, 14)</note>?
Hoc illae litterae non habent. Non habent illae paginae
vultum pietatis hujus, lacrymas confessionis, sacrificium
tuum, spiritum contribulatum, cor contritum et
humiliatum <note>(Psal. L, 19)</note>, populi salutem, sponsam
civitatem <note>(Apoc. XXI, 2)</note>, arrham Spiritus sancti <note>(II
Cor. V, 5)</note>, poculum pretii nostri. Nemo ibi cantat: <hi>Nonne Deo subdita erit anima mea? Ab ipso enim salutare
meum. Etenim ipse Deus meus et salutaris meus;
susceptor meus, non movebor amplius 
 <note>(Psal. LXI, 2, 3)</note>
            </hi>.
Nemo ibi audit vocantem: <hi>Venite ad me, qui laboratis.</hi> 
Dedignantur ab eo discere quoniam mitis est et humilis
corde. Abscondisti enim haec a sapientibus et
prudentibus, et revelasti ea parvulis <note>(Matth. XI, 28,
29, 25)</note>. Et aliud est de silvestri cacumine videre patriam
pacis, et iter ad eam non invenire, et frustra conari
per invia, circum obsidentibus et insidiantibus
fugitivis desertoribus, cum principe suo leone et dracone:
et aliud tenere viam illuc ducentem, curia
coelestis Imperatoris munitam, ubi non latrocinantur
qui coelestem militiam deseruerunt; vitant enim eam
sicut supplicium. Haec mihi inviscerabantur miris modis,
cum minimum Apostolorum tuorum legerem, et
consideraveram opera tua, et expaveram.</p>
</div2>
      </div1>

<div1>
        <head> <hi>LIBER OCTAVUS.</hi> Vitae ipsius partem attingit celeberrimam, annum aetatis trigesimum secundum, quo nempe cum Simplicianum consuluisset, ab eoque didicisset Victorini conversionem, cum Antonii Aegyptii monachi vitam ex Pontitiani relatione cognovisset, post vehementem luctam carnem inter et animum, codicem Apostoli coelesti admonitus oraculo inspexit; moxque ex illius lectione ad meliorem frugem toto animo immutatus fuit, pleneque ad Deum conversus.</head>
<div2>
          <head>CAPUT PRIMUM. <hi>Studio vitae melius instituendae ad Simplicianum ire statuit.</hi> </head>
<pb n="0747"/>
<p>1. Deus meus, recorder in gratiarum actione tibi,
et confitear misericordias tuas super me. Perfundantur
ossa mea dilectione tua, et dicant: <hi>Domine, quis
<pb n="0748"/>
similis tibi? <note>(Psal. XXXIV, 10.)</note>
            </hi> Dirupisti vincula mea,
sacrificem tibi sacrificium laudis <note>(Psal. CXV, 17)</note>. Quomodo
dirupisti ea, narrabo; et dicent omnes qui adorant
te, cum audient haec: Benedictus Dominus in coelo
et in terra; magnum et mirabile nomen ejus. Inhaeserant
praecordiis meis verba tua, et undique circumvallabar
abs te. De vita tua aeterna certus eram: quamvis
<pb n="0749"/>
eam in aenigmate et quasi per speculum videram <note>(I Cor.
XIII, 12)</note>; dubitatio tamen omnis de incorruptibili substantia,
quod ab illa esset omnis substantia, ablata mihi
erat: nec certior de te, sed stabilior in te esse cupiebam.
De mea vero temporali vita nutabant omnia, et
numdandum erat cor a fermento veteri; et placebat
via ipse Salvator, et ire per ejus angustias adhuc pigebat.
Et immisisti in mentem meam, visumque est
bonum in conspectu meo pergere ad Simplicianum qui
mihi bonus apparebat servus tuus, et lucebat in eo
gratia tua. Audieram etiam quod a juventute sua devotissime
tibi viveret: jam vero tunc senuerat, et longa
aetate in tam bono studio sectandae viae tuae, multa
expertus, multa edoctus mihi videbatur; et vere sic
erat. Unde mihi ut proferret volebam, conferenti secum
aestus meos, quis esset aptus modus sic affecto,
ut ego eram, ad ambulandum in via tua.</p>
<p>2. Videbam enim plenam Ecclesiam; et alius sic
ibat, alius autem sic. Mihi autem displicebat quod agebam
in saeculo, et oneri mihi erat valde, non jam inflammantibus
cupiditatibus, ut solebant, spe honoris
et pecuniae, ad tolerandam illam servitutem tam gravem.
Jam enim me illa non delectabant prae dulcedine
tua et decore domus tuae quam dilexi <note>(Psal. XXV, 8)</note>;
sed adhuc tenaciter colligabar ex femina: nec me prohibebat
Apostolus conjugari, quamvis exhortaretur ad
melius, maxime volens omnes homines sic esse ut ipse
erat <note>(I Cor. VII)</note>. Sed ego infirmior eligebam molliorem
locum: et propter hoc unum volvebar in caeteris
languidus, et tabescens curis marcidis, quod et in
aliis rebus quas nolebam pati, congruere cogebar vitae
conjugali, cui deditus obstringebar. Audieram ex ore
Veritatis, esse spadones qui seipsos absciderunt propter
regnum coelorum: sed, <hi>Qui potest,</hi> inquit, <hi>capere,
capiat <note>(Matth. XIX, 12)</note>
            </hi>. Vani sunt certe omnes homines
unibus non inest Dei scientia; nec de iis quae videntur
bona, potuerunt invenire eum qui est <note>(Sap. XIII, 1)</note>.
At ego jam non eram in illa vanitate: transcenderam
cam; et contestante universa creatura tua, inveneram
te creatorem nostrum, et Verbum tuum apud te
Deum, tecumque cum Spiritu sancto unum Deum, per
quod creasti omnia. Est et aliud genus impiorum, qui
cognoscentes Deum non sicut Deum glorificaverunt,
aut gratias egerunt. In hoc quoque incideram; et dextera
tua suscepit me <note>(Psal. XVII, 36)</note>, et inde ablatum
posuisti ubi convalescerem, quia dixisti homini: <hi>Ecce
pietas est sapientia <note>(Job XXVIII, 28)</note>
            </hi>; et, <hi>Noli velle videri
sapiens <note>(Prov. III, 7)</note>
            </hi>, quoniam <hi>dicentes se esse sapientes
stulti facti sunt <note>(Rom. I, 21, 22)</note>
            </hi>. Et inveneram jam
bonam margaritam; et venditis omnibus quae haberem,
emenda erat, et dubitabam <note>(Matth. XIII, 46)</note>.</p>
</div2>

<div2>
          <head>CAPUT II. <hi>De Victorino rhetore ad fidem converso.</hi> </head>
<p>3. Perrexi ergo ad Simplicianum, patrem in accipienda
gratia tua tunc episcopi Ambrosii, et quem vere
ut patrem diligebat. Narravi ei circuitus erroris mei.
<pb n="0750"/>
Ubi autem commemoravi legisse me quosdam libros
Platonicorum, quos Victorinus quondam rhetor urbis
Romae, quem christianum defunctum esse audieram,
in latinam linguam transtulisset; gratulatus est mihi
quod non in aliorum philosophorum scripta incidissem,
plena fallaciarum et deceptionum secundum elementa
hujus mundi <note>(Coloss. II, 8)</note>: in istis autem, omnibus modis
insinuari Deum et ejus Verbum. Deinde, ut me exhortaretur
ad humilitatem Christi, sapientibus absconditam
et revelatam parvulis <note>(Matth. XI, 25)</note>, Victorinum
ipsum recordatus est, quem, Romae cum esset, familiarissime
noverat: deque illo mihi narravit quod non
silebo. Habet enim magnam laudem gratiae tuae confitendam
tibi, quemadmodum ille doctissimus senex, et
omnium liberalium doctrinarum peritissimus, quippe
philosophorum tam multa legerat, et dijudicaverat, et
dilucidaverat; doctor tot nobilium senatorum, qui
etiam ob insigne praeclari magisterii, quod cives hujus
mundi eximium putant, statuam in Romano foro meruerat
et acceperat; usque ad illam aetatem venerator
idolorum, sacrorumque sacrilegorum particeps, quibus
tunc tota fere Romana nobilitas inflata inspirabat populo
jam et omnigenum deum monstra, et Anubem
latratorem, quae aliquando contra Neptunum et Venerem,
contraque Minervam tela tenuerant <note>(Aeneid., lib.
8, 678-700)</note>, et a se victis jam Roma supplicabat;
quae iste senex Victorinus tot annos ore terricrepo defensitaverat:
non erubuerit esse puer Christi tui, et infans
fontis tui, subjecto collo ad humilitatis jugum, et
edomita fronte ad crucis opprobrium.</p>
<p>4. O Domine, Domine, qui inclinasti coelos, et descendisti;
tetigisti montes, et fumigaverunt <note>(Psalm. CXLIII, 5)</note>:
quibus modis te insinuasti illi pectori? Legebat, sicut
ait Simplicianus, sanctam Scripturam, omnesque christianas
litteras investigabat studiosissime et perserutabatur;
et dicebat Simpliciano non palam, sed secretius
et familiarius: <hi>Noveris me jam esse christianum.</hi> Et
respondebat ille: <hi>Non credam, nec deputabo te inter
Christianos, nisi in ecclesia Christi te videro.</hi> Ille autem
irridebat dicens: <hi>Ergo parietes faciunt Christianos?</hi> Et
hoc saepe dicebat, jam se esse christianum; et Simplicianus
illud saepe respondebat, et saepe ab illo parietum
irrisio repetebatur. Amicos enim suos reverebatur
offendere superbos daemonicolas, quorum ex culmine
Babylonicae dignitatis, quasi ex cedris Libani quas nondum
contriverat Dominus <note>(Psal. XXVIII, 3)</note>, graviter
ruituras in se inimicitias arbitrabatur. Sed posteaquam
legendo et inhiando hausit firmitatem, timuitque negari
a Christo coram Angelis sanctis, si eum timeret coram
<pb n="0751"/>
hominibus confiteri <note>(Matth. X, 33)</note>; reusque sibi magni
criminis apparuit erubescendo de sacramentis humilitatis
Verbi tui, et non erubescendo de sacris sacrilegis
superborum daemoniorum, quae imitator superbus acceperat;
depuduit vanitati, et erubuit veritati, subitoque
et inopinatus ait Simpliciano, ut ipse narrabat: <hi>Eamus in ecclesiam; christianus volo fieri.</hi> 
 At ille non
se capiens laetitia, perrexit cum eo. Ubi autem imbutus
est primis instructionum sacramentis, non multo
post etiam nomen dedit, ut per Baptismum regeneraretur,
mirante Roma, gaudente Ecclesia. Superbi videbant,
et irascebantur; dentibus suis stridebant, et
tabescebant <note>(Psal. XCI, 10)</note>: servo autem tuo Dominus
Deus erat spes ejus, et non respiciebat in vanitates
et in insanias mendaces <note>(Psal. XXXIX, 5)</note>.</p>
<p>5. Denique, ut ventum est ad horam profitendae
fidei, quae verbis certis conceptis, retentisque memoriter,
de loco eminentiore in conspectu populi fidelis
Romae reddi solet ab eis qui accessuri sunt ad gratiam
tuam, oblatum esse dicebat Victorino a presbyteris
ut secretius redderet, sicut nonnullis qui verecundia
trepidaturi videbantur, offerri mos erat; illum
autem maluisse salutem suam in conspectu sanctae
multitudinis profiteri. Non enim erat salus quam docebat
in rhetorica, et tamen eam publice professus
erat. Quanto minus ergo vereri debuit mansuetum
gregem tuum pronuntians verbum tuum, qui non verebatur
in verbis suis turbas insanorum? Itaque ubi
ascendit ut redderet, omnes sibimet invicem, quisque
ut eum noverat, instrepuerunt nomen ejus strepitu
gratulationis. Quis autem ibi non eum noverat? Et
sonuit presso sonitu per ora cunctorum collaetantium:
Victorinus, Victorinus! Cito sonuerunt exsultatione,
quia videbant eum; et cito siluerunt intentione, ut
audirent eum. Pronuntiavit ille fidem veracem praeclara
fiducia, et volebant eum omnes rapere intro in
cor suum; et rapiebant amando et gaudendo: hae rapientium
manus erant.</p>
</div2>

<div2>
          <head>CAPUT III. <hi>Quod Deus et Angeli magis gaudent in peccatorum conversione.</hi> </head>
<p>6. Deus bone, quid agitur in homine, ut plus gaudeat
de salute desperatae animae, et de majore periculo
liberatae, quam si spes ei semper affuisset, aut
periculum minus fuisset? Etenim tu quoque, misericors
Pater, plus gaudes de uno poenitente, quam de
nonaginta novem justis, quibus non est opus poenitentia.
Et nos cum magna jucunditate audimus, cum
audimus quam exsultantibus Angelis, pastoris humeris
reportetur ovis quae erraverat; et drachma referatur
in thesauros tuos, collaetantibus vicinis mulieri
quae invenit: et lacrymas excutit gaudium solemnitatis
domus tuae, cum legitur in domo tua de minore
filio tuo, <hi>quoniam mortuus erat, et revixit; perierat, et
inventus est <note>(Luc. XV)</note>
            </hi>. Gaudes quippe in nobis, et in
Angelis tuis sancta charitate sanctis. Nam tu semper
<pb n="0752"/>
idem, qui ea quae non semper nec eodem modo sunt,
eodem modo semper nosti omnia.</p>
<p>7. Quid ergo agitur in anima, cum amplius delectatur
inventis aut redditis rebus quas diligit, quam
si eas semper habuisset? Contestantur enim et caetera,
et plena sunt omnia testimoniis clamantibus: Ita est.
Triumphat victor imperator, et non vicisset, nisi pugnavisset;
et quanto majus periculum fuit in praelio,
tanto est gaudium majus in triumpho. Jactat tempestas
navigantes, minaturque naufragium; omnes futura
morte pallescunt: tranquillatur coelum et mare, et
exsultant nimis, quoniam timuerunt nimis. Aeger est
charus, et vena ejus malum renuntiat; omnes qui
eum salvum cupiunt, aegrotant simul animo: fit ei
recte, et nondum ambulat pristinis viribus; et fit jam
tale gaudium, quale non fuit cum antea salvus et
fortis ambularet. Easque ipsas voluptates humanae vitae
etiam non inopinatis et praeter voluntatem irruentibus,
sed institutis et voluntariis molestiis homines acquirunt.
Edendi et bibendi voluptas nulla est, nisi prae
cedat esuriendi et sitiendi molestia. Et ebriosi quaedam
salsiuscula comedunt, quo fiat molestus ardor, quem
dum exstinguit potatio, fit delectatio. Et institutum
est ut jam pactae sponsae non tradantur statim, ne
vilem habeat maritus datam, quam non suspiraverit
sponsus dilatam.</p>
<p>8. Hoc in turpi et exsecranda laetitia; hoc in ea quae
concessa et licita est; hoc in ipsa sincerissima honestate
amicitiae: hoc in eo qui mortuus erat, et revixit;
perierat, et inventus est. Ubique majus gaudium
molestia majori praeceditur. Quid est hoc, Domine
Deus meus, cum tu aeternum tibi tu ipse sis gaudium,
et quaedam de te circa te semper gaudeant? Quid est
quod haec rerum pars alternat defectu et profectu, offensionibus
et conciliationibus? Au is est modus earum,
et tantum dedisti eis, cum a summis coelorum
usque ad ima terrarum, ab initio usque in finem saeculorum,
ab angelo usque ad vermiculum, a motu
primo usque ad extremum, omnia genera bonorum, et
omnia justa opera tua, suis quaeque sedibus locares,
et suis quaeque temporibus ageres? Heu mihi, quam
excelsus es in excelsis, et quam profundus in profundis!
et nusquam recedis, et vix redimus ad te.</p>
</div2>

<div2>
          <head>CAPUT IV. <hi>Quare plus laetandum sit in conversione nobilium.</hi> </head>
<p>9. Age, Domine, fac; excita, et revoca nos; accende,
et rape; flagra, dulcesce: amemus, curramus.
Nonne multi ex profundiore tartaro caecitatis quam
Victorinus redeunt ad te, et accedunt, et illuminantur
recipientes lumen, quod si qui recipiunt, accipiunt a
te potestatem ut filii tui fiant? <note>(Joan. I, 9, 12.)</note> Sed si
minus noti sunt populis, minus de illis gaudent etiam
qui noverunt eos. Quando enim cum multis gaudetur,
et in singulis uberius est gaudium, quia fervefaciunt
se, et inflammantur ex alterutro. Deinde, quod multis
noti, multis sunt auctoritati ad salutem, et multis
praeeunt secuturis. Ideoque multum de illis et qui eos
praecesserunt laetantur, quia non de solis laetantur.
Absit enim ut in tabernaculo tuo prae pauperibus accipiantur
<pb n="0753"/>
personae divitum, aut prae ignobilibus nobiles:
quando potius infirma mundi elegisti ut confunderes
fortia; et ignobilia hujus mundi elegisti et contemptibilia,
et ea quae non sunt, tanquam sint, ut ea
quae sunt evacuares <note>(I Cor. I, 27, 28)</note>. Et tamen idem
ipse minimus Apostolorum tuorum <note>(Id., XV, 9)</note>, per
cujus linguam tua ista verba sonuisti, cum Paulus
proconsul, per ejus militiam debellata superbia, sub
lene jugum Christi tui missus esset, regis magni provincialis
effectus <note>(Act. XIII, 7, 12)</note>; ipse quoque ex
priore Saulo Paulus vocari amavit, ob tam magnae
insigne victoriae. Plus enim hostis vincitur in eo quem
plus tenet, et de quo plures tenet. Plus autem superbos
tenet nomine nobilitatis, et de his plures nomine
auctoritatis. Quanto igitur gratius cogitabatur Victorini
pectus, quod tanquam inexpugnabile receptaculum
diabolus obtinuerat, et Victorini lingua, quo
telo grandi et acuto multos peremerat; tanto abundantius
exsultare oportuit filios tuos, quia Rex noster
alligavit fortem, et videbant vasa ejus erepta <note>(Matth.
XII, 29)</note> mundari, et aptari in honorem tuum, et fieri
utilia Domino ad omne opus bonum <note>(II Tim. II, 21)</note>.</p>
</div2>

<div2>
          <head>CAPUT V. <hi>Quae remorabantur eum a conversione.</hi> </head>
<p>10. Sed ubi mihi homo tuus Simplicianus de Victorino
ista narravit, exarsi ad imitandum: ad hoc enim
et ille narraverat. Posteaquam vero et illud addidit,
quod imperatoris Juliani temporibus lege data prohibiti
sunt Christiani docere litteraturam et oratoriam;
quem legem ille amplexus, loquacem scholam deserere
maluit, quam verbum tuum, quo linguas infantium
facis disertas <note>(Sap. X, 21)</note>: non mihi fortior quam
felicior visus est, quia invenit occasionem vacandi tibi.
Cui rei ego suspirabam ligatus, non ferro alieno, sed
mea ferrea voluntate. Velle meum tenebat inimicus,
et inde mihi catenam fecerat, et constrinxerat me.
Quippe ex voluntate perversa, facta est libido: et dum
servitur libidini, facta est consuetudo; et dum consuetudini
non resistitur, facta est necessitas. Quibus
quasi ansulis sibimet innexis, unde catenam appellavi,
tenebat me obstrictum dura servitus. Voluntas autem
nova quae mihi esse coeperat ut te gratis colerem,
fruique te vellem, Deus sola certa jucunditas, nondum
erat idonea ad superandam priorem vetustate roboratam.
Ita duae voluntates meae, una vetus, alia nova,
illa carnalis, illa spiritualis, confligebant inter se,
atque discordando dissipabant animam meam.</p>
<p>11. Sic intelligebam, meipso experimento, id quod
legeram, quomodo caro concupisceret adversus spiritum,
et spiritus adversus carnem <note>(Galat. V, 17)</note>. Ego
quidem in utroque; sed magis ego in eo quod in me
approbabam, quam in eo quod in me improbabam.
Ibi enim magis jam non ego; quia ex magna parte id

<pb n="0754"/>
patiebar invitus, quam faciebam volens. Sed tamen
consuetudo adversus me pugnacior ex me facta erat,
quoniam volens, quo nollem, perveneram. Et quis
jure contradiceret, cum peccantem justa poena sequeretur?
Et non erat jam illa excusatio, qua videri
mihi solebam propterea nondum me contempto saeculo
servire tibi, quia incerta mihi esset perceptio veritatis:
jam enim et ipsa certa erat. Ego autem adhuc
terra obligatus, militare tibi recusabam; et impedimentis
omnibus sic timebam expediri, quemadmodum
impediri timendum est.</p>
<p>12. Ita sarcina saeculi, velut somno assolet, dulciter
premebar; et cogitationes quibus meditabar in te,
similes erant conatibus expergisci volentium, qui tamen
superati soporis altitudine remerguntur. Et sicut
nemo est qui dormire semper velit, omniumque sano
judicio vigilare praestat; differt tamen plerumque homo
somnum excutere, cum gravis torpor in membris est,
cumque jam displicentem carpit libentius, quamvis
surgendi tempus advenerit: ita certum habebam esse
melius tuae charitati me dedere, quam meae cupiditati
cedere; sed illud placebat et vincebat; hoc libebat et
vinciebat. Non enim erat quod tibi responderem dicenti
mihi, <hi>Surge qui dormis, et exsurge a mortuis; et illuminabit
te Christus <note>(Ephes. V, 14)</note>
            </hi>: et undique ostendenti vera
te dicere, non erat omnino quod responderem veritate
convictus, nisi tantum verba lenta et somnolenta: Modo,
ecce modo; sine paululum. Sed, Modo, et modo,
non habebant modum; et Sine paululum, in longum
ibat. Frustra condelectabar legi tuae secundum interiorem
hominem, cum lex alia in membris meis repugnaret
legi mentis meae, et captivum me duceret in legem
peccati, quae in membris meis erat. Lex enim peccati est
violentia consuetudinis, qua trahitur et tenetur etiam invitus
animus, eo merito quo in eam volens illabitur. Miserum
ergo me quis liberaret de corpore mortis hujus,
nisi gratia tua per Jesum Christum Dominum nostrum? <note>(Rom. VII, 22 25.)</note> </p>
</div2>

<div2>
          <head>CAPUT VI. <hi>Pontitianus narrat Antonii vitam.</hi> </head>
<p>13. Et de vinculo quidem desiderii concubitus quo
arctissimo tenebar, et saecularium negotiorum servitute,
quemadmodum me exemeris narrabo, et confitebor
nomini tuo, Domine, adjutor meus et redemptor
meus. Agebam solita, crescente anxietudine, et quotidie
suspirabam tibi; frequentabam ecclesiam tuam,
quantum vacabat ab eis negotiis sub quorum pondere
gemebam. Mecum erat Alypius otiosus ab opere jurisperitorum
post assessionem tertiam, exspectans
quibus iterum consilia venderet, sicut ego vendebam
dicendi facultatem, si qua docendo praestari potest.
Nebridius autem amicitiae nostrae cesserat, ut omnium
<pb n="0755"/>
nostrum familiarissimo Verecundo, Mediolanensi civi et
grammatico subdoceret, vehementer desideranti et familiaritatis
jure flagitanti de numero nostro fidele adjutorium,
quo indigebat nimis. Non itaque Nebridium
cupiditas commodorum eo traxit: majora enim posset
si vellet de litteris agere; sed officio benevolentiae
petitionem nostram contemnere noluit amicus dulcissimus
et mitissimus. Agebat autem illud prudentissime,
cavens innotescere personis secundum hoc saeculum
majoribus, devitans in eis omnem inquietudinem
animi, quem volebat habere liberum et quam multis
posset horis feriatum, ad quaerendum aliquid, vel
legendum vel audiendum de sapientia.</p>
<p>14. Quodam igitur die, non recolo causam qua erat
absens Nebridius, cum ecce ad nos domum venit ad
me et Alypium Pontitianus quidam civis noster in
quantum Afer, praeclare in palatio militans: nescio
quid a nobis volebat. Et consedimus ut colloqueremur;
et forte supra mensam lusoriam quae ante nos erat,
attendit codicem, tulit, aperuit, invenit apostolum
Paulum, inopinate sane: putaverat enim aliquid de
libris quorum professio me conterebat. Tum vero arridens,
meque intuens, gratulatorie miratus est quod
eas et solas prae oculis meis litteras repente comperisset.
Christianus quippe et fidelis erat, et saepe tibi
Deo nostro prosternebatur in ecclesia crebris et diuturnis
orationibus. Cui ego cum indicassem illis me
Scripturis curam maximam impendere, ortus est
sermo, ipso narrante, de Antonio Aegyptio monacho,
cujus nomen excellenter clarebat apud servos tuos;
nos autem usque in illam horam latebat. Quod ille
ubi comperit, immoratus est in eo sermone, insinuans
tantum virum ignorantibus, et admirans eamdem
nostram ignorantiam. Stupebamus autem audientes
tam recenti memoria, et prope nostris temporibus
testatissima mirabilia tua in fide recta et catholica
Ecclesia. Omnes mirabamur, et nos quia tam magna
erant, et ille quia inaudita nobis erant.</p>
<p>15. Inde sermo ejus devolutus est ad monasteriorum
greges, et mores suaveolentiae tuae, et ubera deserta
eremi quorum nos nihil sciebamus. Et erat
monasterium Mediolani plenum bonis fratribus, extra
urbis moenia, sub Ambrosio nutritore; et non noveramus.
Pertendebat ille et loquebatur adhuc, et nos
intenti tacebamus. Unde incidit ut diceret nescio
quando se et tres alios contubernales suos, nimirum
apud Treveros, cum imperator pomeridiano Circensium
spectaculo teneretur, exisse deambulatum in
hortos muris contiguos; atque illic ut forte combinati
spatiabantur, unum secum seorsum, et alios duos itidem
seorsum pariterque digressos: sed illos vagabundos
irruisse in quamdam casam, ubi habitabant
quidam servi tui, spiritu pauperes, qualium est regnum
coelorum <note>(Matth. V, 3)</note>, et invenisse ibi codicem in
quo scripta erat vita Antonii. Quam legere coepit unus
eorum, et mirari, et accendi, et inter legendum meditari
arripere talem vitam, et relicta militia saeculari
<pb n="0756"/>
servire tibi: erant autem ex eis quos dicunt agentes
in rebus. Tunc subito repletus amore sancto et sobrio
pudore, iratus sibi conjecit oculos in amicum, et ait
illi: <hi>Dic, quaeso te, omnibus istis laboribus nostris quo
ambimus pervenire? quid quaerimus? cujus rei causa
militamus? Majorne esse poterit spes nostra in palatio,
quam ut amici Imperatoris simus? Et ibi quid non fragile,
plenumque periculis? Et per quot pericula pervenitur
ad grandius periculum? Et quando istuc erit? Amicus
autem Dei, si voluero, ecce nunc fio.</hi> Dixit hoc, et
turbidus parturitione novae vitae, reddidit oculos paginis;
et legebat, et mutabatur intus ubi tu videbas,
et exuebatur mundo mens ejus, ut mox apparuit. Namque
dum legit et volvit fluctus cordis sui, infremuit
aliquando et discrevit, decrevitque meliora; jamque
tuus, ait amico suo: <hi>Ego jam abrupi me ab illa spe
nostra, et Deo servire statui; et hoc ex hora hac, in hoc
loco aggredior. Te si piget imitari, noli adversari.</hi> Respondit
ille, adhaerere se socium tantae mercedis
tantaeque militiae. Et ambo jam tui, aedificabant turrim
sumptu idoneo relinquendi omnia sua et sequendi
te <note>(Luc. XIV, 26-35)</note>. Tum Pontitianus et qui cum eo
per alias horti partes deambulabant, quaerentes eos
devenerunt in cumdem locum, et invenientes admonuerunt
ut redirent, quod declinasset dies. At illi
narrato placito et proposito suo, quoque modo in eis
talis voluntas orta esset atque firmata, petiverunt ne
sibi molesti essent si adjungi recusarent. Isti autem
nihilo mutati a pristinis, fleverunt se tamen, ut dicebat,
atque illis pie congratulati sunt, et commendaverunt
se orationibus eorum, et trahentes cor in
terra abierunt in palatium; illi autem affigentes cor
coelo manserunt in casa. Et ambo habebant sponsas:
quae posteaquam hoc audierunt, dicaverunt etiam ipsae
virginitatem tibi.</p>
</div2>

<div2>
          <head>CAPUT VII. <hi>Rodebatur intus audito Pontitiano.</hi> </head>
<p>16. Narrabat haec Pontitianus: tu autem, Domine,
inter verba ejus retorquebas me ad meipsum, auferens
me a dorso meo ubi me posueram, dum nollem
me attendere; et constituebas me ante faciem meam,
ut viderem quam turpis essem, quam distortus et
sordidus, maculosus et ulcerosus. Et videbam, et horrebam;
et quo a me fugerem non erat. Et si conabar
a me avertere aspectum, narrabat ille quod narrabat,
et tu me rursus opponebas mihi, et impingebas me in
oculos meos ut invenirem iniquitatem meam et odissem.
Noveram eam, sed dissimulabam; et connivebam,
et obliviscebar.</p>
<p>17. Tunc vero, quanto ardentius amabam illos de
<pb n="0757"/>
quibus audiebam salubres affectus, quod se totos tibi
sanandos dederant, tanto exsecrabilius me comparatum
eis oderam. Quoniam multi mei anni mecum effluxerant,
forte duodecim anni ex quo ab undevigesimo
anno aetatis meae, lecto Ciceronis Hortensio,
excitatos eram studio sapientiae; et differebam contempta
felicitate terrena ad eam investigandam vacare,
cujus non inventio, sed vel sola inquisitio jam praeponenda
erat etiam inventis thesauris regnisque gentium,
et ad nutum circumfluentibus corporis voluptatibus.
At ego adolescens miser, valde miser, in exordio
ipsius adolescentiae etiam petieram a te castitatem, et
dixeram: Da mihi castitatem et continentiam, sed
noli modo. Timebam enim ne me cito exaudires, et
cito sanares a morbo concupiscentiae, quam malebam
expleri quam exstingui. Et ieram per vias pravas
superstitione sacrilega, non quidem certus in ea, sed
quasi praeponens eam caeteris, quae non pie quaerebam,
sed inimice oppugnabam.</p>
<p>18. Et putaveram me propterea differre de die in
diem contempta spe saeculi, te solum sequi, quia non
mihi apparebat certum aliquid quo dirigerem cursum
meum. Et venerat dies quo nudarer mihi, et increparet
in me conscientia mea: Ubi est lingua? Nempe tu
dicebas propter incertum verum nolle te abjicere sarcinam
vanitatis. Ecce jam certum est, et illa te adhuc
premit, humerisque liberioribus pennas recipiunt,
qui neque ita inquirendo attriti sunt, nec decennio et
amplius ista meditati. Ita rodebar intus, et confundebar
pudore horribili vehementer, cum Pontitianus talia
loqueretur. Terminato autem sermone et causa qua
venerat, abiit ille. Et ego ad me, quae non in me dixi?
Quibus sententiarum verberibus non flagellavi animam
meam, ut sequeretur me conantem post te ire? Et renitebatur
; recusabat, et non se excusabat. Consumpta
erant et convicta argumenta omnia: remanserat muta
trepidatio; et quasi mortem reformidabat restringi a
fluxu consuetudinis quo tabescebat in mortem.</p>
</div2>

<div2>
          <head>CAPUT VIII. <hi>In hortum secedit, quid ibi egerit.</hi> </head>
<p>19. Tum in illa grandi rixa interioris domus meae,
quam fortiter excitaveram cum anima mea in cubiculo
nostro corde meo, tam vultu quam mente turbatus,
invado Alypium, et exclamo: Quid patimur? quid est
hoc? quid audisti? Surgunt indocti et coelum rapiunt;
et nos cum doctrinis nostris sine corde, ecce ubi volutamur
in carne et sanguine? An quia praecesserunt,
pudet sequi, et non pudet nec saltem sequi? Dixi
nescio quae talia, et abripuit me ab illo aestus meus,
cum taceret attonitus intuens me. Neque enim solita
sonabam, plusque loquebantur animum meum frons,
genae, oculi, color, modus vocis, quam verba quae
promebam. Hortulus quidam erat hospitii nostri, quo
nos utebamur sicut tota domo: nam hospes ibi non
habitabat dominus domus. Illuc me abstulerat tumultus
pectoris, ubi nemo impediret ardentem litem quam
<pb n="0758"/>
mecum aggressus eram, donec exiret qua tu sciebas;
ego autem non: sed tantum insaniebam salubriter,
et moriebar vitaliter, gnarus quid mali essem, et ignarus
quid boni post paululum futurus essem. Abscessi
ergo in hortum, et Alypius pede post pedem. Neque
enim secretum meum non erat, ubi ille aderat: aut
quando me sic affectum desereret? Sedimus, quantum
potuimus remoti ab aedibus. Ego fremebam spiritu
indignans turbulentissima indignatione, quod
non irem in placitum et pactum tecum, Deus meus, in
quod eundum esse omnia ossa mea clamabant, et in
coelum tollebant laudibus: et non illuc ibatur navibus
aut quadrigis, aut pedibus, quantum saltem de domo
in eum locum ieram, ubi sedebamus. Nam non solum
ire, verum etiam pervenire illuc, nihil erat aliud
quam velle ire, sed velle fortiter et integre; non semisauciam
hac atque hac versare et jactare voluntatem,
parte assurgente cum alia parte cadente luctantem.</p>
<p>20. Denique tam multa faciebam corpore in ipsis
cunctationis aestibus, quae aliquando volunt homines,
et non valent, si aut ipsa membra non habeant, aut
ea vel colligata vinculis, vel resoluta languore, vel
quoquo modo impedita sint. Si vulsi capillum, si percussi
frontem, si consertis digitis amplexatus sum
genu; quia volui, feci. Potui autem velle et non facere,
si mobilitas membrorum non obsequeretur.
Tam multa ergo feci, ubi non hoc erat velle quod
posse: et non faciebam quod et incomparabili affectu
amplius mihi placebat, et mox ut vellem, possem;
quia mox ut vellem, utique vellem. Ibi enim facultas
ea quae voluntas, et ipsum velle jam facere erat; et
tamen non fiebat: faciliusque obtemperabat corpus
tenuissimae voluntati animae, ut ad nutum mentis
membra moverentur, quam ipsa sibi anima ad voluntatem
suam magnam in sola voluntate perficiendam.</p>
</div2>

<div2>
          <head>CAPUT IX. <hi>Unde fit ut animus imperet sibi et resistatur.</hi> </head>
<p>21. Unde hoc monstrum? et quare istud? Luceat
misericordia tua; et interrogem, si forte mihi respondere
possint latebrae poenarum hominum, et tenebrosissimae
contritiones filiorum Adam. Unde hoc monstrum?
et quare istud? Imperat animus corpori, et
paretur statim; imperat animus sibi et resistitur.
Imperat animus ut moveatur manus, et tanta est facilitas
ut vix a servitio discernatur imperium: et animus
animus est, manus autem corpus est. Imperat
animus ut velit animus, nec alter est, nec facit tamen.
Unde hoc monstrum? et quare istud? Imperat, inquam,
<pb n="0759"/>
ut velit, qui non imperaret nisi vellet, et non
fit quod imperat. Sed non ex toto vult; non ergo ex
toto imperat. Nam in tantum imperat, in quantum vult,
et in tantum non fit quod imperat, in quantum non
vult. Quoniam voluntas imperat ut sit voluntas, nec
alia, sed ipsa. Non utique plena imperat, ideo non est
quod imperat. Nam si plena esset, nec imperaret ut
esset, quia jam esset. Non igitur monstrum partim
velle, partim nolle; sed aegritudo animi est, quia non
totus assurgit veritate sublevatus, consuetudine praegravatus.
Et ideo sunt duae voluntates, quia una
earum tota non est, et hoc adest alteri quod deest
alteri.</p>
</div2>

<div2>
          <head>CAPUT X. <hi>Adversus Manichaeos qui ex duabus contrariis voluntatibus duas contrarias naturas asseverant.</hi> </head>
<p>22. Pereant a facie tua, Deus, sicuti pereunt vaniloqui
et mentis seductores, qui cum duas voluntates
in deliberando animadverterint, duas naturas duarum
mentium esse asseverant, unam bonam, alteram malam.
Ipsi vere mali sunt, cum ista mala sentiunt, et
iidem ipsi boni erunt si vera senserint, verisque consenserint,
ut dicat eis Apostolus tuus: <hi>Fuistis aliquando
tenebrae; nunc autem lux in Domino <note>(Ephes. V, 8)</note>
            </hi>. Isti
enim dum volunt esse lux, non in Domino, sed in
seipsis, putando animae naturam hoc esse quod Deus
est, ita facti sunt densiores tenebrae; quoniam longius
a te recesserunt horrenda arrogantia, a te vero lumine
illuminante omnem hominem venientem in hunc mundum <note>(Joan. I, 9)</note>.
Attendite quid dicatis, et erubescite,
et accedite ad eum et illuminamini, et vultus vestri
non erubescent <note>(Psal. XXXIII, 6)</note>. Ego cum deliberabam
ut jam servirem Domino Deo meo, sicut diu disposueram,
ego eram qui volebam, ego qui nolebam;
ego, ego eram. Nec plene volebam, nec plene nolebam.
Ideo mecum contendebam, et dissipabar a meipso.
Et ipsa dissipatio me invito quidem fiebat, nec
tamen ostendebat naturam mentis alienae, sed poenam
meae. Et ideo non jam ego operabar illam, sed quod
habitabat in me peccatum <note>(Rom. VII, 14)</note> de supplicio
liberioris peccati, quia eram filius Adam.</p>
<p>23. Nam si tot sunt contrariae naturae, quot voluntates
sibi resistunt; non jam duae, sed plures erunt.
Si deliberet quisquam utrum ad conventiculum eorum
pergat, an ad theatrum; clamant isti: Ecce duae naturae;
una bona hac ducit, altera mala illac reducit.
Nam unde ista cunctatio sibimet adversantium voluntatum?
Ego autem dico ambas malas, et quae ad illos
ducit, et quae ad theatrum reducit. Sed non credunt
nisi bonam esse qua itur ad eos. Quid si ergo quisquam
nostrum deliberet, et secum altercantibus duabus
voluntatibus fluctuet, utrum ad theatrum pergat,
an ad ecclesiam nostram? nonne et isti quid respondeant
fluctuabunt? Aut enim fatebuntur, quod nolunt,
bona voluntate pergi in ecclesiam nostram, sicut in
eam pergunt qui sacramentis ejus imbuti sunt atque
detinentur: aut duas malas naturas, et duas malas
mentes in uno homine confligere putabunt; et non erit
verum quod solent dicere, unam bonam et alteram
<pb n="0760"/>
malam: aut convertentur ad verum, et non negabunt,
cum quisque deliberat, animam unam diversis voluntatibus
aestuare.</p>
<p>24. Jam ergo non dicant, cum duas voluntates in
homine uno adversari sibi sentiunt, duas contrarias
mentes de duabus contrariis substantiis et de duobus
contrariis principiis contendere, unam bonam,
alteram malam. Nam tu, Deus verax, improbas eos,
et redarguis atque convincis eos, sicut in utraque
mala voluntate, cum quisque deliberat utrum hominem
veneno interimat an ferro; utrum fundum
alienum illum, an illum invadat, quando utrumque
non potest; utrum emat voluptatem luxuria, an
pecuniam servet avaritia; utrum ad circum pergat,
an ad theatrum, si uno die utrumque exhibeatur; addo
etiam tertium, an ad furtum de domo aliena, si subest
occasio; addo et quartum, an ad committendum
adulterium, si et inde simul facultas aperitur, si omnia
concurrant in unum articulum temporis, pariterque
cupiantur omnia quae simul agi nequeunt: discerpunt
enim animum sibimet adversantibus quatuor voluntatibus,
vel etiam pluribus in tanta copia rerum quae
appetuntur, nec tamen tantam multitudinem diversarum
substantiarum solent dicere: ita et in bonis voluntatibus.
Nam quaero ab eis utrum bonum sit delectari
lectione Apostoli, et utrum bonum sit delectari
psalmo sobrio, et utrum bonum sit Evangelium disserere.
Respondebunt ad singula: Bonum. Quid si ergo
pariter delectent omnia simulque uno tempore? Nonne
diversae voluntates distendunt cor hominis, cum deliberatur
quid potissimum arripiamus? Et omnes bonae
sunt, et certant secum, donec eligatur unum, quo feratur
tota voluntas una, quae in plures dividebatur.
Ita etiam cum aeternitas delectat superius, et temporalis
boni voluptas retentat inferius, eadem anima est
non tota voluntate illud aut hoc volens; et ideo discerpitur
gravi molestia, dum illud veritate praeponit, hoc
familiaritate non ponit.</p>
</div2>

<div2>
          <head>CAPUT XI. <hi>Lucta spiritus et carnis in Augustino.</hi> </head>
<p>25. Sic aegrotabam et excruciabar accusans memetipsum
solito acerbius nimis, ac volvens et versans me
in vinculo meo, donec abrumperetur totum quo jam
exiguo tenebar, sed tenebar tamen. Et instabas tu in
occultis meis. Domine, severa misericordia, flagella
ingeminans timoris et pudoris, ne rursus cessarem, et
non abrumperetur idipsum exiguum et tenue quod remanserat;
et revalesceret iterum, et me robustius alligaret.
Dicebam enim apud me intus: Ecce modo
fiat, modo fiat. Et cum verbo jam ibam in placitum.
Jam pene faciebam, et non faciebam: nec relabebar tamen
in pristina, sed de proximo stabam, et respirabam.
Et item conabar, et paulo minus ibi eram, et paulo minus
jamjamque attingebam et tenebam; et non ibi eram, nec
attingebam, nec tenebam, haesitans mori morti, et vitae
vivere; plusque in me valebat deterius inolitum, quam
melius insolitum: punctumque ipsum temporis quo
aliud futurus eram, quanto propius admovebatur, tanto
<pb n="0761"/>
ampliorem incutiebat horrorem; sed non recutiebat
retro, nec avertebat, sed suspendebat.</p>
<p>26. Retinebant nugae nugarum, et vanitates vanitatum
 antiquae amicae meae, et succutiebant vestem
meam carneam, et submurmurabant: Dimittisne nos?
et a momento isto non erimus tecum ultra in aeternum?
et a momento isto non tibi licebit hoc et illud
ultra in aeternum? Et quae suggerebant in eo quod
dixi, Hoc et illud? quae suggerebant, Deus meus?
Avertat ab anima servi tui misericordia tua! Quas sordes
suggerebant! quae dedecora! Et audiebam eas jam
longe minus quam dimidius, non tanquam libere contradicentes
eundo in obviam, sed veluti a dorso mussitantes,
et discedentem quasi furtim vellicantes, ut
respicerem. Retardabant tamen cunctantem me abripere
atque excutere ab eis et transilire quo vocabar,
cum diceret mihi consuetudo violenta: Putasne sine
istis poteris?</p>
<p>27. Sed jam tepidissime hoc dicebat. Aperiebatur
enim ab ea parte qua intenderam faciem, et quo transire
trepidabam, casta dignitas continentiae, serena et
non dissolute hilaris, honeste blandiens ut venirem
neque dubitarem, et extendens ad me suscipiendum
et amplectendum pias manus plenas gregibus bonorum
exemplorum. Ibi tot pueri et puellae; ibi juventus
multa et omnis aetas, et graves viduae, et virgines
anus: et in omnibus ipsa continentia nequaquam sterilis;
sed fecunda mater filiorum gaudiorum de marito
te, Domine. Et irridebat me irrisione hortatoria,
quasi diceret: Tu non poteris quod isti, quod istae?
An vero isti et istae in semetipsis possunt, ac non in
Domino Deo suo? Dominus Deus eorum me dedit eis.
Quid in te stas, et non stas? Projice te in eum; noli
metuere, non se subtrahet ut cadas: projice te securus,
excipiet et sanabit te. Et crubescebam nimis, quia
illarum nugarum murmur adhuc audiebam, et cunctabundus
pendebam. Et rursus illa, quasi diceret: Obsurdesce
adversus immunda illa membra tua super
terram, ut mortificentur. Narrant tibi delectationes,
sed non sicut lex Domini Dei tui <note>(Psal. CXVIII, 85)</note>.
Ista controversia in corde meo, nonnisi de meipso
adversus meipsum. At Alypius affixus lateri meo inusitati
motus mei exitum tacitus opperiebatur.</p>
</div2>

<div2>
          <head>CAPUT XII. <hi>Vocis admonitu quomodo totus conversus.</hi> </head>
<p>28. Ubi vero a fundo arcano alta consideratio contraxit
et congessit totam miseriam meam in conspectum
cordis mei, oborta est procella ingens, ferens ingentem
imbrem lacrymarum. Et ut totum effunderem
cum vocibus suis, surrexi ab Alypio: solitudo mihi ad
negotium flendi aptior suggerebatur; et secessi remotius,
quam ut posset mihi onerosa esse etiam ejus
praesentia. Sic tunc eram, et ille sensit: nescio quid
enim, puto, dixeram, in quo apparebat sonus vocis
<pb n="0762"/>
meae jam fletu gravidus, et sic surrexeram. Mansit
ergo ille ubi sedebamus, nimie stupens. Ego sub quadam
fici arbore stravi me nescio quomodo, et dimisi
habenas lacrymis, et proruperunt flumina oculorum
meorum, acceptabile sacrificium tuum. Et non quidem
his verbis, sed in hac sententia multa dixi tibi: Et tu,
Domine, usquequo? <note>(Psal. VI, 4.)</note> Usquequo, Domine,
irasceris in finem? Ne memor fueris iniquitatum nostrarum
antiquarum <note>(Psal. LXXVIII, 5, 8)</note>. Sentiebam
enim eis me teneri: jactabam voces miserabiles.
Quamdiu? quamdiu, cras et cras? Quare non modo?
quare non hac hora finis turpitudinis meae?</p>
<p>29. Dicebam haec, et flebam amarissima contritione
cordis mei. Et ecce audio vocem de vicina domo cum
cantu dicentis et crebro repetentis, quasi pueri an
puellae, nescio: <hi>Tolle, lege; tolle, lege.</hi> Statimque mutato
vultu, intentissimus cogitare coepi utrumnam solerent
pueri in aliquo genere ludendi cantitare tale
aliquid; nec occurrebat omnino audivisse me uspiam.
Repressoque impetu lacrymarum, surrexi, nihil aliud
interpretans, nisi divinitus mihi juberi ut aperirem
codicem, et legerem quod primum caput invenissem.
Audieram enim de Antonio quod ex evangelica lectione,
cui forte supervenerat, admonitus fuerit, tanquam
sibi diceretur quod legebatur: <hi>Vade, vende omnia quae
habes, et da pauperibus; et habebis thesaurum in coelis;
et veni, sequere me <note>(Matth. XIX, 21)</note>
            </hi>; et tali oraculo
confestim ad te esse conversum. Itaque concitus redii
ad eum locum ubi sedebat Alypius: ibi enim posueram
codicem Apostoli, cum inde surrexeram. Arripui,
aperui, et legi in silentio capitulum, quo primum
conjecti sunt oculi mei: <hi>Non in comessationibus
et ebrietatibus, non in cubilibus et impudicitiis, non in
contentione et aemulatione; sed induite Dominum Jesum
Christum, et carnis providentiam ne feceritis in concupiscentiis <note>(Rom. XIII, 13, 14)</note>
            </hi>.
Nec ultra volui legere;
nec opus erat. Statim quippe cum fine hujusce sententiae
quasi luce securitatis infusa cordi meo, omnes dubitationis
tenebrae diffugerunt.</p>
<p>30. Tum interjecto aut digito aut nescio quo alio
signo, codicem clausi, et tranquillo jam vultu indicavi
Alypio. At ille quid in se ageretur, quod ego nesciebam,
sic indicavit. Petit videre quid legissem: ostendi;
et attendit etiam ultra quam ego legeram, et ignorabam
quid sequeretur. Sequebatur vero: <hi>Infirmum autem
in fide recipite <note>(Id., XIV, 1)</note>
            </hi>. Quod ille ad se retulit,
mihique aperuit. Sed tali admonitione firmatus
est, placitoque ac proposito bono et congruentissimo
suis moribus, quibus a me in melius jam olim valde
longeque distabat, sine ulla turbulenta cunctatione
conjunctus est. Inde ad matrem ingredimur, indicamus;
gaudet. Narramus quemadmodum gestum sit;
exsultat et triumphat; et benedicebat tibi, qui potens
es ultra quam petimus aut intelligimus facere <note>(Ephes.
III, 20)</note>, quia tanto amplius sibi a te concessum de me
videbat, quam petere solebat miserabilibus flebilibusque
gemitibus. Convertisti enim me ad te, ut nec uxorem
<pb n="0763"/>
quaererem, nec aliquam spem seculi hujus, stans
in ea regula fidei in qua me ante tot annos ei revelaveras.
Et convertisti luctum ejus in gaudium <hi>(Psal. XXIX,
<pb n="0764"/>
12)</hi> multo uberius quam voluerat; et multo charius
atque castius, quam de nepotibus carnis meae requirebat.</p>
</div2>
      </div1>

<div1>
        <head> <hi>LIBER NONUS.</hi> Dicit de capto a se consilio rhetoricae professionem abjiciendi, non tamen antequam vindemialium feriarum, quod proxime instabat, tempus advenisset. Tum de suo in Verecundi amici villam secessu, de suo Baptismate, ac de Monnicae matris virtutibus atque obitu, qui, baptizato ipso, incidit in eumdem huncce annum, aetatis videlicet Augustini trigesimum tertium.</head>
<div2>
          <head>CAPUT PRIMUM. <hi>Laudat Dei bonitatem, agnoscens suam miseriam.</hi> </head>
<pb n="0763"/>
          <p>1. O Domine, ego servus tuus; ego servus tuus,
et filius anciliae tuae. Dirupisti vincula mea; tibi sacrificabo
sacrificium laudis <note>(Psal. CXV, 16, 17)</note>. Laudet
te cor meum et lingua mea, et omnia ossa mea
dicant: <hi>Domine, quis similis tibi?</hi> Dicant, et responde
mihi, et <hi>dic animae meae, Salus tua ego sum <note>(Psal.
XXXIV, 10, 3)</note>
            </hi>. Quis ego, et qualis ego? Quid non mali
aut facia mea; aut, si non facta, dicta mea; aut, si non
dicta, voluntas mea fuit? Tu autem, Domine, bonus et
misericors, et dextera tua respiciens profunditatem
mortis meae, et a fundo cordis mei exhauriens abyssum
corruptionis. Et hoc erat totum nolle quod volebam, et
velle quod volebas. Sed ubi erat tam annoso tempore,
et de quo imo altoque secreto evocatum est in momento
liberum arbitrium meum, quo subderem cervicem
leni jugo tuo, et humeros levi sarcinae tuae <note>(Matth.
XI, 30)</note>, Christe Jesu, adjutor meus et redemptor
meus? Quam suave mihi subito factum est carere suavitatibus
nugarum! et quas amittere metus fuerat,
jam dimittere gaudium erat. Ejiciebas enim eas a me,
vera tu et summa suavitas: ejiciebas, et intrabas pro
eis omni voluptate dulcior, sed non carni et sanguini;
omni luce clarior, sed omni secreto interior; omni
honore sublimior, sed non sublimibus in se. Jam liber
erat animus meus a curis mordacibus ambiendi
et acquirendi, et volutandi atque scalpendi scabiem
libidinum; et garriebam tibi claritati meae, et divitiis
meis, et saluti meae Domino Deo meo.</p>
</div2>

<div2>
          <head>CAPUT II. <hi>Deserere rhetorices professionem differt usque ad vindemiales ferias.</hi> </head>
<p>2. Et placuit mihi in conspectu tuo non tumultuose
abripere, sed leniter subtrahere ministerium
linguae meae nundinis loquacitatis; ne ulterius pueri
meditantes non legem tuam, non pacem tuam, sed
insanias mendaces, et bella forensia, mercarentur ex
ore meo arma furori suo. Et opportune jam paucissimi
dies supererant ad vindemiales ferias, et statui
tolerare illos ut solemniter abscederem, et redemptus
a te jam non redirem venalis. Consilium ergo nostrum
erat coram te; coram hominibus autem, nisi nostris,
<pb n="0764"/>
non erat. Et convenerat inter nos ne passim cuiquam
effunderetur; quanquam tu nobis a convalle plorationis
ascendentibus <note>(Psal. LXXXIII, 6, 7)</note>, et cantantibus
canticum graduum, dederas sagittas acutas,
et carbones vastatores adversus linguam subdolam <note>(Psal. CXIX, 3-5)</note>,
velut consulendo contradicentem,
et, sicut cibum assolet, amando consumentem.</p>
<p>3. Sagittaveras tu cor nostrum charitate tua, et gestabamus
verba tua transfixa visceribus; et exempla
servorum tuorum, quos de nigris lucidos, et de mortuis
vivos feceras, congesta in sinum cogitationis nostrae
urebant et absumebant gravem torporem, ne in
ima vergeremus; et ascendebant nos valide, ut
omnis ex lingua subdola contradictionis flatus inflammare
nos acrius posset, non exstinguere. Verumtamen
quia propter nomen tuum, quod sanctificasti
per terras, etiam laudatores utique haberet votum
et propositum nostrum, jactantiae simile videbatur
non opperiri tam proximum feriarum tempus, sed de
publica professione atque ante oculos omnium sita
ante discedere, ut conversa in factum meum ora
cunctorum insuentium, quam vicinum vindemialium
diem praevenire voluerim, multa dicerent, quod
quasi appetissem magnus videri. Et quo mihi erat
istud, ut putaretur et disputaretur de animo meo,
et blasphemaretur bonum nostrum?</p>
<p>4. Quin etiam, quod ipsa aestate litterario labori nimio
pulmo meus cedere coeperat, et difficulter trahere
suspiria, doloribusque pectoris testari se saucium,
vocemque clariorem productioremve recusare,
primo perturbaverat me, quia magisterii illius sarcinam
pene jam necessitate deponere cogebat, aut
si curari et convalescere potuissem, certe intermittere.
Sed ubi plena voluntas vacandi, et videndi quoniam
tu es Dominus, oborta mihi est atque firmata;
nosti, Deus meus, etiam gaudere coepi, quod haec
quoque suberat non mendax excusatio, quae offensionem
hominum temperaret, qui propter liberos suos
me liberum esse nunquam volebant. Plenus igitur tali
gaudio tolerabam illud intervallum temporis, donec
decurreret: nescio utrum vel viginti dies erant, sed
tamen fortiter tolerabantur; quia recesserat cupiditas
quae mecum solebat ferre grave negotium, et ego premendus
remanseram, nisi patientia succederet. Peccasse
<pb n="0765"/>
me in hoc quisquam servorum tuorum fratrum
meorum dixerit, quod jam pleno corde militia tua,
passus me fuerim vel una hora sedere in cathedra
mendacii. At ego non contendo. Sed tu, Domine misericordissime,
nonne et hoc peccatum cum caeteris
horrendis et funereis, in aqua sancta ignovisti et remisisti
mihi?</p>
</div2>

<div2>
          <head>CAPUT III. <hi>Verecundus concedit illi rus suum.</hi> </head>
<p>5. Macerabatur anxietudine Verecundus de isto nostro
bono, quod propter vincula sua, quibus tenacissime
tenebatur, deseri se nostro consortio videbat.
Nondum christianus, conjuge fideli, ea ipsa tamen
arctiore prae caeteris compede, ab itinere quod aggressi
eramus, retardabatur: nec christianum esse
alio modo se velle dicebat, quam illo quo non poterat.
Benigne sane obtulit, ut quamdiu ibi essemus, in rure
ejus essemus. Retribues illi, Domine, in resurrectione
justorum, quia jam ipsam sortem retribuisti ei.
Quamvis enim absentibus nobis cum Romae jam essemus,
corporali aegritudine correptus, et in ea christianus
et fidelis factus, ex hac vita emigravit: ita
misertus es non solum ejus, sed etiam nostri, ne cogitantes
egregiam erga nos amici humanitatem, nec
eum in grege tuo numerantes, dolore intolerabili
cruciaremur. Gratias tibi, Deus noster, tui sumus;
indicant hortationes et consolationes tuae: fidelis promissor,
reddes Verecundo, pro rure illo ejus Cassiciaco,
ubi ab aestu saeculi requievimus in te, amoenitatem
sempiterne virentis paradisi tui, quoniam dimisisti
ei peccata super terram, in monte incaseato,
monte tuo, monte uberi <note>(Psal. LXVII, 16)</note>.</p>
<p>6. Angebatur ergo tunc ipse; Nebridius autem collaetabatur.
Quamvis enim et ipse nondum christianus
in illam foveam perniciosissimi erroris inciderat, ut
Veritatis Filii tui carnem phantasma crederet; tamen
inde emergens, sic sibi erat, nondum ullis Ecclesiae
tuae sacramentis imbutus, sed inquisitor ardentissimus
veritatis. Quem non multo post conversionem
nostram et regenerationem per Baptismum tuum,
ipsum etiam fidelem catholicum castitate perfecta atque
continentia tibi servientem in Africa apud suos,
cum tota domus ejus per eum christiana facta esset,
carne solvisti; et nunc ille vivit in sinu Abraham.
Quidquid illud est quod illo significatur sinu, ibi
Nebridius meus vivit, dulcis amicus meus, tuus autem,
Domine, adoptivus ex liberto filius; ibi vivit. Nam
quis alius tali animae locus! Ibi vivit, unde me multa
interrogabat homuncionem inexpertum. Jam non ponit
aurem ad os meum, sed spirituale os ad fontem
tuum; et bibit, quantum potest, sapientiam pro aviditate
sua, sine fine felix. Nec sic eum arbitror inebriari
<pb n="0766"/>
ex ea, ut obliviscatur mei, cum tu, Domine,
quem potat ille, nostri sis memor. Sic ergo eramus
Verecundum consolantes tristem, salva amicitia, de
tali conversione nostra, et exhortantes ad fidem
gradus sui, vitae se licet conjugalis; Nebridium autem
opperientes quando sequeretur, quod de tam proximo
poterat, et erat jam jamque facturus: cum ecce evoluti
sunt dies illi tandem; nam longi et multi videbantur
prae amore libertatis otiosae, ad cantandum de
medullis omnibus, <hi>Tibi dixit cor meum, Quaesivi vultum
tuum; vultum tuum, Domine, requiram <note>(Psal. XXVI, 8)</note>
            </hi>.</p>
</div2>

<div2>
          <head>CAPUT IV. <hi>Libri apud Cassiciacum scripti Epistolae ad Nebridium. De ablato repente dolore Dentium acerrimo, dum psalmos pie evolvit.</hi> </head>
<p>7. Et venit dies in quo etiam actu solverer a professione
rhetorica, unde jam cogitatu solutus eram.
Et factum est, et eruisti linguam meam, unde jam
erueras cor meum; et benedicebam tibi gaudens, profectus
in villam cum meis omnibus. Ibi quid egerim
in litteris, jam quidem servientibus tibi, sed adhuc
superbiae scholam, tanquam in pausatione anhelantibus,
testantur libri disputati cum praesentibus, et cum
ipso me solo coram te: quae autem cum absente Nebridio,
testantur epistolae. Et quando mihi sufficiat
tempus commemorandi omnia magna erga nos beneficia
tua in illo tempore, praesertim ad alia majora properanti?
Revocat enim me recordatio mea, et dulce
mihi fit, Domine, confiteri tibi quibus internis me stimulis
perdomueris, et quemadmodum me complanaveris,
humiliatis montibus et collibus cogitationum
mearum, et tortuosa mea direxeris, et aspera lenieris;
quoque modo ipsum etiam Alypium fratrem cordis
mei subegeris nomini unigeniti tui Domini et Salvatoris
nostri Jesu Christi, quod primo dedignabatur inseri
litteris nostris. Magis enim eas volebat redolere
gymnasiorum cedros, quas jam contrivit Dominus,
quam salubres herbas ecclesiasticas adversas serpentibus.</p>
<p>8. Quas tibi, Deus meus, voces dedi, cum legerem
Psalmos David, cantica fidelia, et sonos pietatis excludentes
turgidum spiritum; rudis in germano amore
tuo, catechumenus in villa cum catechumeno Alypio feriatus,
matre adhaerente nobis muliebri habitu, virili
fide, anili securitate, materna charitate, christiana
pietate? Quas tibi voces dabam in psalmis illis, et
quomodo in te inflammabar ex eis, et accendebar eos
recitare, si possem, toto orbe terrarum, adversus typhum
generis humani? Et tamen toto orbe cantantur,
et non est qui se abscondat a calore tuo. Quam vehementi
et acri dolore indignabar Manichaeis; et miserabar
<pb n="0767"/>
eos rursus, quod illa sacramenta, illa medicamenta
nescirent, et insani essent adversus antidotum quo
sani esse potuissent! Vellem ut alicubi juxta essent
tunc, et me nesciente quod ibi essent, intuerentur
faciem meam, et audirent voces meas, quando legi
quartum psalmum, in illo tunc otio, quid de me fecerit
ille psalmus. <hi>Cum invocarem, exaudivit me Deus justitiae
meae; in tribulatione dilatasti mihi. Miserere mei,
Domine, et exaudi orationem meam.</hi> Audirent, ignorante
me utrum audirent, ne me propter se illa dicere
putarent, quae inter haec verba dixerim. Quia et revera
nec ea dicerem, nec sic ea dicerem, si me ab eis
audiri viderique sentirem: nec, si dicerem, sic acciperent
quomodo mecum et mihi coram te de familiari
affectu animi mei.</p>
<p>9. Inhorrui timendo, ibidemque inferbui sperando
et exsultando in tua misericordia, Pater. Et haec omnia
exibant per oculos meos et vocem meam, cum conversus
ad nos spiritus tuus bonus ait nobis: <hi>Filii hominum,
quousque graves corde? Utquid diligitis vanitatem,
et quaeritis mendacium?</hi> Dilexeram enim vanitatem,
et quaesieram mendacium. Et tu, Domine, jam
magnificaveras Sanctum tuum, suscitans eum a mortuis,
et collocans ad dexteram tuam <note>(Marc. XVI, 19)</note>,
unde mitteret ex alto promissionem suam, Paracletum
Spiritum veritatis <note>(Joan. XIV, 16, 17)</note>: et miserat
eum jam <note>(Act. II, 1-4)</note>, sed ego nesciebam. Miserat
eum, quia jam magnificatus erat, resurgens a mortuis,
et ascendens in coelum. Ante autem Spiritus nondum
erat datus, quia Jesus nondum erat clarificatus <note>(Joan.
VII, 39)</note>. Et clamabat prophetia: <hi>Quousque graves
corde? Utquid diligitis vanitatem, et quaeritis mendacium?
et scitote quoniam Dominus magnificavit Sanctum
suum.</hi> Clamat, <hi>quousque;</hi> clamat, <hi>scitote:</hi> et ego tamdiu
nesciens vanitatem dilexi, et mendacium quaesivi;
et ideo audivi et contremui, quoniam talibus dicitur
qualem me fuisse reminiscebar. In phantasmatibus
enim quae pro veritate tenueram, vanitas erat et mendacium.
Et insonui multa graviter et fortiter in dolore
recordationis meae. Quae utinam audissent qui adhuc
usque diligunt vanitatem, et quaerunt mendacium. Forte
conturbarentur, et evomuissent illud; et exaudires
eos, cum clamarent ad te: quoniam vera morte carnis
mortuus est pro nobis, qui te interpellat pro nobis.</p>
<p>10. Legebam: <hi>Irascimini, et nolite peccare.</hi> Et quomodo
movebar, Deus meus, qui jam didiceram irasci
mihi de praeteritis, ut de caetero non peccarem? Et
merito irasci, quia non alia natura gentis tenebrarum
de me peccabat, sicut dicunt qui sibi non irascuntur,
et thesaurizant sibi iram in die irae et revelationis justi
<pb n="0768"/>
judicii tui <note>(Rom. II, 5)</note>. Nec jam bona mea foris erant,
nec oculis carneis in isto sole quaerebantur. Volentes
enim gaudere forinsecus, facile evanescunt; et effunduntur
in ea quae videntur et temporalia sunt, et imagines
eorum famelica cogitatione lambunt. Et o si fatigentur
inedia, et dicant: <hi>Quis ostendet nobis bona?</hi> 
Et dicamus, et audiant: <hi>Signatum est in nobis lumen
vultus tui, Domine.</hi> Non enim lumen nos sumus quod
illuminat omnem hominem <note>(Joan. I, 9)</note>; sed illuminamur
a te, ut qui fuimus aliquando tenebrae, simus
lux in te <note>(Ephes. V, 8)</note>. O si viderent internum aeternum,
quod ego quia gustaveram, frendebam, quoniam
non eis poteram ostendere, si afferrent ad me
cor in oculis suis foris a te, et dicerent: <hi>Quis ostendet
nobis bona?</hi> Ibi enim, ubi mihi iratus eram intus in
cubili, ubi compunctus eram, ubi sacrificaveram mactans
vetustatem meam, et inchoata meditatione renovationis
meae sperans in te; ibi mihi dulcescere coeperas,
et dederas laetitiam in corde meo. Et exclamabam
legens haec foris, et agnoscens intus; nec volebam
multiplicari terrenis bonis, devorans tempora, et devoratus
temporibus, cum haberem in aeterna simplicitate
aliud frumentum, et vinum, et oleum.</p>
<p>11. Et clamabam in consequenti versu clamore alto
cordis mei: <hi>O in pace! o in idipsum!</hi> o quid dixit: <hi>Obdormiam et somnum capiam!</hi> 
 Quoniam quis resistet
nobis, cum fiet sermo qui scriptus est: <hi>Absorta est
mors in victoriam? <note>(I Cor. XV, 54.)</note>
            </hi> Et tu es idipsum
valde qui non mutaris; et in te requies obliviscens laborum
omnium, quoniam nullus alius tecum, nec ad
alia multa adipiscenda, quae non sunt quod tu, sed <hi>tu,
Domine, singulariter in spe constituisti me.</hi> Legebam, et
ardebam; nec inveniebam quid facerem surdis mortuis,
ex quibus fueram pestis, latrator amarus et caecus
adversus Litteras de melle coeli melleas, et de lumine
tuo luminosas: et super inimicis Scripturae hujus
tabescebam.</p>
<p>12. Quando recordabor omnia dierum illorum feriatorum?
Sed nec oblitus sum nec silebo flagelli tui
asperitatem, et misericordiae tuae mirabilem celeritatem.
Dolore dentium tunc excruciabas me; et cum
in tantum ingravesceret ut non valerem loqui, ascendit
in cor meum admonere omnes meos qui aderant, ut
deprecarentur te pro me, Deum salutis omnimodae. Et
scripsi hoc in cera, et dedi ut eis legeretur. Mox ut
genua supplici affectu fiximus, fugit dolor ille. Sed
quis dolor? aut quomodo fugit? Expavi, fateor, Domine
<pb n="0769"/>
meus, Deus meus; nihil enim tale ab ineunte
aetate expertus fueram. Et insinuati sunt mihi in profundo
nutus tui; et gaudens in fide laudavi nomen
tuum. Et ea fides me securum esse non sinebat de
praeteritis peccatis meis, quae mihi per Baptismum
tuum remissa nondum erant.</p>
</div2>

<div2>
          <head>CAPUT V <hi>Ambrosium consulit quid legendum.</hi> </head>
<p>13. Renuntiavi, peractis vindemialibus; ut scholasticis
suis Mediolanenses venditorem verborum alium
providerent, quod et tibi ego servire delegissem, et
illi professioni, prae difficultate spirandi ac dolore pectoris,
non sufficerem. Et insinuavi per litteras antistitituo,
viro sancto Ambrosio pristinos errores meos,
et praesens votum meum, ut moneret quid potissimum
mihi de Libris tuis legendum esset, quo percipiendae
tantae gratiae paratior aptiorque fierem. At ille jussit
Isaiam prophetam; credo, quod prae caeteris Evangelii
vocationisque Gentium sit praenuntiator apertior.
Verumtamen ego primam hujus lectionem non intelligens,
totumque talem arbitrans, distuli repetendum
exercitatior in dominico eloquio.</p>
</div2>

<div2>
          <head>CAPUT VI. <hi>Mediolani baptizatur cum Alypio et Adeodato.</hi> </head>
<p>14. Inde ubi tempus advenit quo me nomen dare
oporteret, relicto rure, Mediolanum remeavimus.
Placuit et Alypio renasci in te mecum, jam induto
humilitate Sacramentis tuis congrua, et fortissimo domitori
corporis, usque ad Italicum solum glaciale nudo
pede obterendum insolito ausu. Adjunximus etiam
nobis puerum Adeodatum ex me natum carnaliter de
peccato meo. Tu bene feceras eum. Annorum erat
ferme quindecim, et ingenio praeveniebat multos graves
et doctos viros. Munera tua tibi confiteor, Domine
Deus meus, creator omnium, et multum potens reformare
 nostra deformia: nam ego in illo puero praeter
delictum nihil habebam. Quod enim enutriebatur a
nobis in disciplina tua, tu inspiraveras nobis, nullus
alius: munera tua tibi confiteor. Est liber noster qui
inscribitur, de Magistro: ipse ibi mecum loquitur. Tu
scis illius esse sensa omnia quae inseruntur ibi ex persona
collocutoris mei, cum esset in annis sexdecim.
Multa ejus alia mirabiliora expertus sum. Horrori
mihi erat illud ingenium; et quis praeter te talium
miraculorum opifex? Cito de terra abstulisti vitam
ejus; et securior eum recordor, non timens quidquam
pueritiae, nec adolescentiae, nec omnino homini illi.
Sociavimus eum coaevum nobis in gratia tua, educandum
in disciplina tua; et baptizati sumus, et fugit a
nobis sollicitudo vitae praeteritae. Nec satiabar illis
diebus dulcedine mirabili, considerare altitudinem
consilii tui super salutem generis humani. Quantum
flevi in hymnis et canticis tuis, suave sonantis Ecclesiae
tuae vocibus commotus acriter! Voces illae influebant
auribus meis, et eliquabatur veritas in cor meum; et
exaestuabat inde affectus pietatis, et currebant lacrymae,
<pb n="0770"/>
et bene mihi erat cum eis.</p>
</div2>

<div2>
          <head>CAPUT VII. <hi>Ecclesiastici cantus institutio Mediolani. Inventio corporum SS. Protasii et Gervasii.</hi> </head>
<p>15. Non longe coeperat Mediolanensis Ecclesia genus
hoc consolationis et exhortationis celebrare,
magno studio fratrum concinentium vocibus et cordibus.
Nimirum annus erat, aut non multo amplius, cum
Justina Valentiniani regis pueri mater, hominem tuum
Ambrosium persequeretur, haeresis suae causa, qua
fuerat seducta ab Arianis. Excubabat pia plebs in
ecclesia, mori parata cum episcopo suo, servo tuo.
Ibi mater mea, ancilla tua, sollicitudinis et vigiliarum
primas tenens, orationibus vivebat. Nos adhuc frigidi
a calore Spiritus tui, excitabamur tamen civitate attonita
atque turbata. Tunc hymni et psalmi ut canerentur
secundum morem orientalium partium, ne populus
moeroris taedio contabesceret, institutum est; et ex
illo in hodiernum retentum, multis jam ac pene omnibus
gregibus tuis, et per caetera orbis imitantibus.</p>
<p>16. Tunc memorato antistiti tuo per visum aperuisti,
quo loco laterent martyrum corpora Protasii
et Gervasii, quae per tot annos incorrupta in thesauro
secreti tui recondideras, unde opportune promeres ad
coercendam rabiem femineam, sed regiam. Cum enim
propalata et effossa digno cum honore transferrentur
ad Ambrosianam basilicam, non solum quos immundi
vexabant spiritus, confessis eisdem daemonibus sanabantur,
verum etiam quidam plures annos caecus civis
civitatique notissimus, cum populi tumultuantis laetitiae
 causam quaesisset atque audisset, exsilivit,
eoque se ut duceret, suum ducem rogavit. Quo perductus,
impetravit admitti, ut sudario tangeret feretrum
pretiosae in conspectu tuo mortis sanctorum
tuorum <note>(Psal. CXV, 15)</note>. Quod ubi fecit, atque admovit
oculis, confestim aperti sunt. Inde fama discurrens,
inde laudes tuae ferventes, lucentes, inde illius inimicae
animus etsi ad credendi sanitatem non ampliatus,
a persequendi tamen furore compressus est.
Gratias tibi, Deus meus. Unde et quo duxisti recordationem
meam, ut haec etiam confiterer tibi, quae
magna oblitus praeterieram? Et tamen tunc cum ita
fragraret odor unguentorum tuorum, non currebamus
post te <note>(Cantic. I, 3)</note>, et ideo plus flebam inter cantica
hymnorum tuorum, olim suspirans tibi, et tandem
respirans, quantum patet aura in domo fenea.</p>
</div2>

<div2>
          <head>CAPUT VIII. <hi>Evodii conversio. Matris obitus, ejusque a teneris educatio.</hi> </head>
<p>17. Qui habitare facis unanimes in domo <note>(Psal.
LXVII, 7)</note>, consociasti nobis et Evodium juvenem ex
<pb n="0771"/>
nostro municipio. Qui cum agens in rebus militaret,
prior nobis ad te conversus est et baptizatus, et relicta
militia saeculari, accinctus in tua. Simul eramus,
simul habitaturi placito sancto. Quaerebamus quisnam
locus nos utilius haberet servientes tibi: pariter remeabamus
in Africam. Et cum apud Ostia Tiberina
essemus, mater defuncta est. Multa praetereo, quia
multum festino. Accipe confessiones meas et gratiarum
actiones, Deus meus, de rebus innumerabilibus
etiam in silentio. Sed non praeteribo quidquid mihi
anima parturit de illa famula tua, quae me parturivit;
et carne, ut in hanc temporalem; et corde, ut in
aeternam lucem nascerer. Non ejus, sed tua dicam
dona in ea; neque enim seipsam fecerat, aut educaverat
seipsam. Tu creasti eam, nec pater nec mater
sciebat qualis ex eis fieret. Et erudivit eam in timore
tuo virga Christi tui, regimen unici Filii tui in domo
fideli, bono membro Ecclesiae tuae. Nec tantam erga
suam disciplinam diligentiam matris praedicabat, quantam
famulae cujusdam decrepitae, quae patrem ejus
infantem portaverat, sicut dorso grandiuscularum
puellarum parvuli portari solent. Cujus rei gratia, et
propter senectam ac mores optimos, in domo christiana
satis a dominis honorabatur. Unde etiam curam
dominicarum filiarum commissam sibi diligenter gerebat,
et erat in eis coercendis, cum opus esset,
sancta severitate vehemens, atque in docendis sobria
prudentia. Nam eas, praeter illas horas quibus ad
mensam parentum moderatissime alebantur, etiamsi
exardescerent siti, nec aquam bibere sinebat, praecavens
consuetudinem malam, et addens verbum sanum: <hi>Modo aquam bibitis, quia in potestate vinum non
habetis; cum autem ad maritos veneritis, factae dominae
apothecarum et cellariorum, aqua sordebit, sed mos potandi
praevalebit.</hi> 
 Hac ratione praecipiendi et auctoritate
imperandi frenabat aviditatem tenerioris aetatis,
et ipsam puellarum sitim formabat ad honestum modum,
ut jam nec liberet quod non deceret.</p>
<p>18. Et surrepserat tamen, sicut mihi filio famula
tua narrabat, surrepserat ei vinolentia. Nam cum de
more, tanquam puella sobria, juberetur a parentibus
de cuppa vinum depromere, submisso poculo qua desuper
patet, priusquam in lagunculam funderet merum,
primoribus labris sorbebat exiguum, quia non
poterat amplius, sensu recusante. Non enim ulla temulenta
 cupidine faciebat hoc, sed quibusdam
superfluentibus aetatis excessibus, qui ludicris moribus
ebulliunt, et in puerilibus animis majorum pondere premi
solent Itaque ad illud modicum quotidiana modica
addendo; quoniam qui modica spernit, paulatim decidit <note>(Eccli. XIX, 1)</note>;
in eam consuetudinem lapsa erat,
ut prope jam plenos mero caliculos inhianter hauriret.
Ubi tunc sagax anus, et vehemens illa prohibitio?
Numquid valebat aliquid adversus latentem morbum,
nisi tua medicina, Domine, vigilaret super nos?
<pb n="0772"/>
Absente patre et matre et nutritoribus, tu praesens,
qui creasti, qui vocas, qui etiam per praepositos homines
boni aliquid agis ad animarum salutem, quid
tunc egisti, Deus meus? unde curasti? unde sanasti?
Nonne protulisti durum et acutum ex altera anima
convicium, tanquam medicinale ferrum ex occult
provisionibus tuis, et uno ictu putredinem illam praecidisti?
Ancilla enim cum qua solebat accedere a
cuppam, litigans cum domina minore, ut fit, sola cum
sola, objecit hoc crimen, amarissima insultation
vocans meribibulam. Quo illa stimulo percussa, respexit
foeditatem suam, confestimque damnavit atque
exuit. Sicut amici adulantes pervertunt, sic inimici
litigantes plerumque corrigunt. Nec tu quod per eos
agis, sed quod ipsi voluerunt, retribuis eis. Illa enim
irata exagitare appetivit minorem dominam, non sanare:
et ideo clanculo, aut quia ita eas invenerat locus
et tempus litis; aut ne forte et ipsa periclitaretur
quod tam sero prodidisset. At tu, Domine, rector coelitum
 et terrenorum, ad usus tuos contorquens profunda
torrentis, fluxum saeculorum ordinans turbulentum,
etiam de alterius animae insania sanasti
alteram; ne quisquam cum hoc advertit, potentiae
suae tribuat, si verbo ejus alius corrigatur, quem vult
corrigi.</p>
</div2>

<div2>
          <head>CAPUT IX. <hi>Laudabiles matris suae mores prosequitur.</hi> </head>
<p>19. Educata itaque pudice ac sobrie, potiusque
te subdita parentibus, quam a parentibus tibi, ubi
plenis annis nubilis facta est, tradita viro servivit veluti
domino; et sategit eum lucrari tibi, loquens te
illi moribus suis, quibus eam pulchram faciebas, et
reverenter amabilem atque mirabilem viro. Ita autem
toleravit cubilis injurias, ut nullam de hac re cum
marito haberet unquam simultatem. Exspectabat enim
misericordiam tuam super eum, ut in te credens castificaretur.
Erat vero ille praeterea, sicut benevolentia
praecipuus, ita ira fervidus. Sed noverat haec non resistere
irato viro, non tantum facto, sed ne verbo
quidem. Jam vero refracto et quieto, cum opportunum
videret, rationem facti sui reddebat, si forte ille inconsideratius
commotus fuerat. Denique, cum matronae
multae quarum viri mansuetiores erant, plagarum
vestigia, etiam dehonestata facie gererent, inter
amica colloquia illae arguebant maritorum vitam, haec
earum linguam, veluti per jocum graviter admonens,
ex quo illas tabulas quae matrimoniales vocantur, recitari
audissent, tanquam instrumenta quibus ancillae
factae essent, deputare debuisse; proinde memores
conditionis, superbire adversus dominos non oportere.
Cumque mirarentur illae scientes quam ferocem conjugem
sustineret, nunquam fuisse auditum, aut aliquo
indicio claruisse, quod Patricius ceciderit uxorem,
aut quod a se invicem vel unum diem domestica lite
dissenserint, et causam familiariter quaererent; docebat
illa institutum suum, quod supra memoravi.
<pb n="0773"/>
Quae observabant, expertae gratulabantur; quae non
observabant, subjectae vexabantur.</p>
<p>20. Socrum etiam suam primo susurris malarum
ancillarum adversus se irritatam, sic vicit obsequiis,
perseverans tolerantia et mansuetudine, ut illa ultro
filio suo medias linguas famularum proderet, quibus
inter se et nurum pax domestica turbabatur, expeteretque
vindictam. Itaque posteaquam ille, et matri obtemperans,
et curans familiae disciplinam, et concordiae
suorum consulens, proditas ad prodentis arbitrium
verberibus coercuit; promisit illa talia de se praemia
sperare debere, quaecumque de sua nuru sibi, quo
placeret, mali aliquid loqueretur: nullaque jam audente,
memorabili inter se benevolentiae suavitate vixerunt.</p>
<p>21. Hoc quoque illi bono mancipio tuo, in cujus
utero me creasti, Deus meus, misericordia mea,
munus grande donaveras, quod inter dissidentes atque
discordes quaslibet animas, ubi poterat, tam se praebebat
pacificam, ut cum ab utraque multa de invicem
audiret amarissima, qualia solet eructare turgens
atque indigesta discordia, quando praesenti amicae de
absente inimica per acida colloquia cruditas exhalatur
odiorum; nihil tamen alteri de altera proderet, nisi
quod ad eas reconciliandas valeret. Parvum hoc bonum
mihi videretur, nisi turbas innumerabiles tristis experirer,
nescio qua horrenda pestilentia peccatorum
latissime pervagante, non solum iratorum inimicorum
iratis inimicis dicta prodere, sed etiam quae non dicta
sunt addere; cum contra homini humano parum esse
debeat inimicitias hominum nec excitare nec augere
male loquendo, nisi eas etiam exstinguere bene loquendo
studuerit; qualis illa erat, docente te magistro
intimo in schola pectoris.</p>
<p>22. Denique etiam virum suum jam in extrema vita
temporali ejus lucrata est tibi, nec in eo jam fideli
planxit quod in nondum fideli toleraverat. Erat etiam
serva servorum tuorum. Quisquis eorum noverat eam,
multum in ea laudabat et honorabat et diligebat te;
quia sentiebat praesentiam tuam in corde ejus, sanctae
conversationis fructibus testibus. Fuerat enim unius
viri uxor, mutuam vicem parentibus reddiderat, domum
suam pie tractaverat, in operibus bonis testimonium
habebat. Nutrierat filios, toties eos parturiens,
quoties abs te deviare cernebat. Postremo nobis, Domine,
omnibus, quia ex munere tuo sinis loqui servis
tuis, qui ante dormitionem ejus in te jam consociati
vivebamus percepta gratia Baptismi tui, ita curam
gessit, quasi omnes genuisset, ita servivit quasi ab
omnibus genita fuisset.</p>
</div2>

<div2>
          <head>CAPUT X. <hi>Colloquium cum matre de regno coelorum.</hi> </head>
<p>23. Impendente autem die quo ex hac vita erat
exitura, quem diem tu noveras, ignorantibus nobis;
provenerat, ut credo, procurante te occultis tuis modis,
ut ego et ipsa soli staremus incumbentes ad quamdam
<pb n="0774"/>
fenestram, unde hortus intra domum quae nos habebat
prospectabatur, illic apud Ostia Tiberina, ubi remoti
a turbis post longi itineris laborem instaurabamus
nos navigationi: colloquebamur ergo soli valde dulciter;
et praeterita obliviscentes, in ea quae ante sunt
extenti <note>(Philipp. III, 13)</note>, quaerebamus inter nos apud
praesentem Veritatem, quod tu es, qualis futura esset
vita aeterna sanctorum, quam nec oculus vidit, nec
auris audivit, nec in cor hominis ascendit <note>(I Cor. II, 9)</note>.
Sed inhiabamus ore cordis in superna fluenta fontis
tui, fontis vitae qui est apud te <note>(Psal. XXXV, 10)</note>, ut
inde pro captu nostro aspersi, quoque modo rem
tantam cogitaremus.</p>
<p>24. Cumque ad eum finem sermo perduceretur, ut
carnalium sensuum delectatio quantalibet, in quantalibet
luce corporea, prae illius vitae jucunditate, non
comparatione, sed ne commemoratione quidem digna
videretur; erigentes nos ardentiore affectu in idipsum,
perambulavimus gradatim cuncta corporalia, et ipsum
coelum, unde sol et luna et stellae lucent super terram.
Et adhuc ascendebamus interius cogitando, et loquendo,
et mirando opera tua; et venimus in mentes nostras,
et transcendimus eas, ut attingeremus regionem
ubertatis indeficientis, ubi pascis Israel in aeternum
veritatis pabulo, et ubi vita sapientia est, per quam
fiunt omnia ista, et quae fuerunt, et quae futura sunt;
et ipsa non fit, sed sic est ut fuit, et sic erit semper;
quin potius fuisse, et futurum esse non est in ea, sed
esse solum, quoniam aeterna est: nam fuisse et futurum
esse, non est aeternum. Et dum loquimur et
inhiamus illi, attigimus eam modice toto ictu cordis;
et suspiravimus et reliquimus ibi religatas primitias
spiritus, et remeavimus ad strepitum oris nostri, ubi
verbum et incipitur et finitur. Et quid simile Verbo
tuo Domino nostro, in se permanenti sine vetustate,
atque innovanti omnia? <note>(Sap. VII, 27.)</note> </p>
<p>25. Dicebamus ergo: Si cui sileat tumultus carnis,
sileant phantasiae terrae et aquarum et aeris, sileant
et poli, et ipsa sibi anima sileat, et transeat se non se
cogitando, sileant somnia et imaginariae revelationes,
omnis lingua et omne signum, et quidquid transeundo
fit, si cui sileat omnino; quoniam si quis audiat, dicunt
haec omnia, Non ipsa nos fecimus, sed fecit nos qui
manet in aeternum <note>(Psal. XCIX, 3, 5)</note>: his dictis si
jam taceant quoniam erexerunt aurem in eum qui
fecit ea, et loquatur ipse solus, non per ea, sed per
seipsum, ut audiamus verbum ejus, non per linguam
carnis, neque per vocem angeli, nec per sonitum
nubis, nec per aenigma similitudinis; sed ipsum quem
in his amamus, ipsum sine his audiamus, sicut nunc
extendimus nos, et rapida cogitatione attigimus
aeternam Sapientiam super omnia manentem; si continuetur
hoc, et subtrahantur aliae visiones longe
imparis generis, et haec una rapiat et absorbeat et recondat
in interiora gaudia spectatorem suum, ut talis
sit sempiterna vita, quale fuit hoc momentum intelligentiae,
<pb n="0775"/>
cui suspiravimus; nonne hoc est, <hi>Intra in
gaudium Domini tui? <note>(Matth. XXV, 21)</note>
            </hi>. Et istud
quando? An cum omnes resurgemus, sed non omnes
immutabimur? <note>(I Cor. XV, 51.)</note> </p>
<p>26. Dicebam talia, etsi non isto modo et his verbis,
tamen, Domine, tu scis quod illo die, cum talia loqueremur,
et mundus iste nobis inter verba vilesceret
cum omnibus delectationibus suis, tunc ait illa: <hi>Fili,
quantum ad me attinet, nulla jam re delector in hac vita.
Quid hic faciam adhuc, et cur hic sim nescio, jam consumpta
spe hujus saeculi. Unum erat propter quod in hac
vita aliquantum immorari cupiebam, ut te christianum
catholicum viderem, priusquam morerer. Cumulatius
hoc mihi Deus meus praestitit, ut te etiam, contempta
felicitate terrena, servum ejus videam: quid hic
facio?</hi> </p>
</div2>

<div2>
          <head>CAPUT XI. <hi>De ecstasi et morte matris.</hi> </head>
<p>27. Ad haec ei quid responderim, non satis recolo.
Cum interea vix intra quinque dies, aut non multo
amplius decubuit febribus. Et cum aegrotaret, quodam
die defectum animae passa est, et paululum subtracta
a praesentibus. Nos concurrimus, sed cito reddita est
sensui, et aspexit astantes me et fratrem meum, et ait
nobis quasi quaerenti similis: <hi>Ubi eram?</hi> Deinde nos
intuens moerore attonitos: <hi>Ponetis hic,</hi> inquit, <hi>matrem
vestram?</hi> Ego silebam, et fletum frenabam. Frater
autem meus quiddam locutus est, quo eam non peregre,
sed in patria defungi tanquam felicius optaret. Quo
audito, illa vultu anxio reverberans eum oculis quod
talia saperet, atque inde me intuens: <hi>Vide,</hi> ait, <hi>quid
dicit.</hi> Et mox ambobus: <hi>Ponite,</hi> inquit, <hi>hoc corpus ubicumque;
nihil vos ejus cura conturbet; tantum illud
vos rogo, ut ad Domini altare memineritis mei ubi
fueritis.</hi> Cumque hanc sententiam verbis quibus poterat
explicasset, conticuit; et ingravescente morbo
exercebatur.</p>
<p>28. Ego vero cogitans dona tua, Deus invisibilis,
quae immittis in corda fidelium tuorum, et proveniunt
inde fruges admirabiles; gaudebam et gratias agebam
tibi, recolens quod noveram, quanta cura semper
aestuasset de sepulcro quod sibi providerat et praeparaverat
juxta corpus viri sui. Quia enim valde concorditer
vixerant, id etiam volebat, ut est animus
humanus minus capax divinorum, adjungi ad illam
felicitatem, et commemorari ab hominibus, concessum
sibi esse post transmarinam peregrinationem, ut conjuncta
terra amborum conjugum terra tegeretur.
Quando autem ista inanitas plenitudine bonitatis tuae
coeperat in ejus corde non esse, nesciebam, et laetabar
admirans quod sic mihi aperuisset; quanquam
et in illo sermone nostro ad fenestram cum dixit, <hi>Jam
quid hic facio?</hi> non apparuit desiderare in patria mori.
Audivi etiam postea, quod jam cum Ostiis essemus,
cum quibusdam amicis meis materna fiducia colloquebatur
<pb n="0776"/>
quodam die de contemptu vitae hujus et bono
mortis, ubi ipse non aderam; illisque stupentibus virtutem
feminae, quam tu dederas ei, quaerentibusque
utrum non formidaret tam longe a sua civitate corpus
relinquere: <hi>Nihil,</hi> inquit, <hi>longe est Deo; neque timendum
est ne ille non agnoscat in fine saeculi, unde me resuscitet.</hi> 
Ergo die nono aegritudinis suae, quinquagesimo
et sexto anno aetatis suae, trigesimo et tertio
aetatis meae, anima illa religiosa et pia corpore
soluta est.</p>
</div2>

<div2>
          <head>CAPUT XII. <hi>Quomodo luxerit mortem matris. Sacrificium pro defunctis.</hi> </head>
<p>29. Premebam oculos ejus, et confluebat in praecordia
mea moestitudo ingens, et transfluebat in lacrymas;
ibidemque oculi mei violento animi imperio resorbebant
fontem suum usque ad siccitatem, et in tali
luctamine valde male mihi erat. Tum vero ubi efflavit
extremum spiritum, puer Adeodatus exclamavit in
planctum, atque ab omnibus nobis coercitus tacuit.
Hoc modo etiam meum quiddam puerile quod labebatur
in fletus juvenili voce cordis, coercebatur et tacebat.
Neque enim decere arbitrabamur funus illud
questibus lacrymosis gemitibusque celebrare; quia
his plerumque solet deplorari quaedam miseria morientium,
aut quasi omnimodo exstinctio. At illa nec
misere moriebatur, nec omnino moriebatur. Hoc et
documentis morum ejus, et fide non ficta, rationibusque
certis tenebamus.</p>
<p>30. Quid ergo erat quod intus mihi graviter dolebat,
nisi ex consuetudine simul vivendi dulcissima et charissima
repente disrupta vulnus recens? Gratulabar
quidem testimonio ejus, quod in ea ipsa ultima aegritudine,
obsequiis meis interblandiens, appellabat me
pium, et commemorabat grandi dilectionis affectu
nunquam se audisse ex ore meo jaculatum in se durum
aut contumeliosum sonum. Sed tamen quid tale,
Deus meus, qui fecisti nos, quid comparabile habebat
honor a me delatus illi, et servitus ab illa mihi? Quoniam
itaque deserebar tam magno ejus solatio, sauciabatur
anima mea, et quasi dilaniabatur vita, quae
una facta erat ex mea et illius.</p>
<p>31. Cohibito ergo a fletu illo puero, Psalterium arripuit
Evodius, et cantare coepit psalmum; cui respondebamus
omnis domus: <hi>Misericordiam et judicium
cantabo tibi, Domine <note>(Psal. C. 1)</note>
            </hi>. Audito autem quid
ageretur, convenerunt multi fratres ac religiosae feminae;
et de more illis, quorum officium erat, funus
curantibus, ego in parte ubi decenter poteram, cum
eis qui me non deserendum esse censebant, quod erat
tempori congruum disputabam; eoque fomento veritatis
mitigabam cruciatum tibi notum, illis ignorantibus
et intente audientibus, et sine sensu doloris
<pb n="0777"/>
me esse arbitrantibus. At ego in auribus tuis, ubi eorum
nullus audiebat, increpabam mollitiem affectus
mei, et constringebam fluxum moeroris, cedebatque
mihi paululum; rursusque impetu suo ferebatur, non
usque ad eruptionem lacrymarum, nec usque ad vultus
mutationem, sed ego sciebam quid corde premerem.
Et quia mihi vehementer displicebat tantum in
me posse haec humana, quae ordine debito et sorte
conditionis nostrae accidere necesse est, alio dolore
dolebam dolorem meum, et duplici tristitia macerabar.</p>
<p>32. Cum ecce corpus elatum est, imus, redimus
sine lacrymis. Nam neque in eis precibus quas tibi
fudimus, cum offerretur pro ea sacrificium pretii nostri,
jam juxta sepulcrum posito cadavere, priusquam
deponeretur, sicut illic fieri solet, nec in eis precibus ego
flevi: sed toto die graviter in occulto moestus eram,
et mente turbata rogabam te, ut poteram, quo sanares
dolorem meum, nec faciebas; credo, commendans
memoriae meae, vel hoc uno documento, omnis consuetudinis
vinculum, etiam adversus mentem quae jam
non fallaci verbo pascitur. Visum etiam mihi est ut
irem lavatum, quod audieram inde balneis nomen inditum,
quia Graeci <foreign xml:lang="greek">βαλανεῖον</foreign> dixerint, quod anxietatera
pellat ex animo. Ecce et hoc confiteor misericordiae
tuae, Pater orphanorum, quoniam lavi, et talis eram
qualis priusquam lavissem. Neque enim exsudavit de
corde meo moeroris amaritudo. Deinde dormivi et
evigilavi, et non parva ex parte mitigatum inveni dolorem
meum; atque ut eram in lecto meo solus, recordatus
sum veridicos versus Ambrosii tui; tu es enim</p>
<p>
            <l>Deus, creator omnium,</l>
<l>Polique rector, vestiens</l>
<l>Diem decoro lumine,</l>
<l>Noctem sopora gratia:</l>
          </p>
<p>
            <l>Artus solutos ut quies</l>
<l>Reddat laboris usui,</l>
<l>Mentesque fessas allevet,</l>
<l>Luctusque solvat anxios.</l>
          </p>
<p>33. Atque inde paulatim reducebam in pristinum
sensum ancillam tuam, conversationemque ejus piam
in te, et sancte in nos blandam atque morigeram,
qua subito destitutus sum; et libuit flere in conspectu
tuo de illa et pro illa, de me et pro me. Et dimisi
lacrymas quas continebam, ut effluerent quantum vellent,
substernens eas cordi meo; et requievit in eis,
quoniam ibi erant aures tuae, non cujusquam hominis
superbe interpretantis ploratum meum. Et nunc,
Domine, confiteor tibi in litteris. Legat qui volet, et
interpretetur ut volet, et si peccatum invenerit, flevisse
me matrem exigua parte horae, matrem oculis
meis interim mortuam, quae me multos annos fleverat
ut oculis tuis viverem, non irrideat; sed potius, si est
<pb n="0778"/>
grandi charitate, pro peccatis meis fleat ipse ad te Patrem
omnium fratrum Christi tui.</p>
</div2>

<div2>
          <head>CAPUT XIII. <hi>Orat pro matre defuncta.</hi> </head>
<p>34. Ego autem, jam sanato corde ab illo vulnere in
quo poterat redargui carnalis affectus, fundo tibi,
Deus noster, pro illa famula tua longe aliud lacrymarum
genus, quod manat de concusso spiritu consideratione
periculorum omnis animae quae in Adam moritur.
Quanquam illa in Christo vivificata <note>(I Cor. XV,
22)</note>, etiam nondum a carne resoluta, sic vixerit ut
laudetur nomen tuum in fide moribusque ejus; non
tamen audeo dicere, ex quo eam per Baptismum regenerasti,
nullum verbum exisse ab ore ejus contra
praeceptum tuum. Et dictum est a Veritate Filio tuo: <hi>Si quis dixerit fratri suo, Fatue, reus erit gehennae
ignis 
 <note>(Matth. V, 22)</note>
            </hi>. Et vae etiam laudabili vitae hominum,
si, remota misericordia, discutias eam. Quia
vero non exquiris delicta vehementer, fiducialiter speramus
aliquem apud te locum invenire indulgentiae.
Quisquis autem tibi enumerat vera merita sua, quid
tibi enumerat nisi munera tua? O si cognoscant se
homines homines, et qui gloriatur, in Domino glorietur!
 <note>(II Cor. X, 17.)</note> </p>
<p>35. Ego itaque, laus mea et vita mea, Deus cordis
mei, sepositis paulisper bonis ejus actibus, pro
quibus tibi gaudens gratias ago, nunc pro peccatis
matris meae deprecor te; exaudi me per Medicinam
vulnerum nostrorum quae pependit in ligno, et sedens
ad dexteram tuam, te interpellat pro nobis <note>(Rom. VIII,
34)</note>. Scio misericorditer operatam, et ex corde dimisisse
debita debitoribus suis; dimitte illi et tu debita
sua <note>(Matth. VI, 12)</note>, si qua etiam contraxit per tot
annos post aquam salutis. Dimitte, Domine, dimitte
obsecro, ne intres cum ea in judicium <note>(Psal. CXLII,
2)</note>. Superexaltet misericordia judicium <note>(Jacobi II, 13)</note>,
quoniam eloquia tua vera sunt, et promisisti misericordiam
misericordibus <note>(Matth. V, 7)</note>: quod ut essent,
tu dedisti eis, qui misereberis cui misertus eris, et
misericordiam praestabis cui misericors fueris <note>(Exod.
XXXIII, 19; Rom. IX, 15)</note>.</p>
<p>36. Et credo jam feceris quod te rogo, sed voluntaria
oris mei approba, Domine <note>(Psal. CXVIII, 108)</note>. Namque
illa imminente die resolutionis suae non cogitavit
suum corpus sumptuose contegi, aut condiri aromatibus,
aut monumentum electum concupivit, aut curavit
sepulcrum patrium; non ista mandavit nobis: sed
tantummodo memoriam sui ad altare tuum fieri desideravit,
cui nullius diei praetermissione servierat;
unde sciret dispensari victimam sanctam, qua deletum
est chirographum quod erat contrarium nobis <note>(Coloss. II, 14)</note>,
qua triumphatus est hostis computans
delicta nostra, et quaerens quid objiciat, et nihil inveniens
in illo in quo vincimus. Quis ei refundet innocentem
sanguinem? Quis ei restituet pretium quo nos
<pb n="0779"/>
emit ut nos auferat ei? Ad cujus pretii nostri sacramentum
ligavit ancilla tua animam suam vinculo fidei.
Nemo a protectione tua disrumpat eam. Non se interponat
nec vi nec insidiis leo et draco: neque enim
respondebit illa nihil se debere, ne convincatur et
obtineatur ab accusatore caliido; sed respondebit dimissa
debita sua ab eo, cui nemo reddet quod pro
nobis non debens reddidit.</p>
<p>37. Sit ergo in pace cum viro, ante quem nulli et
post quem nulli nupta est, cui servivit fructum tibi
afferens cum tolerantia <note>(Luc. VIII, 15)</note>, ut eum quoque
lucraretur tibi. Et inspira, Domine meus, Deus
meus, inspira servis tuis fratribus meis, filiis tuis
dominis meis, quibus et voce et corde et litteris servio,
ut quotquot haec legerint, meminerint ad altare
<pb n="0780"/>
tuum Monnicae famulae tuae, cum Patricio quondam
ejus conjuge, per quorum carnem introduxisti me in
hanc vitam, quemadmodum nescio. Meminerint cum
affectu pio parentum meorum in hac luce transitoria,
et fratrum meorum sub te patre in matre Catholica,
et civium meorum in aeterna Jerusalem, cui suspirat
peregrinatio populi tui ab exitu usque ad reditum; ut
quod a me illa poposcit extremum, uberius illi praestetur
in multorum orationibus per confessiones, quam
per orationes meas.</p>
</div2>
      </div1>

<div1>
        <head> <hi>LIBER DECIMUS.</hi> Scrutatur deinceps, ac palam contestatur, non qualis antea esset, sed qualis nunc. Deum quem diligit studet indicare; dumque per singula ducit rerum genera, multis explicat memoriae vim plane stupendam, et quod sua in memoria locum Deus habeat gratulatur. Inquirit in actus, in sensus, et affectus suos ex triplici tentatione voluptatis, curiositatis, ac superbiae. Dominum Christum unum mediatorem Dei et hominum confitetur, ejusque ope animi sui languores omnes sanandos esse confidit.</head>
<div2>
          <head>CAPUT PRIMUM. <hi>In Deo solo spes et gaudium.</hi> </head>
<pb n="0779"/>
<p>1. Cognoscam te, cognitor meus, cognoscam sicut
et cognitus sum <note>(I Cor. XIII, 12)</note>. Virtus animae meae,
intra in eam, et coapta tibi, ut habeas et possideas
sine macula et ruga <note>(Ephes. V, 27)</note>. Haec est spes mea,
ideo loquor; et in ea spe gaudeo, quando sanum
gaudeo. Caetera vero vitae hujus tanto minus flenda,
quanto magis fletur; et tanto magis flenda, quanto
minus fletur in eis. Ecce enim veritatem dilexisti <note>(Psal. L, 8)</note>,
quoniam qui facit eam, venit ad lucem <note>(Joan. III, 21)</note>.
Volo eam facere in corde meo coram
te in confessione; in stilo autem meo coram multis
testibus.</p>
</div2>

<div2>
          <head>CAPUT II. <hi>Cum Deo nota sint arcana, quid est confiteri illi.</hi> </head>
<p>2. Et tibi quidem, Domine, cujus oculis nuda est
abyssus humanae conscientiae, quid occultum esset in
me, etiamsi nollem confiteri tibi? Te enim mihi absconderem,
non me tibi. Nunc autem quod gemitus
meus testis est displicere me mihi, tu refulges et places,
et amaris et desideraris; ut erubescam de me, et
abjiciam me atque eligam te, et nec tibi nec mihi
placeam nisi de te. Tibi ergo, Domine, manifestus
sum quicumque sim; et quo fructu tibi confitear, dixi.
Neque enim id ago verbis carnis et vocibus, sed verbis
animae et clamore cogitationis, quem novit auris
tua. Cum enim malus sum, nihil est aliud confiteri
tibi, quam displicere mihi; cum vero pius, nihil est
aliud confiteri tibi, quam hoc non tribuere mihi: quoniam
tu, Domine, benedicis justum <note>(Psal. V, 13)</note>, sed
<pb n="0780"/>
prius eum justificas impium <note>(Rom. IV, 5)</note>. Confessio
itaque mea, Deus meus, in conspectu tuo tibi tacite
fit, et non tacite. Tacet enim strepitu, clamat affectu.
Neque enim dico recti aliquid hominibus, quod non
a me tu prius audieris; aut etiam tu aliquid tale audis
a me, quod non mihi tu prius dixeris.</p>
</div2>

<div2>
          <head>CAPUT III. <hi>Quo fructu confitebitur deinceps quis sit, non quis fuerit.</hi> </head>
<p>3. Quid mihi ergo est cum hominibus ut audiant
confessiones meas, quasi ipsi sanaturi sint omnes languores
meos? Curiosum genus ad cognoscendam vitam
alienam, desidiosum ad corrigendam suam. Quid
a me quaerunt audire qui sim, qui nolunt a te audire
qui sint? Et unde sciunt, cum a meipso de meipso
audiunt, an verum dicam; quandoquidem nemo scit
hominum quid agatur in homine, nisi spiritus hominis
qui in ipso est <note>(I Cor. II, 11)</note>? Si autem a te audiant
de seipsis, non poterunt dicere, Mentitur Dominus.
Quid est enim a te audire de se, nisi cognoscere
se? Quis porro cognoscit, et dicit, Falsum est,
nisi ipse mentiatur? Sed quia charitas omnia credit <note>(Ibid. XIII, 7)</note>,
inter eos utique quos connexos sibim et
unum facit, ego quoque, Domine, etiam sic tibi confiteor,
ut audiant homines, quibus demonstrare non
possum an vera confitear; sed credunt mihi quorum
mihi aures charitas aperit.</p>
<p>4. Verumtamen tu, medice meus intime, quo fructu
ista faciam, eliqua mihi. Nam confessiones praetoritorum
malorum meorum, quae remisisti et texisti ut
beares me in te <note>(Psal. XXXI, 1)</note>, mutans animam
meam fide et Sacramento tuo, cum leguntur et audiuntur,
<pb n="0781"/>
excitant cor ne dormiat in desperatione et
dicat, Non possum; sed evigilet in amore misericordiae
tuae et dulcedine gratiae tuae, qua potens est omnis
infirmus, qui sibi per ipsam fit conscius infirmitatis
suae. Et delectat bonos audire praeterita mala eorum
qui jam carent eis; nec ideo delectat quia mala sunt,
sed quia fuerunt et non sunt. Quo itaque fructu, Domine
meus cui quotidie confitetur conscientia mea,
spe misericordiae tuae securior quam innocentia sua;
quo fructu, quaeso, etiam hominibus coram te confiteor
per has litteras adhuc quis ego sim, non quis
fuerim? Nam illum fructum vidi et commemoravi.
Sed quis adhuc sim, ecce in ipso tempore confessionum
mearum, et multi hoc nosse cupiunt qui me noverunt
et non me noverunt, qui ex me vel de me aliquid
audierunt; sed auris eorum non est ad cor
meum, ubi ego sum quicumque sum. Volunt ergo audire
confitentem me quid ipse intus sim, quo nec
oculum nec aurem nec mentem possunt intendere;
credituri tamen volunt, numquid cognituri? Dicit enim
eis charitas qua boni sunt non mentiri me de me
confitentem, et ipsa in eis credit mihi.</p>
</div2>

<div2>
          <head>CAPUT IV. <hi>Quod magni sint fructus hujusmodi confessionis.</hi> </head>
<p>5. Sed quo fructu id volunt? An congratulari mihi
cupiunt cum audierint quantum ad te accedam munere
tuo, et orare pro me cum audierint quantum retarder
pondere meo? Indicabo me talibus. Non enim
parvus est fructus, Domine Deus meus, ut a multis
tibi gratiae agantur de nobis, et a multis rogeris pro
nobis. Amet in me fraternus animus quod amandum
doces, et doleat in me quod dolendum doces. Animus
ille hoc faciat fraternus, non extraneus, non filiorum
alienorum, quorum os locutum est vanitatem, et dextera
eorum dextera iniquitatis <note>(Psal. CXLIII, 8)</note>; sed
fraternus ille qui cum approbat me, gaudet de me;
cum autem improbat me, contristatur pro me: quia
sive approbet me, sive improbet, diligit me. Indicabo
me talibus; respirent in bonis meis, suspirent in malis
meis. Bona mea instituta tua sunt et dona tua;
mala mea delicta mea sunt et judicia tua Respirent
in illis, et suspirent in his; et hymnus et fletus ascendant
in conspectum tuum de fraternis cordibus, thuribulis
tuis <note>(Apoc. VIII, 3)</note>. Tu autem, Domine, delectatus
odore sancti templi tui, miserere mei secundum
magnam misericordiam tuam <note>(Psal. L, 1)</note>, propter
nomen tuum; et nequaquam deserens coepta tua,
consumma imperfecta mea.</p>
<p>6. Hic est fructus confessionum mearum, non qualis
fuerim, sed qualis sim, ut hoc confitear non tantum
coram te secreta exsultatione cum tremore et
secreto moerore cum spe <note>(Philipp. II, 12)</note>; sed etiam
in auribus credentium filiorum hominum, sociorum
gaudii mei et consortium mortalitatis meae, civium
meorum et mecum peregrinorum, praecedentium
et consequentium et comitum viae meae. Hi sunt
<pb n="0782"/>
servi tui fratres mei, quos filios tuos esse voluisti,
dominos meos quibus jussisti ut serviam,
si volo tecum de te vivere. Et hoc mihi Verbum
tuum parum erat si loquendo praeciperet, nisi et
faciendo praeiret. Et ego id ago factis et dictis, id
ago sub alis tuis nimis cum ingenti periculo; nisi quia
sub alis tuis tibi subdita est anima mea, et infirmitas
mea tibi nota est. Parvulus sum, sed vivit semper
Pater meus, et idoneus est mihi tutor meus; idem
ipse est enim qui genuit me et tuetur me: et tu
ipse es omnia bona mea, tu omnipotens qui mecum
es, et priusquam tecum sim. Indicabo ergo talibus
qualibus jubes ut serviam, non quis fuerim, sed quis
jam sim, et quis adhuc sim; sed neque meipsum dijudico <note>(I Cor. IV, 3)</note>:
sic itaque audiar.</p>
</div2>

<div2>
          <head>CAPUT V. <hi>Homo sese totum non novit.</hi> </head>
<p>7. Tu enim, Domine, dijudicas me, quia etsi
nemo scit hominum quae sunt hominis, nisi spiritus
hominis qui in ipso est <note>(I Cor. II, 11)</note>; tamen est aliquid
hominis quod nec ipse scit spiritus hominis qui
in ipso est; tu autem, Domine, scis ejus omnia qui
fecisti eum. Ego vero quamvis prae tuo conspectu me
despiciam, et aestimem me terram et cinerem; tamen
aliquid de te scio quod de me nescio. Et certe nunc
videmus per speculum in aenigmate, nondum facie
ad faciem <note>(Ibid. XIII, 12)</note>: et ideo quamdiu peregrinor
abs te, mihi sum praesentior quam tibi, et tamen te
novi nullo modo posse violari; ego vero quibus tentationibus
resistere valeam, quibusve non valeam,
nescio. Et spes est, quia fidelis es, qui nos non sinis
tentari supra quam possumus ferre, sed facis cum
tentatione etiam exitum ut possimus sustinere. Confitear
ergo quid de me sciam, confitear et quid de me
nesciam. Quoniam et quod de me scio, te mihi lucente
scio; et quod de me nescio, tamdiu nescio,
donec fiant tenebrae meae sicut meridies in vultu tuo <note>(Isai. LVIII, 10)</note>.</p>
</div2>

<div2>
          <head>CAPUT VI. <hi>Quid amat, cum Deum amat: et quomodo ex creaturis Deus cognoscitur.</hi> </head>
<p>8. Non dubia sed certa conscientia, Domine, amo
te. Percussisti cor meum verbo tuo, et amavi
te. Sed et coelum, et terra, et omnia quae in eis
sunt, ecce undique mihi dicunt ut te amem, nec
cessant dicere omnibus ut sint inexcusabiles <note>(Rom. I,
20)</note>. Altius autem tu misereberis cui misertus eris, et
misericordiam praestabis cui misericors fueris: alioquin
coelum et terra surdis loquuntur laudes tuas.
Quid autem amo, cum te amo? Non speciem corporis,
nec decus temporis, nec candorem lucis ecce istis
amicum oculis, non dulces melodias cantilenarum
omnimodarum, non florum et unguentorum et aromatum
suaveolentiam, non manna et mella, non membra
acceptabilia carnis amplexibus. Non haec amo, cum
amo Deum meum; et tamen amo quamdam lucem,
et quamdam vocem, et quemdam odorem, et quemdam
cibum, et quemdam amplexum, cum amo Deum
<pb n="0783"/>
meum, lucem, vocem, odorem, cibum, amplexum
interioris hominis mei; ubi fulget animae meae quod
non capit locus, et ubi sonat quod non rapit tempus,
et ubi olet quod non spargit flatus, et ubi sapit quod
non minuit edacitas, et ubi haeret quod non divellit
satietas. Hoc est quod amo, cum Deum meum amo.</p>
<p>9. Et quid est hoc? Interrogavi terram, et dixit,
Non sum; et quaecumque in eadem sunt, idem confessa
sunt. Interrogavi mare et abyssos, et reptilia
animarum vivarum, et responderunt: Non sumus
Deus tuus; quaere super nos. Interrogavi auras flabiles,
et inquit universus aer cum incolis suis: Fallitur
Anaximenes; non sum Deus. Interrogavi coelum,
solem, lunam, stellas; neque nos sumus Deus quem
quaeris, inquiunt. Et dixi omnibus iis quae circumstant
fores carnis meae: Dixistis mihi de Deo meo quod
vos non estis, dicite mihi de illo aliquid. Et exclamaverunt
voce magna: Ipse fecit nos <note>(Psal. XCIX, 3)</note>. Interrogatio
mea, intentio mea; et responsio eorum, species
eorum. Et direxi me ad me, et dixi mihi, Tu quis
es? Et respondi, Homo. Et ecce corpus et anima in
me mihi praesto sunt; unum exterius, et alterum interius.
Quid horum est unde quaerere debui Deum
meum, quem jam quaesiveram per corpus a terra usque
ad coelum, quousque potui mittere nuntios, radios
oculorum meorum? Sed melius quod interius. Ei
quippe renuntiabant omnes nuntii corporales praesidenti
et judicanti de singulis responsionibus coeli et
terrae et omnium quae in eis sunt dicentium: Non sumus
Deus, sed ipse fecit nos. Homo interior cognovit
haec per exterioris ministerium; ego interior
cognovi haec, ego, ego animus per sensus corporis
mei. Interrogavi mundi molem de Deo meo, et respondit
mihi: Non ego sum, sed ipse me fecit.</p>
<p>10. Nonne omnibus quibus integer sensus est, apparet
haec species? Cur non omnibus eadem loquitur?
Animalia pusilla et magna vident eam, sed interrogare
nequeunt: non enim praeposita est in eis nuntiantibus
sensibus judex ratio. Homines autem possunt
interrogare, ut invisibilia Dei, per ea quae facta
sunt, intellecta conspiciantur <note>(Rom. I, 20)</note>; sed
amore subduntur eis, et subditi judicare non possunt.
Nec respondent ista interrogantibus nisi judicantibus;
nec vocem suam mutant, id est speciem suam, si
alius tantum videat, alius autem videns interroget,
ut aliter illi appareat, aliter huic; sed eodem modo
utrique apparens, illi muta est, huic loquitur: imo
vero omnibus loquitur; sed illi intelligunt qui ejus
vocem acceptam foris intus cum veritate conferunt.
Veritas enim dicit mihi: Non est Deus tuus coelum,
et terra; neque omne corpus. Hoc dicit eorum natura
videnti: Moles est; moles minor est in parte
quam in toto. Jam tu melior es; tibi dico, anima;
quoniam tu vegetas molem corporis tui, praebens ei
vitam, quod nullum corpus praestat corpori. Deus
autem tuus etiam tibi vitae vita est.</p>
</div2>

<div2>
          <head>CAPUT VII. <hi>Corporea aut sensitiva virtute Deus non invenitur.</hi> </head>

<pb n="0784"/>
<p>11. Quid ergo amo, cum Deum meum amo? Quis
est ille super caput animae meae? Per ipsam animam
meam ascendam ad illum. Transibo vim meam, qua
haereo corpori, et vitaliter compagem ejus repleo.
Non ea vi reperio Deum meum: nam reperiret et
equus, et mulus, quibus non est intellectus <note>(Psal.
XXXI, 9)</note>; quia est eadem vis qua vivunt etiam eorum
corpora. Est alia vis non solum qua vivifico, sed
etiam qua sensifico carnem meam quam mihi fabricavit
Dominus; jubens oculo ut non audiat, et auri ut
non videat; sed illi per quem videam; huic per quam
audiam: et propria singillatim caeteris sensibus sedibus
suis et officiis suis; quae diversa per eos ago unus
ego animus. Transibo et istam vim meam: nam et
hanc habet equus, et mulus; sentiunt enim etiam
ipsi per corpus.</p>
</div2>

<div2>
          <head>CAPUT VIII. <hi>Memoriae vis.</hi> </head>

<pb n="0784"/>
<p>12. Transibo ergo et istam vim naturae meae, gradibus
ascendens ad eum qui fecit me; et venio in
campos et lata praetoria memoriae, ubi sunt thesauri
innumerabilium imaginum de cujuscemodi rebus
sensis invectarum. Ibi reconditum est quidquid etiam
cogitamus, vel augendo vel minuendo, vel utcumque
variando ea quae sensus attigerit; et si quid aliud
commendatum et repositum est, quod nondum absorbuit
et sepelivit oblivio. Ibi quando sum, posco ut
proferatur quidquid volo, et quaedam statim prodeunt;
quaedam requiruntur diutius, et tanquam de
abstrusioribus quibusdam receptaculis eruuntur; quaedam
catervatim se proruunt, et dum aliud petitur et
quaeritur, prosiliunt in medium quasi dicentia, Ne
forte nos sumus? Et abigo ea manu cordis a facie
recordationis meae, donec enubiletur quod volo,
atque in conspectum prodeat ex abditis. Alia faciliter
atque imperturbata serie, sicut poscuntur suggeruntur;
et cedunt praecedentia consequentibus; et cedendo
conduntur, iterum cum voluero processura.
Quod totum fit, cum aliquid narro memoriter.</p>
<p>13. Ibi sunt omnia distincte generatimque servata,
quae suo quaeque aditu ingesta sunt, sicut lux atque
omnes colores formaeque corporum per oculos; per
aures autem omnia genera sonorum; omnesque odores
per aditum narium; omnes sapores per oris aditum; a
sensu autem totius corporis, quid durum, quid molle,
quid calidum frigidumve, lene aut asperum, grave
seu leve, sive extrinsecus sive intrinsecus corpori. Haec
omnia recipit recolenda cum opus est et retractanda
grandis memoriae recessus, et nescio qui secreti atque
ineffabiles sinus ejus; quae omnia suis quaeque foribus
intrant ad eam, et reponuntur in ea. Nec ipsa tamen
intrant, sed rerum sensarum imagines illic praesto
<pb n="0785"/>
sunt cogitationi reminiscenti eas. Quae quomodo fabricatae
sint quis dicit, cum appareat quibus sensibus
raptae sint interiusque reconditae? Nam et in tenebris
atque in silentio dum habito, in memoria mea profero,
si volo, colores; et discerno inter album et
nigrum, et inter quos alios volo: nec incurrunt soni
atque perturbant, quod per oculos haustum considero,
cum et ipsi sint, et quasi seorsum repositi lateant.
Nam et ipsos posco si placet, atque adsunt illico. Et
quiescente lingua ac silente gutture canto quantum
volo; imaginesque illae colorum quae nihilominus ibi
sunt, non se interponunt neque interrumpunt, cum
thesaurus alius retractatur qui influxit ab auribus. Ita
caetera quae per sensus caeteros ingesta atque congesta
sunt, recordor prout libet: et auram liliorum discerno
a violis, nihil olfaciens; et mel defruto, lene
aspero, nihil tunc gustando neque contrectando, sed
reminiscendo antepono.</p>
<p>14. Intus haec ago, in aula ingenti memoriae meae.
Ibi enim mihi coelum et terra et mare praesto sunt,
cum omnibus quae in eis sentire potui, praeter illa quae
oblitus sum. Ibi et ipse mihi occurro, meque recolo,
quid, quando, et ubi egerim, quoque modo cum
agerem affectus fuerim. Ibi sunt omnia quae sive experta
a me sive credita memini. Ex eadem copia etiam
similitudines rerum vel expertarum, vel ex eis quas
expertus sum creditarum, alias atque alias et ipse
contexo praeteritis, atque ex his etiam futuras actiones
et eventa et spes, et haec omnia rursus quasi
praesentia meditor. Faciam hoc aut illud, dico apud
me in ipso ingenti sinu animi mei pleno tot et tantarum
rerum imaginibus; et hoc aut illud sequetur. O
si esset hoc aut illud! Avertat Deus hoc aut illud. Dico
apud me ista: et cum dico, praesto sunt imagines omnium
quae dico ex eodem thesauro memoriae, nec
omnino aliquid eorum dicerem si defuissent.</p>
<p>15. Magna ista vis est memoriae, magna nimis,
Deus meus, penetrale amplum et infinitum. Quis ad
fundum ejus pervenit? Et vis est haec animi mei, atque
ad meam naturam pertinet; nec ego ipse capio
totum quod sum. Ergo animus ad habendum seipsum
angustus est. Et ubi sit, quod sui non capit? Numquid
extra ipsum ac non in ipso? Quomodo ergo non
capit? Multa mihi super hoc oboritur admiratio, stupor
apprehendit me. Et eunt homines admirari alta
montium, et ingentes fluctus maris, et latissimos lapsus
fluminum, et Oceani ambitum, et gyros siderum,
et relinquunt seipsos; nec mirantur, quod haec omnia
cum dicerem, non ea videbam oculis, nec tamen
dicerem nisi montes et fluctus et flumina et sidera
quae vidi, et Oceanum quem credidi, intus in memoria
mea viderem spatiis tam ingentibus quasi foris viderem:
nec ea tamen videndo absorbui quando vidi
oculis; nec ipsa sunt apud me, sed imagines eorum.
<pb n="0786"/>
Et novi quid ex quo sensu corporis impressum
sit mihi.</p>
</div2>

<div2>
          <head>CAPUT IX. <hi>Memoria disciplinarum.</hi> </head>
<p>16. Sed non ea sola gestat immensa ista capacitas
memoriae meae. Hic sunt et illa omnia quae de doctrinis
liberalibus percepta nondum exciderunt, quasi
remota interiore loco, non loco; nec eorum imagines,
sed res ipsas gero. Nam quid sit litteratura,
quid peritia disputandi, quot genera quaestionum,
quidquid horum scio sic est in memoria mea, ut non
retenta imagine rem foris reliquerim, aut sonuerit et
praeterierit, sicut vox impressa per aures vestigio quo
recoleretur, quasi sonaret cum jam non sonaret;
aut sicut odor dum transit et evanescit in ventos,
olfactum afficit, unde trajicit in memoriam imaginem
sui quam reminiscendo repetamus; aut sicut cibus qui
certe in ventre jam non sapit, et tamen in memoria
quasi sapit; aut sicut aliquid quod corpore tangendo
sentitur, quod etiam separatum a nobis imaginatur
memoria. Istae quippe res non intromittuntur ad eam,
sed earum solae imagines mira celeritate capiuntur, et
miris tanquam cellis reponuntur, et mirabiliter recordando
proferuntur.</p>
</div2>

<div2>
          <head>CAPUT X. <hi>Disciplinae in memoriam non introducuntur per sensus, sed ex ejus abditiore sinu eruuntur.</hi> </head>
<p>17. At vero cum audio tria genera esse quaestionum,
an sit, quid sit, quale sit; sonorum quidem
quibus haec verba confecta sunt imagines teneo; et eos
per auras cum strepitu transisse ac jam non esse
scio. Res vero ipsas quae illis significantur sonis neque
ullo sensu corporis attigi, nec uspiam vidi praeter
animum meum, et in memoria recondidi non imagines
earum, sed ipsas; quae unde ad me intraverint, dicant
si possunt. Nam percurro januas omnes carnis
meae, nec invenio qua earum ingressae sint. Quippe
oculi dicunt: Si coloratae sunt, nos eas nuntiavimus.
Aures dicunt: Si sonuerunt, a nobis indicatae sunt.
Nares dicunt: Si oluerunt, per nos transierunt. Dicit
etiam sensus gustandi: Si sapor non est, nihil me interroges.
Tactus dicit: Si corpulentum non est, non
contrectavi; si non contrectavi, non indicavi. Unde
et qua haec intraverunt in memoriam meam? Nescio
quomodo; nam cum ea didici, non credidi alieno
cordi, sed in meo recognovi, et vera esse approbavi,
et commendavi ei, tanquam reponens unde proferrem
cum vellem. Ibi ergo erant et antequam ea didicissem,
sed in memoria non erant. Ubi ergo, aut quare
cum dicerentur agnovi, et dixi: Ita est, verum est;
nisi quia jam erant in memoria, sed tam remota et
retrusa quasi in caveis abditioribus, ut nisi admonente
aliquo eruerentur, ea fortasse cogitare non
possem?</p>
</div2>

<div2>
          <head>CAPUT XI. <hi>Quid sit discere.</hi> </head>

<pb n="0787"/>
<p>18. Quocirca invenimus nihil esse aliud discere
ista, quorum non per sensus haurimus imagines, sed
sine imaginibus sicuti sunt per seipsa intus cernimus;
nisi ea quae passim atque indisposite memoria continebat,
cogitando quasi colligere, atque animadvertendo
curare, ut tanquam ad manum posita in ipsa
memoria, ubi sparsa prius et neglecta latitabant, jam
familiari intentioni facile occurrant. Et quam multa
hujusmodi gestat memoria mea quae jam inventa sunt,
et sicut dixi, quasi ad manum posita, quae didicisse
et nosse dicimur! Quae si modestis temporum intervallis
recolere desivero, ita rursus demerguntur, et
quasi in remotiora penetralia dilabuntur, ut denuo
velut nova excogitanda sint indidem iterum (neque
enim est alia regio eorum), et cogenda rursus ut
sciri possint, id est velut ex quadam dispersione colligenda,
unde dictum est cogitare. Nam cogo et cogito,
sic est ut ago et agito, facio et factito. Verumtamen
sibi animus hoc verbum proprie vindicavit, ut
non quod alibi, sed quod in animo colligitur, id est
cogitur, cogitari proprie jam dicatur.</p>
</div2>

<div2>
          <head>CAPUT XII. <hi>Rerum Mathematicarum memoria.</hi> </head>
<p>19. Item continet memoria numerorum dimensionumque
rationes et leges innumerabiles, quarum
nullam corporis sensus impressit; quia nec ipsae coloratae
sunt, aut sonant, aut olent, aut gustatae, aut
contrectatae sunt. Audivi sonos verborum quibus significantur
cum de his disseritur; sed illi alii, istae autem
aliae sunt: nam illi aliter graece, aliter latine sonant; istae
vero nec graecae nec latinae sunt, nec aliud eloquiorum
genus. Vidi lineas fabrorum, vel etiam tenuissimas,
sicut filum araneae; sed illae aliae sunt, non sunt imagines
earum quas mihi nuntiavit carnis oculus: novit
eas quisquis sine ulla cogitatione qualiscumque
corporis intus agnovit eas. Sensi etiam numeros omnibus
corporis sensibus quos numeramus; sed illi
alii sunt quibus numeramus, nec imagines istorum
sunt, et ideo valde sunt. Rideat me ista dicentem
qui eos non videt, et ego doleam ridentem me.</p>
</div2>

<div2>
          <head>CAPUT XIII. <hi>Memoria meminisse nos meminimus.</hi> </head>
<p>20. Haec omnia memoria teneo, et quomodo ea didicerim
memoria teneo. Multa etiam quae adversus
haec falsissime disputantur audivi, et memoria teneo:
quae tametsi falsa sunt, tamen ea meminisse me non
est falsum; et discrevisse me inter illa vera et haec
falsa quae contradicuntur, et hoc memini; aliterque
nunc video discernere me ista, aliter autem memini
saepe me discrevisse cum ea saepe cogitarem. Ergo et
intellexisse me saepius ista memini; et quod nunc discerno
et intelligo, recondo in memoria, ut postea
me nunc intellexisse meminerim. Ergo et meminisse
<pb n="0788"/>
me memini; sicut postea quod haec reminisci nunc
potui si recordabor, utique per vim memoriae recordabor.</p>
</div2>

<div2>
          <head>CAPUT XIV. <hi>Quomodo memoria continet affectus animi. Laeta non laeti quomodo recordamur.</hi> </head>
<p>21. Affectiones quoque animi mei eadem memoria
continet: non illo modo quo eas habet ipse animus
cum patitur eas; sed alio multum diverso, sicut sese
habet vis memoriae. Nam et laetatum me fuisse reminiscor
non laetus, et tristitiam meam praeteritam recordor
non tristis, et me aliquando timuisse recolo sine
timore, et pristinae cupiditatis sine cupiditate sum
memor; aliquando e contrario tristitiam meam transactam
laetus reminiscor, et tristis laetitiam. Quod mirandum
non est de corpore: aliud enim animus,
aliud corpus. Itaque si praeteritum dolorem corporis
gaudens memini, non ita mirum est. Hic vero cum
animus sit etiam ipsa memoria: nam et cum mandamus
aliquid ut memoriter habeatur, dicimus, Vide ut
illud in animo habeas; et cum obliviscimur, dicimus,
Non fuit in animo; et, Elapsum est animo; ipsam
memoriam vocantes animum: cum ergo ita sit, quid
est hoc quod cum tristitiam meam praeteritam laetus
memini, animus habet laetitiam, et memoria tristitiam;
laetusque est animus ex eo quod inest ei laetitia,
memoria vero ex eo quod inest ei tristitia tristis non
est? Num forte non pertinet ad animum? Quis hoc
dixerit? Nimirum ergo memoria quasi venter est
animi, laetitia vero atque tristitia quasi cibus dulcis
et amarus: cum memoriae commendantur quasi trajecta
in ventrem recondi illic possunt, sapere non
possunt. Ridiculum est haec illis similia putare, nec
tamen sunt omnimodo dissimilia.</p>
<p>22. Sed ecce de memoria profero, cum dico quatuor
esse perturbationes animi; cupiditatem, laetitiam,
metum, tristitiam: et quidquid de his disputare potuero,
dividendo singula per species sui cujusque generis
et definiendo; ibi invenio quid dicam, atque
inde profero: nec tamen ulla earum perturbatione
perturbor, cum eas reminiscendo commemoro; et antequam
recolerentur a me et retractarentur, ibi erant;
propterea inde per recordationem potuere depromi.
Forte ergo, sicut de ventre cibus ruminando, sic ista
de memoria recordando proferuntur. Cur igitur in ore
cogitationis non sentitur a disputante, hoc est a reminiscente,
laetitiae dulcedo vel amaritudo moestitiae?
An in hoc dissimile est, quod non undique simile est?
Quis enim talia volens loqueretur, si quoties tristitiam
metumve nominamus, toties moerere vel timere
cogeremur? Et tamen non ea loqueremur, nisi in memoria
nostra non tantum sonos nominum secundum
imagines impressas sensibus corporis; sed etiam
rerum ipsarum notiones inveniremus, quas nulla
janua carnis accepimus, sed eas ipse animus per experientiam
passionum suarum sentiens memoriae
<pb n="0789"/>
commendavit, aut ipsa sibi haec etiam non commendata
retinuit.</p>
</div2>

<div2>
          <head>CAPUT XV. <hi>Etiam quae absunt meminimus.</hi> </head>
<p>23. Sed utrum per imagines, an non, quis facile
dixerit? Nomino quippe lapidem, nomino solem, cum
res ipsae non adsunt sensibus meis; in memoria sane
mea praesto sunt imagines earum. Nomino dolorem
corporis, nec mihi adest dum nihil dolet; nisi tamen
adesset imago ejus in memoria mea nescirem quid
dicerem, nec eum in disputando a voluptate discernerem.
Nomino salutem corporis cum salvus sum corpore:
adest mihi quidem res ipsa; verumtamen nisi
et imago ejus inesset in memoria mea, nullo modo
recordarer quid hujus nominis significaret sonus. Nec
aegrotantes agnoscerent salute nominata quid esset
dictum; nisi eadem imago vi memoriae teneretur,
quamvis ipsa res abesset a corpore. Nomino numeros
quibus numeramus, et adsunt in memoria mea non
imagines eorum, sed ipsi. Nomino imaginem solis,
et haec adest in memoria mea: neque enim imaginem
imaginis ejus, sed ipsam recolo; ipsa mihi reminiscenti
praesto est. Nomino memoriam, et agnosco quod
nomino. Et ubi agnosco, nisi in ipsa memoria?
Num et ipsa per imaginem suam sibi adest, ac non
per seipsam?</p>
</div2>

<div2>
          <head>CAPUT XVI. <hi>Et oblivionis memoria est.</hi> </head>
<p>24. Quid, cum oblivionem nomino, atque itidem
agnosco quod nomino, unde agnoscerem nisi meminissem?
Non eumdem sonum nominis dico, sed rem
quam significat; quam si oblitus essem; quid ille valeret
sonus, agnoscere utique non valerem. Ergo cum
memoriam memini, per seipsam sibi praesto est ipsa
memoria: cum vero memini oblivionem, et memoria
praesto est et oblivio; memoria qua meminerim, oblivio
quam meminerim. Sed quid est oblivio, nisi privatio
memoriae? Quomodo ergo adest ut eam meminerim,
quando cum adest meminisse non possum? At
si quod meminimus memoria retinemus; oblivionem
autem nisi meminissemus, nequaquam possemus audito
isto nomine, rem quae illo significatur agnoscere;
memoria retinetur oblivio. Adest ergo ne obliviscamur,
quae cum adest obliviscimur. An ex hoc intelligitur
non per seipsam inesse memoriae cum eam meminimus,
sed per imaginem suam? quia si per seipsam
praesto esset oblivio, non ut meminissemus, sed ut
oblivisceremur efficeret. Et hoc quis tandem indagabit?
quis comprehendet quomodo sit?</p>
<p>25. Ego certe, Domine, laboro hic, et laboro in
meipso: factus sum mihi terra difficultatis, et sudoris
nimii. Neque enim nunc scrutamur plagas coeli,
aut siderum intervalla dometimur, vel terrae libramenta
quaerimus: ego sum qui memini, ego animus.
Non ita mirum, si a me longe est quidquid ego non
sum. Quid autem propinquius meipso mihi? Et ecce
memoriae meae vis non comprehenditur a me, cum
ipsum me non dicam praeter illam. Quid enim dicturus
sum quando mihi certum est meminisse me oblivionem?
<pb n="0790"/>
An dicturus sum non esse in memoria mea
quod memini? an dicturus sum ad hoc inesse oblivionem
in memoria mea, ut non obliviscar? Utrumque
absurdissimum est. Quid illud tertium? quo pacto
dicam imaginem oblivionis teneri memoria mea, non
ipsam oblivionem, cum eam memini? Quo pacto et
hoc dicam, quandoquidem cum imprimitur rei cujusque
imago in memoria, prius necesse est ut adsit res
ipsa unde illa imago possit imprimi? Sic enim Carthaginis
memini, sic omnium locorum quibus interfui,
sic facies hominum quas vidi, et caeterorum sensuum
nuntiata, sic ipsius corporis salutem sive dolorem.
Cum praesto essent ista, cepit ab eis imagines memoria
quas intuerer praesentes, et retractarem animo
cum illa et absentia reminiscerer. Si ergo per imaginem
suam non per seipsam in memoria tenetur oblivio,
ipsa utique aderat ut ejus imago caperetur. Cum autem
adesset, quomodo imaginem suam in memoria
conscribebat, quando id etiam quod jam notatum invenit,
praesentia sua delet oblivio? Et tamen quocumque
modo, licet sit modus iste incomprehensibilis
et inexplicabilis, etiam ipsam oblivionem meminisse
me certus sum, qua id quod meminerimus
obruitur.</p>
</div2>

<div2>
          <head>CAPUT XVII. <hi>Magna memoriae vis, sed ultra progrediendum ut attingatur Deus.</hi> </head>
<p>26. Magna vis est memoriae, nescio quid horrendum,
Deus meus, profunda et infinita multiplicitas;
et hoc animus est, et hoc ego ipse sum. Quid ergo
sum, Deus meus? quae natura sum? Varia, multimoda
vita, et immensa vehementer. Ecce in memoriae meae
campis et antris et cavernis innumerabilibus, atque
innumerabiliter plenis innumerabilium rerum generibus,
sive per imagines, sicut omnium corporum;
sive per praesentiam, sicut artium; sive per nescio
quas notiones vel notationes, sicut affectionum animi;
quas et cum animus non patitur, memoria tenet,
cum in animo sit quidquid est in memoria: per haec
omnia discurro et volito; hac illac penetro etiam quantum
possum, et finis nusquam; tanta vis est memoriae,
tanta vitae vis est in homine vivente mortaliter! Quid
igitur agam, tu vera mea vita Deus meus? Transibo
et hanc vim meam quae memoria vocatur, transibo
eam ut pertendam ad te, dulce lumen. Quid dicis
mihi? Ecce ego ascendens per animum meum ad te
qui desuper mihi manes. Transibo et istam vim
meam, quae memoria vocatur, volens te attingere
unde attingi potes, et inhaerere tibi unde inhaerere
tibi potest. Habent enim memoriam et pecora et aves,
alioquin non cubilia nidosve repeterent, non alia
multa quibus assuescunt, neque enim et assuescere
valerent ullis rebus nisi per memoriam. Transibo
ergo et memoriam, ut attingam eum qui separavit
me a quadrupedibus, et volatilibus coeli sapientiorem
me fecit. Transibo et memoriam; et ubi te inveniam,
vere bona et secura suavitas? et ubi te inveniam?
Si praeter memoriam meam te invenio, immemor tui
<pb n="0791"/>
sum. Et quomodo jam inveniam te, si memor non
sum tui?</p>
</div2>

<div2>
          <head>CAPUT XVIII. <hi>Non inveniretur ea res quae excidit, nisi memoria teneretur.</hi> </head>
<p>27. Perdiderat enim mulier drachmam, et quaesivit
eam cum lucerna <note>(Luc. XV, 8)</note>, et nisi memor ejus
esset, non inveniret eam. Cum enim esset inventa,
unde sciret utrum ipsa esset, si memor ejus non
esset? Multa memini me perdita quaesisse atque invenisse.
Inde istud scio, quia cum quaererem aliquid
eorum, et diceretur mihi, Num forte hoc est, num
forte illud? tamdiu dicebam: Non est, donec id offerretur
quod quaerebam. Cujus nisi memor essem, quidquid
illud esset, etiam si mihi offerretur, non invenirem,
quia non agnoscerem. Et semper ita fit, cum
aliquid perditum quaerimus et invenimus. Verumtamen
si forte aliquid ab oculis perit, non a memoria,
veluti corpus quodlibet visibile, tenetur intus imago
ejus, et quaeritur donec reddatur aspectui. Quod cum
inventum fuerit, ex imagine quae intus est recognoscitur.
Nec invenisse nos dicimus quod perierat, si non
agnoscimus; nec agnoscere possumus, si non meminimus:
sed hoc perierat quidem oculis, memoria tenebatur.</p>
</div2>

<div2>
          <head>CAPUT XIX. <hi>Quid sit reminisci.</hi> </head>
<p>28. Quid cum ipsa memoria perdit aliquid, sicut
fit cum obliviscimur, et quaerimus ut recordemur?
Ubi tandem quaerimus, nisi in ipsa memoria? Et ibi
si aliud pro alio forte offeratur, respuimus, donec
illud occurrat quod quaerimus: et cum occurrit, dicimus,
Hoc est; quod non diceremus nisi agnosceremus,
nec agnosceremus nisi meminissemus. Certe
ergo obliti fueramus. An non totum exciderat, sed ex
parte qua tenebatur pars alia quaerebatur; quia sentiebat
se memoria non simul volvere quod simul solebat,
et quasi detruncata consuetudine claudicans,
reddi quod deerat flagitabat? Tanquam si homo notus
sive conspiciatur oculis, sive cogitetur, et nomen
ejus obliti requiramus, quidquid aliud occurrerit non
connectitur: quia non cum illo cogitari consuevit,
ideoque respuitur donec illud adsit, ubi simul assuefacta
notitia non inaequaliter acquiescat. Et unde
adest, nisi ex ipsa memoria? Nam et cum ab alio
commoniti recognoscimus, inde adest. Non enim quasi
novum oredimus, sed recordantes approbamus hoc
esse quod dictum est. Si autem penitus aboleatur ex
animo, nec admoniti reminiscimur. Neque enim omnimodo
adhuc obliti sumus, quod vel jam oblitos nos
esse meminimus. Hoc ergo nec amissum quaerere poterimus,
quod omnino obliti fuerimus.</p>
</div2>

<div2>
          <head>CAPUT XX. <hi>Ut beatitudinem omnes appetant, oportet eam noverint.</hi> </head>
<p>29. Quomodo ergo te quaero, Domine? Cum enim
te Deum meum quaero, vitam beatam quaero. Quaeram
te ut vivat anima mea. Vivit enim corpus meum
de anima mea, et vivit anima mea de te. Quomodo
<pb n="0792"/>
ergo quaero vitam beatam? quia non est mihi donec
dicam: Sat est, illic ubi oportet ut dicam? quomodo
eam quaero? Utrum per recordationem tanquam eam
oblitus sim, oblitumque me esse adhuc teneam; an
per appetitum discendi incognitam, sive quam nunquam
scierim, sive quam sic oblitus fuerim ut me nec
oblitum esse meminerim? Nonne ipsa est beata vita
quam omnes volunt, et omnino qui nolit nemo est?
Ubi noverunt eam, quod sic volunt eam? Ubi viderunt,
ut amarent eam? Nimirum habemus eam nescio
quomodo. Et est alius quidam modus, quo quisque
cum habet eam, tunc beatus est; et sunt qui spe
beati sunt. Inferiore modo isti habent eam, quam
illi qui jam re ipsa beati sunt; sed tamen meliores
quam illi qui nec re nec spe beati sunt. Qui tamen
etiam ipsi nisi aliquo modo haberent eam, non ita vellent
beati esse, quod eos velle certissimum est. Nescio
quomodo noverunt eam, ideoque habent eam in nescio
qua notitia, de qua satago utrum in memoria sit: quia
si ibi est, jam beati fuimus aliquando; utrum singillatim
omnes, an in illo homine qui primus peccavit, in
quo et omnes mortui sumus, et de quo omnes cum
miseria nati sumus, non quaero nunc; sed quaero
utrum in memoria sit beata vita. Neque enim amaremus
eam nisi nossemus. Audimus nomen hoc, et rem
ipsam omnes nos appetere fatemur; non enim sono
delectamur. Nam hoc cum latine audit Graecus, non
delectatur, quia ignorat quid dictum sit; nos autem
delectamur, sicut etiam ille si graece hoc audierit:
quoniam res ipsa nec graeca nec latina est, cui adipiscendae
Graeci Latinique inhiant, caeterarumque linguarum
homines. Nota est igitur omnibus, qui una
voce si interrogari possent, utrum beati esse vellent,
sine ulla dubitatione, velle responderent. Quod non
fieret, nisi res ipsa cujus hoc nomen est, eorum memoria
teneretur.</p>
</div2>

<div2>
          <head>CAPUT XXI. <hi>Quomodo memoria beatam vitam continet.</hi> </head>
<p>30. Numquid ita ut meminit Carthaginem qui vidit?
Non: vita enim beata non videtur oculis, quia non
est corpus. Numquid sicut meminimus numeros? Non:
hos enim qui habet in notitia, non adhuc quaerit
adipisci; vitam vero beatam habemus in notitia, ideoque
amamus eam, et tamen adhuc adipisci eam volumus
ut beati simus. Numquid sicut meminimus eloquentiam?
Non: quamvis enim hoc nomine audito
recordentur ipsam rem qui etiam nondum sunt eloquentes,
multique esse cupiant, unde apparet eam
esse in eorum notitia; tamen per corporis sensus
alios eloquentes animadverterunt et delectati sunt et
hoc esse desiderant (quanquam nisi ex interiore notitia
 non delectarentur, neque hoc esse vellent nisi
delectarentur); beatam vero vitam nullo sensu corporis
in aliis experimur. Numquid sicut meminimus
gaudium? Fortasse ita. Nam gaudium meum etiam
tristis memini, sicut vitam beatam miser: neque unquam
corporis sensu gaudium meum vel vidi, vel audivi,
<pb n="0793"/>
vel odoratus sum, vel gustavi, vel tetigi; sed
expertus sum in animo meo quando laetatus sum, et
adhaesit ejus notitia memoriae meae, ut id reminisci
valeam aliquando cum aspernatione, aliquando cum
desiderio, pro earum rerum diversitate de quibus me
gavisum esse memini. Nam et de turpibus gaudio
quodam perfusus sum, quod nunc recordans detestor
atque exsecror; aliquando de bonis et honestis, quod
desiderans recolo, tametsi forte non adsunt, et ideo
tristis gaudium pristinum recolo.</p>
<p>31. Ubi ergo et quando expertus sum vitam meam
beatam ut recorder eam, et amen et desiderem? Nec
ego tantum, aut cum paucis, sed beati prorsus omnes
esse volumus. Quod nisi certa notitia nossemus, non
tam certa voluntate vellemus. Sed quid est hoc quod
si quaeratur a duobus, utrum militare velint, fieri
posset ut alter eorum velle se, alter nolle respondeat:
si autem ab eis quaeratur, utrum beati esse
velint, fieri possit ut uterque statim se sine ulla dubitatione
dicat optare; nec ob aliud velit ille militare,
nec ob aliud iste nolit, nisi ut beati sint? Nam forte
quoniam alius hinc, alius inde gaudet; ita se omnes
beatos esse velle consonant, quemadmodum consonarent,
si hoc interrogarentur, se velle gaudere, atque
ipsum gaudium vitam beatam vocant. Quod etsi alius
hinc, alius illinc assequitur, unum est tamen quo pervenire
omnes nituntur ut gaudeant. Quae quoniam res
est quam se expertum non esse nemo potest dicere,
propterea reperta in memoria recognoscitur, quando
beatae vitae nomen auditur.</p>
</div2>

<div2>
          <head>CAPUT XXII. <hi>Beata vita quae, et ubi.</hi> </head>
<p>32. Absit, Domine, absit a corde servi tui, qui confitetur
tibi; absit ut quocumque gaudio gaudeam,
beatum me putem. Est enim gaudium quod non datur
impiis <note>(Isai. XLVIII, 22)</note>, sed eis qui te gratis colunt,
quorum gaudium tu ipse es. Et ipsa est beata vita
gaudere ad te, de te, propter te; ipsa est, et non est
altera. Qui autem aliam putant esse, aliud sectantur
gaudium, neque ipsum verum. Ab aliqua tamen imagine
gaudii voluntas eorum non avertitur.</p>
</div2>

<div2>
          <head>CAPUT XXIII. <hi>Item prosequitur quae sit beata vita, et ubi.</hi> </head>
<p>33. Non ergo certum est quod omnes esse beati
volunt, quoniam qui non de te gaudere volunt, quae
sola vita beata est, non utique vitam beatam volunt.
An omnes hoc volunt? Sed quoniam caro concupiscit
adversus spiritum, et spiritus adversus carnem ut
non faciant quod volunt <note>(Galat. V, 17)</note>, cadunt in id
quod valent, eoque contenti sunt; quia illud quod non
valent, non tantum volunt, quantum sat est ut valeant.
Nam quaero ab omnibus utrum malint de veritate
quam de falsitate gaudere: tam non dubitant dicere
de veritate se malle, quam non dubitant dicere beatos
esse se velle. Beata quippe vita est gaudium de
veritate. Hoc est enim gaudium de te qui veritas es
<pb n="0794"/> <note>(Joan. XIV, 6)</note>,
Deus illuminatio mea, salus faciei
meae <note>(Psal. XXVI, 1)</note>, Deus meus. Hanc vitam beatam
omnes volunt, hanc vitam quae sola beata est omnes
volunt, gaudium de veritate omnes volunt. Multos
expertus sum qui vellent fallere; qui autem falli, neminem.
Ubi ergo noverunt hanc vitam beatam, nisi
ubi noverunt etiam veritatem? Amant enim et ipsam,
quia falli nolunt. Et cum amant beatam vitam quod
non est aliud quam de veritate gaudium, utique amant
etiam veritatem, nec amarent nisi esset aliqua notitia
ejus in memoria eorum. Cur ergo non de illa gaudent?
cur non beati sunt? Quia fortius occupantur in aliis
quae potius eos faciunt miseros, quam illud beatos
quod tenuiter meminerunt. Adhuc enim modicum
lumen est in hominibus; ambulent, ambulent, ne eos
tenebrae comprehendant <note>(Joan. XII, 35)</note>.</p>
<p>34. Cur autem veritas parit odium, et inimicus eis
factus est homo tuus verum praedicans, cum ametur
beata vita, quae non est nisi gaudium de veritate: nisi
quia sic amatur veritas, ut quicumque aliud amant,
hoc quod amant velint esse veritatem; et quia falli
nolunt, nolunt convinci quod falsi sint? Itaque propter
eam rem oderunt veritatem, quam pro veritate
amant. Amant eam lucentem, oderunt eam redarguentem.
Quia enim falli nolunt et fallere volunt,
amant eam cum se ipsa indicat, et oderunt eam cum
eos ipsos indicat. Inde retribuet eis, ut qui se ab ea
manifestari nolunt, et eos nolentes manifestet, et eis
ipsa non sit manifesta. Sic sic etiam, sic animus humanus,
etiam sic caecus et languidus, turpis atque
indecens latere vult; se autem ut lateat aliquid non
vult. Contra illi redditur ut ipse non lateat veritatem,
ipsum autem veritas lateat. Tamen etiam sic dum miser
est, veris mavult gaudere quam falsis. Beatus ergo
erit, si nulla interpellante molestia, de ipsa per quam
vera sunt omnia, sola veritate gaudebit.</p>
</div2>

<div2>
          <head>CAPUT XXIV. <hi>Gratulatur quod sua in memoria Deus locum habeat.</hi> </head>
<p>35. Ecce quantum spatiatus sum in memoria mea,
quaerens te, Domine, et non te inveni extra eam.
Neque enim aliquid de te inveni quod non meminissem
ex quo didici te. Nam ex quo didici te, non sum
oblitus tui. Ubi enim inveni veritatem, ibi inveni
Deum meum ipsam veritatem, quam, ex quo didici,
non sum oblitus. Itaque ex quo didici te, manes in
memoria mea, et illic te invenio, cum reminiscor tui
et delector in te. Hae sunt sanctae deliciae meae, quas
donasti mihi misericordia tua respiciens paupertatem
meam.</p>
</div2>

<div2>
          <head>CAPUT XXV. <hi>In quo memoriae gradu reperiatur Deus.</hi> </head>
<p>36. Sed ubi manes in memoria mea, Domine, ubi
illic manes? Quale cubile fabricasti illic tibi? quale
sanctuarium aedificasti tibi? Tu dedisti hanc dignationem
memoriae meae ut maneas in ea; sed in qua
ejus parte maneas, hoc considero. Transcendi enim
partes ejus, quas habent et bestiae, cum te recordarer;
<pb n="0795"/>
quia non ibi te inveniebam inter imagines rerum corporalium;
et veni ad partes ejus, ubi commendavi
affectiones animi mei, nec illic inveni te. Et intravi
ad ipsius animi mei sedem, quae illi est in memoria
mea, quoniam sui quoque meminit animus, nec ibi tu
eras: quia sicut non es imago corporalis, nec affectio
viventis, qualis est cum laetamur, contristamur, cupimus,
metuimus, meminimus, obliviscimur, et quidquid
hujusmodi est; ita nec ipse animus es, quia
Dominus Deus animi tu es, et commutantur haec
omnia, tu autem incommutabilis manes super omnia,
et dignatus es habitare in memoria mea ex quo te didici.
Et quid quaero quo loco ejus habites, quasi vero
loca ibi sint? Habitas certe in ea, quoniam tui memini
ex quo te didici, et in ea te invenio cum recordor
te.</p>
</div2>

<div2>
          <head>CAPUT XXVI. <hi>Ubi invenitur Deus.</hi> </head>
<p>37. Ubi ergo te inveni ut discerem te? Neque enim
jam eras in memoria mea priusquam te discerem.
Ubi ergo inveni te ut discerem te nisi in te supra me?
Et nusquam locus, et recedimus, et accedimus, et
nusquam locus. Ubique, veritas, praesides omnibus
consulentibus te, simulque respondes omnibus etiam
diversa consulentibus. Liquide tu respondes, sed non
liquide omnes audiunt. Omnes unde volunt consulunt,
sed non semper quod volunt audiunt. Optimus minister
tuus est, qui non magis intuetur hoc a te audire
quod ipse voluerit, sed potius hoc velle quod a te audierit.</p>
</div2>

<div2>
          <head>CAPUT XXVII. <hi>Quomodo hominem rapiat Dei pulchritudo.</hi> </head>
<p>38. Sero te amavi, pulchritudo tam antiqua et tam
nova! sero te amavi! Et ecce intus eras, et ego foris,
et ibi te quaerebam; et in ista formosa quae fecisti,
deformis irruebam. Mecum eras, et tecum non eram.
Ea me tenebant longe a te, quae si in te non essent,
non essent. Vocasti, et clamasti, et rupisti surditatem
meam. Coruscasti, splenduisti, et fugasti caecitatem
meam. Fragrasti, et duxi spiritum, et anhelo tibi.
Gustavi, et esurio, et sitio. Tetigisti me, et exarsi in
pacem tuam.</p>
</div2>

<div2>
          <head>CAPUT XXVIII. <hi>Miseriae hujus vitae.</hi> </head>
<p>39. Cum inhaesero tibi ex omni me, nusquam erit
mihi dolor et labor; et viva erit vita mea, tota plena
te. Nunc autem quoniam quem tu imples, sublevas
eum; quoniam tui plenus non sum, oneri mihi sum.
Contendunt laetitiae meae flendae cum laetandis moeroribus;
et ex qua parte stet victoria nescio. Hei mihi!
Domine, miserere mei. Contendunt moerores mei
mali cum gaudiis bonis, et ex qua parte stet victoria
nescio. Hei mihi! Domine, miserere mei. Hei mihi!
ecce vulnera mea non abscondo: medicus es, aeger
sum; misericors es, miser sum. Numquid non tentatio
est vita humana super terram <note>(Job. VII, 1)</note>? Quis
velit molestias et difficultates? Tolerari jubes eas, non
<pb n="0796"/>
amari. Nemo quod tolerat amat, etsi tolerare amat.
Quamvis enim gaudeat se tolerare, mavult tamen non
esse quod toleret. Prospera in adversis desidero, adversa
in prosperis timeo. Quis inter haec medius
locus, ubi non sit humana vita tentatio? Vae prosperitatibus
saeculi, semel et iterum, a timore adversitatis,
et a corruptione laetitiae! Vae adversitatibus saeculi,
semel et iterum et tertio, a desiderio prosperitatis! et
quia ipsa adversitas dura est, et naufragat tolerantia;
numquid non tentatio est vita humana super terram
sine ullo interstitio?</p>
</div2>

<div2>
          <head>CAPUT XXIX. <hi>In Deo spes tota.</hi> </head>
<p>40. Et tota spes mea non nisi in magna valde misericordia
tua. Da quod jubes, et jube quod vis.
Imperas nobis continentiam. <hi>Et cum scirem,</hi> ait quidam, <hi>quia nemo potest esse continens nisi Deus det: et
hoc ipsum erat sapientiae scire cujus esset hoc donum <note>(Sap. VIII, 21)</note>
            </hi>.
Per continentiam quippe colligimur
et redigimur in unum, a quo in multa defluximus.
Minus enim te amat qui tecum aliquid amat quod
non propter te amat. O amor qui semper ardes et
nunquam exstingueris! Charitas Deus meus, accende
me. Continentiam jubes; da quod jubes, et
jube quod vis.</p>
</div2>

<div2>
          <head>CAPUT XXX. <hi>Confitetur ut se habet ad tentationes carnalis libidinis.</hi> </head>
<p>41. Jubes certe ut contineam a concupiscentia carnis,
et concupiscentia oculorum, et ambitione saeculi <note>(Joan. II, 16)</note>.
Jussisti a concubitu; et de ipso conjugio
melius aliquid quam concessisti monuisti. Et
quoniam dedisti, factum est et antequam dispensator
sacramenti tui fierem. Sed adhuc vivunt in memoria
mea, de qua multa locutus sum, talium rerum imagines,
quas ibi consuetudo mea fixit; et occursant mihi
vigilanti quidem carentes viribus, in somnis autem
non solum usque ad delectationem, sed etiam usque
ad consensionem factumque simillimum. Et tantum
valet imaginis illusio in anima mea et in carne mea,
ut dormienti falsa visa persuadeant quod vigilanti
vera non possunt. Numquid tunc ego non sum, Domine
Deus meus? Et tamen tantum interest inter
meipsum et meipsum, intra momentum quo hinc ad
soporem transeo, vel huc inde retranseo! Ubi est tunc
ratio, quae talibus suggestionibus resistit vigilans? Et
si res ipsae ingerantur, inconcussus maneo. Numquid
clauditur cum oculis? numquid sopitur cum sensibus
corporis? Et unde saepe etiam in somnis resistimus,
nostrique propositi memores, atque in eo castissime
permanentes, nullum talibus illecebris adhibemus assensum?
Et tamen tantum interest, ut cum aliter
accidit, evigilantes ad conscientiae requiem redeamus;
<pb n="0797"/>
ipsaque distantia reperiamus nos non fecisse,
quod tamen in nobis quoquo modo factum esse doleamus.</p>
<p>42. Numquid non potens est manus tua, Deus omnipotens,
sanare omnes languores animae meae, atque
abundantiore gratia tua lascivos motus etiam mei
soporis exstinguere? Augebis, Domine, magis magisque
in me munera tua, ut anima mea sequatur me
ad te, concupiscentiae visco expedita, ut non sit rebellis
sibi, atque ut in somnis etiam, non solum non
perpetret istas corruptelarum turpitudines per imagines
animales usque ad carnis fluxum, sed ne consentiat
quidem. Nam ut nihil tale vel tantillum libeat,
quantulum possit nutu cohiberi, etiam in casto
dormientis affectu, non tantum in hac vita, sed etiam
in hac aetate, non magnum est omnipotenti, qui vales
facere supra quam petimus et intelligimus <note>(Ephes. III,
20)</note>. Nunc tamen quid adhuc sim in hoc genere mali
mei, dixi Domino bono meo, exsultans cum tremore <note>(Psal. II, 11)</note> 
 in eo quod donasti mihi, et lugens in eo
quod inconsummatus sum, sperans perfecturum te in
me misericordias tuas usque ad pacem plenariam,
quam tecum habebunt interiora et exteriora mea,
cum absorpta fuerit mors in victoriam <note>(I Cor. XV,
54)</note>.</p>
</div2>

<div2>
          <head>CAPUT XXXI. <hi>Ut se gerit ad tentationes gulae.</hi> </head>
<p>43. Est alia malitia diei, quae utinam sufficiat ei.
Reficimus enim quotidianas ruinas corporis edendo et
bibendo, priusquam escas et ventrem destruas, cum
occideris indigentiam meam satietate mirifica, et corruptibile
hoc indueris incorruptione sempiterna <note>(Ibid.,
53)</note>. Nunc autem suavis est mihi necessitas, et adversus
istam suavitatem pugno ne capiar; et quotidianum
bellum gero in jejuniis, saepius in servitutem redigens
corpus meum <note>(I Cor. IX, 27)</note>; et dolores mei voluptate
pelluntur. Nam fames et sitis quidam dolores sunt;
urunt, et sicut febris necant, nisi alimentorum medicina
succurrat. Quae quoniam praesto est, ex consolatione
munerum tuorum, in quibus nostrae infirmitati
terra et aqua et coelum serviunt, calamitas deliciae
vocantur.</p>
<p>44. Hoc me docuisti, ut quemadmodum medicamenta,
sic alimenta sumpturus accedam. Sed dum ad
quietem satietatis ex indigentiae molestia transeo, in
ipso transitu mihi insidiatur laqueus concupiscentiae.
Ipse enim transitus voluptas est, et non est alius qua
transeatur quo transire cogit necessitas. Et cum salus
sit causa edendi et bibendi, adjungit se tanquam
pedissequa periculosa jucunditas, et plerumque praeire
conatur, ut ejus causa fiat quod salutis causa me facere
vel dico, vel volo. Nec idem modus utriusque
est: nam quod saluti satis est, delectationi parum est.
<pb n="0798"/>
Et saepe incertum fit utrum adhuc necessaria corporis
cura subsidium petat, an voluptaria cupiditatis fallacia
ministerium suppetat. Ad hoc incertum hilarescit infelix
anima, et in eo praeparat excusationis patrocinium,
gaudens non apparere quid satis sit moderationi
valetudinis, ut obtentu salutis obumbret negotium voluptatis.
His tentationibus quotidie conor resistere,
et invoco dexteram tuam ad salutem meam, et ad te
refero aestus meos, quia consilium mihi de hac re nondum
stat.</p>
<p>45. Audio vocem jubentis Dei mei: <hi>Non graventur
corda vestra in crapula et ebrietate <note>(Luc. XXI, 34)</note>
            </hi>.
Ebrietas longe est a me; misereberis, ne appropinquet
mihi. Crapula autem nonnunquam subrepit
servo tuo; misereberis, ut longe fiat a me. Nemo enim
potest esse continens, nisi tu des. Multa nobis orantibus
tribuis; et quidquid boni antequam oraremus
accepimus, a te accepimus; et ut hoc postea cognosceremus,
a te accepimus. Ebriosus nunquam fui, sed
ebriosos a te sobrios factos ego novi. Ergo a te factum
est ut hoc non essent qui nunquam fuerunt, a
quo factum est ut hoc non semper essent qui fuerunt,
a quo etiam factum est ut scirent utrique a quo factum
est. Audivi aliam vocem tuam: <hi>Post concupiscentias
tuas non eas, et a voluntate tua avertere <note>(Eccli. XVIII, 30)</note>
            </hi>.
Audivi et illam ex munere tuo quam multum amavi: <hi>Neque si manducaverimus, abundabimus; neque si non
manducaverimus, deerit nobis 
 <note>(I Cor. VIII, 8)</note>
            </hi>. Hoc
est dicere, Nec illa res me copiosum faciet, nec illa
aerumnosum. Audivi et alteram: <hi>Ego enim didici in
quibus sum sufficiens esse; et abundare novi, et penuriam
pati novi. Omnia possum in eo qui me confortat <note>(Philipp. IV, 11-13)</note>
            </hi>.
Ecce miles castrorum coelestium,
non pulvis quod nos sumus. Sed memento, Domine, quia
pulvis sumus, et de pulvere fecisti hominem <note>(Psal.
CII, 14; et Gen. III, 19)</note>, et perierat, et inventus est <note>(Luc. XV, 24, 32)</note>.
Nec ille in se potuit, quia idem
pulvis fuit, quem talia dicentem afflatu tuae inspirationis
adamavi: <hi>Omnia possum,</hi> inquit, <hi>in eo qui me
confortat.</hi> Conforta me, ut possim. Da quod jubes, et
jube quod vis. Iste se accepisse confitetur, et quod
gloriatur, in Domino gloriatur <note>(I Cor. I, 30, 31)</note>. Audivi
alium rogantem ut accipiat: <hi>Aufer a me,</hi> inquit, <hi>concupiscentias ventris 
 <note>(Eccli. XXIII, 6)</note>
            </hi>. Unde apparet,
sancte Deus meus, te dare, cum fit quod imperas
fieri.</p>
<p>46. Docuisti me, Pater bone, <hi>Omnia munda mundis;
sed malum</hi> esse <hi>homini qui per offensionem manducat <note>(Rom. XIV, 20)</note>
            </hi>;
et omnem creaturam tuam bonam
esse, <hi>nihilque abjiciendum quod cum gratiarum actione
percipitur <note>(I Tim. IV, 4)</note>
            </hi>; et quia <hi>esca nos non commendat
Deo <note>(I Cor. VIII, 8)</note>
            </hi>. et ut <hi>nemo nos judicet in
cibo aut in potu <note>(Coloss. II, 16)</note>
            </hi>; et ut <hi>qui manducat non
manducantem non spernat; et qui non manducat, manducantem
non judicet <note>(Rom. XIV, 3)</note>
            </hi>. Didici haec; gratias
tibi, laudes tibi Deo meo, magistro meo, pulsatori
aurium mearum, illustratori cordis mei: eripe me al
<pb n="0799"/>
omni tentatione. Non ego immunditiam obsonii timeo,
sed immunditiam cupiditatis. Scio Noe omne carnis
genus quod cibo esset usui manducare permissum <note>(Gen. IX, 2, 3)</note>;
Eliam cibo carnis refectum <note>(III Reg. XVII,
6)</note>; Joannem mirabili abstinentia praeditum, animalibus,
hoc est locustis, in escam cedentibus <note>(Matth. III,
4)</note> non fuisse pollutum. Et scio Esau lenticulae concupiscentia
deceptum <note>(Gen. XXV, 34)</note>; et David propter
aquae desiderium a seipso reprehensum <note>(II Reg. XXIII,
15-17)</note>; et Regem nostrum non de carne, sed de pane
esse tentatum <note>(Matth. IV, 3)</note>. Ideoque et populus in
eremo, non quia carnes desideravit, sed quia escae
desiderio adversus Dominum murmuravit, meruit improbari <note>(Num. XI)</note>.</p>
<p>47. In his ergo tentationibus positus, certo quotidie
adversus concupiscentiam manducandi et bibendi:
non enim est quod semel praecidere et ulterius non
attingere decernam, sicut de concubitu potui. Itaque
freni gutturis temperata relaxatione et constrictione
tenendi sunt. Et quis est, Domine, qui non rapiatur
aliquantulum extra metas necessitatis? Quisquis est,
magnus est; magnificet nomen tuum. Ego autem non
sum, quia peccator homo sum. Sed et ego magnifico
nomen tuum; et interpellat te pro peccatis meis <note>(Rom. VIII, 34)</note>,
qui vicit saeculum <note>(Joan. XVI, 33)</note>,
numerans me inter infirma membra corporis sui, quia
et imperfectum ejus viderunt oculi tui, et in libro
tuo omnes scribentur <note>(Psal. CXXXVIII, 16)</note>.</p>
</div2>

<div2>
          <head>CAPUT XXXII. <hi>Ut se gerit ad odorum illecebras.</hi> </head>
<p>48. De illecebra odorum non satago nimis. Cum
absunt, non requiro; cum adsunt, non respuo, paratus
etiam eis semper carere. Ita mihi videor; fortasse
failor. Sunt enim et istae plangendae tenebrae, in quibus
me latet facultas mea quae in me est: ut animus
meus de viribus suis ipse se interrogans non facile sibi
credendum existimet; quia et quod inest, plerumque
occultum est, nisi experientia manifestetur. Et nemo
securus esse debet in ista vita, quae tota tentatio nominatur <note>(Job. VII, 1)</note>,
utrum qui fieri potuit ex deteriore
melior, non fiat etiam ex meliore deterior. Una
spes, una fiducia, una firma promissio, misericordia
tua.</p>
</div2>

<div2>
          <head>CAPUT XXXIII. <hi>Ut se gerit ad voluptates aurium.</hi> </head>
<p>49. Voluptates aurium tenacius me implicaverant et
subjugaverant; sed resolvisti, et liberasti me. Nunc
in sonis quos animant eloquia tua, cum suavi et artificiosa
voce cantantur, fateor, aliquantulum acquiesco;
non quidem ut haeream, sed ut surgam cum volo.
Attamen cum ipsis sententiis quibus vivunt, ut admittantur
ad me, quaerunt in corde meo nonnullius dignitatis
locum, et vix eis praebeo congruentem. Aliquando
enim plus mihi videor honoris eis tribuere
quam decet, dum ipsis sanctis dictis religiosius et ardentius
sentio moveri animos nostros in flammam
<pb n="0800"/>
pietatis, cum ita cantantur, quam si non ita cantarentur;
et omnes affectus spiritus nostri pro sui diversitate
habere proprios modos in voce atque cantu,
quorum nescio qua occulta familiaritate excitentur.
Sed delectatio carnis meae, cui mentem enervandam
non oportet dari, saepe me fallit, dum rationem sensus
non ita comitatur ut patienter sit posterior; sed
tantum quia propter illam meruit admitti, etiam praecurrere
ac ducere conatur. Ita in his pecco non sentiens,
sed postea sentio.</p>
<p>50. Aliquando autem hanc ipsam fallaciam immoderatius
cavens, erro nimia severitate: sed valde interdum,
ut melos omne cantilenarum suavium quibus
Davidicum Psalterium frequentatur, ab auribus meis
removeri velim, atque ipsius Ecclesiae; tutiusque
mihi videtur quod de Alexandrino episcopo Athanasio
saepe mihi dictum commemini, qui tam modico flexu
vocis faciebat sonare lectorem psalmi, ut pronuntianti
vicinior esset quam canenti. Verumtamen, cum reminiscor
lacrymas meas, quas fudi ad cantus Ecclesiae
tuae in primordiis recuperatae fidei meae, et nunc
ipso quod moveor, non cantu, sed rebus quae cantantur,
cum liquida voce et convenientissima modulatione
cantantur, magnam instituti hujus utilitatem
rursus agnosco. Ita fluctuo inter periculum voluptatis
et experimentum salubritatis; magisque adducor, non
quidem irretractabilem sententiam proferens, cantandi
consuetudinem approbare in Ecclesia; ut per oblectamenta
aurium infirmior animus in affectum pietatis
assurgat. Tamen, cum mihi accidit ut me amplius
cantus, quam res quae canitur, moveat; poenaliter
me peccare confiteor, et tunc mallem non audire
cantantem. Ecce ubi sum: flete mecum, et pro me
flete, qui aliquid boni vobiscum intus agitis unde facta
procedunt. Nam qui non agitis, non vos haec movent.
Tu autem, Domine Deus meus, exaudi; respice, et
vide, et miserere, et sana me, in cujus oculis mihi
quaestio factus sum, et ipse est languor meus.</p>
</div2>

<div2>
          <head>CAPUT XXXIV. <hi>Ut se gerit ad oculorum illecebras.</hi> </head>
<p>51. Restat voluptas oculorum istorum carnis meae,
de qua loquar confessiones quas audiant aures templi
tui, aures fraternae ac piae, ut concludamus tentationes
concupiscentiae carnis, quae me adhuc pulsant
ingemiscentem, et habitaculum meum, quod de
coelo est, superindui cupientem <note>(II Cor. V, 2)</note>. Pulchras
formas et varias, nitidos et amoenos colores
amant oculi. Non teneant haec animam meam: teneat
eam Deus qui fecit haec, bona quidem valde; sed ipse
est bonum meum, non haec. Et tangunt me vigilantem
totis diebus, nec requies ab eis datur mihi, sicut datur
a vocibus canoris, aliquando ab omnibus, in silentio.
Ipsa enim regina colorum lux ista, perfundens
cuncta quae cernimus, ubiubi per diem fuero, multimodo
allapsu blanditur mihi aliud agenti, et eam non
<pb n="0801"/>
advertenti. Insinuat autem se ita vehementer, ut si
repente subtrahatur, cum desiderio requiratur; et si
diu absit, contristat animum.</p>
<p>52. O lux quam videbat Tobias, cum clausis oculis
istis filium docebat vitae viam, et ei praeibat pede charitatis
nusquam errans <note>(Tob. IV)</note>. Aut quam videbat
Isaac praegravatis et opertis senectute carneis luminibus,
cum filios non agnoscendo benedicere, sed benedicendo
agnoscere meruit <note>(Gen. XXVII)</note>. Aut quam
videbat Jacob, cum et ipse prae grandi aetate captus
oculis, in filiis praesignata futuri populi genera luminoso
corde radiavit; et nepotibus suis ex Joseph divexas
mystice manus, non sicut pater eorum foris
corrigebat, sed sicut ipse intus discernebat, imposuit <note>(Gen. XLVIII, XLIX)</note>.
Ipsa est lux, una est, et unum
omnes qui vident et amant eam. At ista corporalis de
qua loquebar, illecebrosa ac periculosa dulcedine condit
vitam saeculi caecis amatoribus. Qui autem et de
ipsa laudare te norunt, Deus creator omnium, assumunt
eam in hymno tuo, non absumuntur ab ea in
somno suo: sic esse cupio. Resisto seductionibus
oculorum, ne implicentur pedes mei, quibus ingredior
viam tuam; et erigo ad te invisibiles oculos, ut tu
evellas de laqueo pedes meos <note>(Psal. XXIV, 15)</note>. Tu
subinde evellis eos, nam illaqueantur. Tu non cessas
evellere, ego autem crebro haereo in ubique sparsis
insidiis: quoniam non dormies, neque dormitabis,
qui custodis Israel <note>(Psal. CXX, 4)</note>.</p>
<p>53. Quam innumerabilia, variis artibus et opificiis,
in vestibus, calceamentis, vasis, et cujuscemodi fabricationibus,
picturis etiam, diversisque figmentis,
atque his usum necessarium atque moderatum et piam
significationem longe transgredientibus, addiderunt
homines ad illecebras oculorum; foras sequentes quod
faciunt, intus relinquentes a quo facti sunt, et exterminantes
quod facti sunt! At ego, Deus meus, et decus
meum, etiam hinc dico tibi hymnum, et sacrifico
laudem sacrificatori meo; quoniam pulchra trajecta
per animas in manus artificiosas, ab illa pulchritudine
veniunt, quae super animas est, cui suspirat anima
mea die ac nocte. Sed pulchritudinum exteriorum
operatores et sectatores inde trahunt approbandi modum,
non autem inde trahunt utendi modum. Et ibi
est, et non vident eum, ut non eant longius, et fortitudinem
suam ad te custodiant <note>(Psal. LVIII, 10)</note>,
nec eam spargant in deliciosas lassitudines. Ego autem
haec loquens atque discernens etiam istis pulchris
gressum innecto; sed tu evellis, Domine, evellis tu,
quoniam misericordia tua ante oculos meos est <note>(Psal.
XXV, 3)</note>. Nam et ego capior miserabiliter, et tu evellis
misericorditer; aliquando non sentientem, quia
suspensius incideram; aliquando cum dolore, quia
jam inhaeseram.</p>
</div2>

<div2>
          <head>CAPUT XXXV. <hi>Ut se habet ad secundum tentationis genus, quod est curiositatis.</hi> </head>

<pb n="0802"/>
<p>54. Huc accedit alia forma tentationis multiplicius
periculosa. Praeter eam enim concupiscentiam carnis,
quae inest in delectatione omnium sensuum et voluptatum,
cui servientes depereunt qui longe se faciunt
a te, inest animae per eosdem sensus corporis quaedam
non se oblectandi in carne, sed experiendi per carnem
vana et curiosa cupiditas, nomine cognitionis et
scientiae palliata. Quae quoniam in appetitu noscendi
est, oculi autem sunt ad cognoscendum in sensibus
principes, <hi>concupiscentia oculorum</hi> eloquio divino appellata
est <note>(I Joan. II, 16)</note>. Ad oculos enim proprie
videre pertinet. Utimur autem hoc verbo etiam in caeteris
sensibus, cum eos ad cognoscendum intendimus.
Neque enim dicimus, Audi quid rutilet; aut, Olfac
quam niteat; aut, Gusta quam splendeat; aut, Palpa
quam fulgeat: videri enim dicuntur haec omnia. Dicimus
autem non solum, Vide quid luceat, quod soli
oculi sentire possunt; sed etiam, Vide quid sonet;
vide quid oleat; vide quid sapiat; vide quam durum
sit. Ideoque generalis experientia sensuum concupiscentia,
sicut dictum est, oculorum vocatur; quia videndi
officium in quo primatum oculi tenent, etiam
caeteri sensus sibi de similitudine usurpant, cum aliquid
cognitionis explorant.</p>
<p>55. Ex hoc autem evidentius discernitur quid voluptatis,
quid curiositatis agatur per sensus: quod
voluptas pulchra, canora, suavia, sapida, lenia sectatur;
curiositas autem etiam his contraria tentandi
causa, non ad subeundam molestiam, sed experiendi
noscendique libidine. Quid enim voluptatis habet videre
in laniato cadavere quod exhorreas; et tamen
sicubi jaceat, concurrunt ut contristentur, ut palleant.
Timent etiam ne in somnis hoc videant; quasi
quisquam eos vigilantes videre coegerit, aut pulchritudinis
ulla fama persuaserit. Ita et in caeteris sensibus,
quae persequi longum est. Ex hoc morbo cupiditatis,
in spectaculis exhibentur quaeque miracula.
Hinc ad perscrutanda naturae (quae praeter nos est)
operta proceditur, quae scire nihil prodest, et nihil
aliud quam scire homines cupiunt. Hinc etiam, si quid
eodem perversae scientiae fine per artes magicas quaeritur.
Hinc etiam in ipsa religione Deus tentatur, cum
signa et prodigia flagitantur, non ad aliquam salutem,
sed ad solam experientiam desiderata.</p>
<p>56. In hac tam immensa silva plena insidiarum et
periculorum, ecce multa praeciderim et a meo corde
dispulerim, sicuti donasti me facere, Deus salutis
meae; attamen quando audeo dicere, cum circumquaque
quotidianam vitam nostram tam multa hujus
generis rerum circumstrepant; quando audeo dicere
nulla re tali me intentum fieri ad spectandum, et vana
cura capiendum? Sane me jam theatra non rapiunt,
nec curo nosse transitus siderum, nec anima mea unquam
<pb n="0803"/>
responsa quaesivit umbrarum; omnia sacrilega
sacramenta detestor. A te, Domine Deus meus, cui
humilem famulatum ac simplicem debeo, quantis mecum
suggestionum machinationibus agit inimicus ut
signum aliquod petam? Sed obsecro te per Regem
nostrum, et patriam Jerusalem simplicem, castam,
ut quemadmodum a me longe est ista consensio, ita
sit semper longe atque longius. Pro salute autem cujusquam
cum te rogo, alius multum differens finis est
intentionis meae; et te facientem quod vis, das mihi,
et dabis libenter sequi.</p>
<p>57. Verumtamen in quam multis minutissimis et
contemptibilibus rebus curiositas quotidie nostra tentatur,
et quam saepe labamur, quis enumerat? Quoties
narrantes inania, primo quasi toleramus ne offendamus
infirmos, deinde paulatim libenter advertimus?
Canem currentem post leporem jam non specto, cum
in circo fit: at vero in agro, si casu transeam, avertit
me fortassis et ab aliqua magna cogitatione, atque ad
se convertit illa venatio; non deviare cogens corpore
jumenti, sed cordis inclinatione. Et nisi jam mihi demonstrata
infirmitate mea, cito admoneas, aut ex ipsa
visione per aliquam considerationem in te assurgere,
aut totum contemnere atque transire, vanus hebesco.
Quid cum me domi sedentem stellio muscas captans,
vel aranea retibus suis irruentes implicans, saepe intentum
facit? Num quia parva sunt animalia, ideo non
res eadem geritur? Pergo inde ad laudandum te, creatorem
mirificum atque ordinatorem rerum omnium,
sed non inde intentus esse incipio. Aliud est cito surgere,
aliud est non cadere. Et talibus vita mea plena
est, et una spes mea magna valde misericordia tua.
Cum enim hujuscemodi rerum conceptaculum fit cor
nostrum, et portat copiosae vanitatis catervas, hinc
et orationes nostrae saepe interrumpuntur atque turbantur,
et ante conspectum tuum dum ad aures tuas
vocem cordis intendimus, nescio unde irruentibus
nugatoriis cogitationibus res tanta praeciditur.</p>
</div2>

<div2>
          <head>CAPUT XXXVI. <hi>Ut se habet ad tertium tentationis genus, quod est superbiae.</hi> </head>
<p>58. Numquid etiam hoc inter contemnenda deputabimus,
aut aliquid nos reducet in spem, nisi tota misericordia
tua, quoniam coepisti mutare nos? et tu
scis quanta ex parte mutaveris, qui me primitus sanas
a libidine vindicandi me, ut propitius fias etiam caeteris
omnibus iniquitatibus meis, et sanes omnes languores
meos, et redimas de corruptione vitam meam,
et corones me in miseratione et misericordia, et saties
in bonis desiderium meum <note>(Psal. CII, 3-5)</note>; qui compressisti
a timore tuo superbiam meam, et mansuefecisti
jugo tuo cervicem meam. Et nunc porto illud, et
lene est mihi, quoniam sic promisisti et fecisti <hi>(Matth.
<pb n="0804"/>
XI, 30)</hi>; et vere sic erat, et nesciebam quando id subire
metuebam. Sed numquid, Domine, qui solus sine
typho dominaris, quia solus verus Dominus es qui non
habes dominum; numquid hoc quoque tertium tentationis
genus cessavit a me, aut cessare in hac tota
vita potest?</p>
<p>59. Timeri et amari velle ab hominibus, non propter
aliud, sed ut inde sit gaudium, quod non est
gaudium, misera vita est, et foeda jactantia. Hinc fit
vel maxime non amare te, nec caste timere te. Ideoque
tu superbis resistis, humilibus autem das gratiam <note>(I Petr. V, 5)</note>;
et intonas super ambitiones saeculi, et
contremunt fundamenta montium. Itaque nobis, quoniam
propter quaedam humanae societatis officia necessarium
est amari et timeri ab hominibus, instat
adversarius verae beatitudinis nostrae, ubique spargens
in laqueis, Euge, euge: ut dum avide colligimus, incaute
capiamur, et a veritate tua gaudium nostrum
deponamus, atque in hominum fallacia ponamus;
libeatque nos amari et timeri, non propter te, sed
pro te; atque isto modo sui similes factos secum habeat,
non ad concordiam charitatis, sed ad consortium
supplicii, qui statuit sedem suam ponere in aquilone,
ut te perversa et distorta via imitanti <note>(Isai.
XIV, 13-15)</note>, tenebrosi frigidique servirent. Nos autem,
Domine, pusillus grex tuus ecce sumus <note>(Luc. XII, 32)</note>;
tu nos posside. Praetende alas tuas, et fugiamus sub
eas. Gloria nostra tu esto; propter te amemur, et verbum
tuum timeatur in nobis. Qui laudari vult ab hominibus
vituperante te, non defendetur ab hominibus
judicante te, nec eripietur damnante te. Cum autem
non peccator laudatur in desideriis animae suae, nec
qui iniqua gerit benedicitur <note>(Psal. X, 3)</note>, sed laudatur
homo propter aliquod donum quod dedisti ei; at ille
plus gaudet sibi laudari se, quam ipsum donum habere
unde laudatur: etiam iste te vituperante laudatur;
et melior jam ille qui laudavit, quam iste qui
laudatus est. Illi enim placuit in homine donum Dei;
huic amplius placuit donum hominis quam Dei.</p>
</div2>

<div2>
          <head>CAPUT XXXVII. <hi>Ut movetur laudibus humanis.</hi> </head>
<p>60. Tentamur his tentationibus quotidie, Domine;
sine cessatione tentamur. Quotidiana fornax nostra est
humana lingua. Imperas nobis et in hoc genere continentiam:
da quod jubes, et jube quod vis. Tu nosti
de hac re ad te gemitum cordis mei, et flumina oculorum
meorum. Neque enim facile colligo quam sim
ab ista peste mundatior, et multum timeo occulta
mea <note>(Psal. XVIII, 13)</note>, quae norunt oculi tui, mei autem
non. Est enim qualiscumque in aliis generibus
tentationum mihi facultas explorandi me; in hoc pene
nulla est. Nam et a voluptatibus carnis, et a curiositate
supervacanea cognoscendi, video quantum assecutus
sim posse refrenare animum meum, cum eis
<pb n="0805"/>
rebus careo, vel voluntate, vel cum absunt. Tunc
enim me interrogo, quam magis minusve mihi molestum
sit non habere. Divitiae vero quae ob hoc expetuntur,
ut alicui istarum trium cupiditatum, vel duabus
earum, vel omnibus serviant, si persentiscere non
potest animus utrum eas habens contemnat, possunt et
dimitti ut se probet. Laude vero ut careamus, atque
in eo experiamur quid possumus, numquid male vivendum
est, et tam perdite atque immaniter, ut nemo
nos noverit qui non detestetur? Quae major dementia
dici aut cogitari potest? At si bonae vitae bonorumque
operum comes et solet et debet esse laudatio, tam comitatum
ejus, quam ipsam bonam vitam deseri non
oportet. Non autem sentio sine quo esse aut aequo
animo, aut aegre possim, nisi cum abfuerit.</p>
<p>61. Quid igitur tibi in hoc genere tentationis, Domine,
confiteor? Quid, nisi delectari me laudibus; sed
amplius ipsa veritate quam laudibus? Nam si mihi
proponatur utrum malim furens, aut in omnibus rebus
errans, ab omnibus hominibus laudari; an constans,
et in veritate certissimus, ab omnibus vituperari;
video quid eligam. Verumtamen nollem ut vel
augeret mihi gaudium cujuslibet boni mei suffragatio
oris alieni. Sed auget, fateor; non solum, sed et vituperatio
minuit. Et cum ista miseria mea perturbor,
subintrat mihi excusatio, quae qualis sit, tu scis,
Deus; nam me incertum facit. Quia enim nobis imperasti
non tantum continentiam, id est, a quibus rebus
amorem cohibeamus, verum etiam justitiam, id est,
quo eum conferamus; nec te tantum voluisti a nobis,
verum etiam proximum diligi: saepe mihi videor de
profectu aut spe proximi delectari, cum bene intelligentis
laude delector; et rursus ejus malo contristari,
cum eum audio vituperare quod aut ignorat, aut bonum
est. Nam et contristor aliquando laudibus meis,
cum vel ea laudantur in me, in quibus ipse mihi
displiceo; vel etiam bona minora et levia pluris aestimantur
quam aestimanda sunt. Sed rursus, unde scio
an propterea sic afficior, quia nolo de meipso a me
dissentire laudatorem meum; non quia illius utilitate
moveor, sed quia eadem bona quae mihi in me placent,
jucundiora mihi sunt cum et alteri placent? Quodammodo
enim non ego laudor, cum de me sententia mea
non laudatur; quandoquidem aut illa laudantur quae
mihi displicent, aut illa amplius quae mihi minus placent.
Ergone de hoc incertus sum mei?</p>
<p>62. Ecce in te, Veritas, video non me laudibus meis
propter me, sed propter proximi utilitatem moveri
oportere. Et utrum ita sit nescio. Minus mihi in hac
re notus sum ipse quam tu. Obsecro te, Deus meus,
et meipsum mihi indica, ut confitear oraturis pro me
fratribus meis quod in me saucium comperero. Iterum
<pb n="0806"/>
me diligentius interrogem. Si utilitate proximi moveor
in laudibus meis, cur minus moveor, si quisquam
alius injuste vituperetur, quam si ego? cur ea contumelia
magis mordeor quae in me, quam quae in alium
eadem iniquitate coram me jacitur? An et hoc nescio?
Etiamne id restat ut ipse me seducam, et verum non
faciam coram te in corde et lingua mea? Insaniam
istam, Domine, longe fac a me, ne oleum peccatoris
mihi sit os meum ad impinguandum caput meum <note>(Psal. CXL, 5)</note>.</p>
</div2>

<div2>
          <head>CAPUT XXXVIII. <hi>Et virtuti periculum a vana gloria.</hi> </head>
<p>63. Egenus et pauper ego sum, et melior in occulto
gemitu displicens mihi, et quaerens misericordiam
tuam, donec reficiatur defectus meus, et perficiatur
usque in pacem quam nescit arrogantis oculus. Sermo
autem ore procedens, et facta quae innotescunt
hominibus, habent tentationem periculosissimam ab
amore laudis, qui ad privatam quamdam excellentiam
contrahit emendicata suffragia; tentat et cum a me
in me arguitur, eo ipso quo arguitur; et saepe homo
de ipso vanae gloriae contemptu vanius gloriatur: ideoque
non jam de ipso contemptu gloriae gloriatur,
non enim eam contemnit, cum gloriatur intus.</p>
</div2>

<div2>
          <head>CAPUT XXXIX. <hi>Amoris proprii vis et natura.</hi> </head>
<p>64. Etiam intus est aliud in eodem genere tentationis
malum, quo inanescunt qui placent sibi de se,
quamvis aliis vel non placeant, vel displiceant, nec
placere affectent caeteris. Sed sibi placentes multum
tibi displicent, non tantum de non bonis quasi bonis,
verum etiam de bonis tuis quasi suis; aut etiam sicut
de tuis, sed tanquam ex meritis suis; aut etiam sicut
ex tua gratia, non tamen socialiter gaudentes, sed
aliis invidentes ea. In his omnibus atque hujusmodi
periculis et laboribus vides tremorem cordis mei; et
vulnera mea magis subinde a te sanari, quam mihi
non infligi sentio.</p>
</div2>

<div2>
          <head>CAPUT XL. <hi>Quod in se et caeteris rebus Deum investigavit.</hi> </head>
<p>65. Ubi non mecum ambulasti, Veritas, docens quid
caveam et quid appetam, cum ad te referrem inferiora
visa mea quae potui, teque consulerem? Lustravi
mundum foris sensu quo potui, et attendi vitam corporis
mei de me, sensusque ipsos meos. Inde ingressus
sum in recessus memoriae meae, multiplices amplitudines
plenas miris modis copiarum innumerabilium;
et consideravi, et expavi, et nihil eorum discernere
<pb n="0807"/>
potui sine te, et nihil eorum esse te inveni.
Nec ego ipse inventor qui peragravi omnia, et distinguere
et pro suis quaeque dignitatibus aestimare conatus
sum; excipiens alia nuntiantibus sensibus, et interrogans
alia mecum commixta sentiens, ipsos que nuntios
dignoscens atque dinumerans, jamque in memoriae
 latis opibus alia pertractans, alia recondens, alia
eruens. Nec ego ipse cum haec agerem, id est vis mea
qua id agebam, nec ipsa eras tu, quia lux es tu permanens
quam de omnibus consulebam an essent,
quid essent, quanti pendenda essent: et audiebam
docentem ac jubentem. Et saepe istud facio; hoc me
delectat, et ab actionibus necessitatis quantum relaxari
possum, ad istam voluptatem refugio. Neque in
his omnibus, quae percurro consulens te, invenio tutum
locum animae meae nisi in te, quo colligantur
sparsa mea, nec a te quidquam recedat ex me. Et aliquando
intromittis me in affectum multum inusitatum
introrsus ad nescio quam dulcedinem, quae si perficiatur
in me, nescio quid erit quod vita ista non erit.
Sed recido in haec aerumnosis ponderibus, et resorbeor
solitis, et teneor, et multum fleo, sed multum
teneor. Tantum consuetudinis sarcina degravat! Hic
esse valeo, nec volo; illic volo, nec valeo; miser
utrobique.</p>
</div2>

<div2>
          <head>CAPUT XLI. <hi>Triplex cupiditas.</hi> </head>
<p>66. Ideoque consideravi languores peccatorum meorum
in cupiditate triplici; et dexteram tuam invocavi
ad salutem meam. Vidi enim splendorem tuum corde
saucio, et repercussus dixi: Quis illuc potest? Projectus
sum a facie oculorum tuorum <note>(Psal. XXX, 23)</note>.
Tu es Veritas super omnia praesidens: at ego per avaritiam
meam non amittere te volui, sed volui tecum
possidere mendacium; sicut nemo vult ita falsum dicere,
ut nesciat ipse quid verum sit. Itaque amisi te,
quia non dignaris cum mendacio possideri.</p>
</div2>

<div2>
          <head>CAPUT XLII. <hi>Nonnulli ad daemones tanquam redeundi ad Deum mediatores infeliciter recurrerunt.</hi> </head>
<p>67. Quem invenirem qui me reconciliaret tibi? Ambiendum
 mihi fuit ad Angelos? Qua prece? quibus
sacramentis? Multi conantes ad te redire, neque per
seipsos valentes, sicut audio, tentaverunt haec, et inciderunt
in desiderium curiosarum visionum, et digni
habiti sunt illusionibus. Elati enim te quaerebant doctrinae
fastu, exerentes potius quam tundentes pectora,
et adduxerunt sibi per similitudinem cordis sui conspirantes
et socias superbiae suae potestates aeris hujus <note>(Ephes. II, 2)</note>,
a quibus per potentias magicas deciperentur,
quaerentes mediatorem per quem purgarentur,
et non erat. Diabolus enim erat transfigurans
se in Angelum lucis <note>(II Cor., XI, 14)</note>. Et multum illexit
superbam carnem, quod carneo corpore ipse non
esset. Erant enim illi mortales et peccatores; tu autem,
<pb n="0808"/>
Domine, cui reconciliari superbe quaerebant, immortalis
et sine peccato. Mediator autem inter Deum et
homines <note>(I Tim. II, 5)</note> oportebat ut haberet aliquid
simile Deo, aliquid simile hominibus: ne in utroque
hominibus similis, longe esset a Deo; aut in utroque
Deo similis, longe esset ab hominibus, atque ita mediator
non esset. Fallax itaque ille mediator, quo per
secreta judicia tua superbia mereretur illudi, unum cum
hominibus habet, id est peccatum; aliud videri vult
habere cum Deo, ut quia carnis mortalitate non tegitur,
pro immortali se ostentet. Sed quia stipendium
peccati mors est, hoc habet commune cum hominibus,
unde simul damnetur in mortem.</p>
</div2>

<div2>
          <head>CAPUT XLIII. <hi>Christus verus mediator.</hi> </head>
<p>68. Verax autem mediator quem secreta tua misericordia
demonstrasti humilibus, et misisti ut ejus
exemplo etiam ipsam discerent humilitatem, mediator
ille Dei et hominum homo Christus Jesus, inter mortales
peccatores et immortalem justum apparuit; mortalis
cum hominibus, justus cum Deo. Ut quoniam
stipendium justitiae vita et pax est, per justitiam conjunctam
Deo evacuaret mortem justificatorum impiorum,
quam cum illis voluit habere communem. Hic
demonstratus est antiquis sanctis, ut ita ipsi per fidem
futurae passionis ejus, sicut nos per fidem praeteritae,
salvi fierent. In quantum enim homo, in tantum mediator;
in quantum autem verbum, non medius, quia
aequalis Deo, et Deus apud Deum, et simul cum Spiritu
sancto unus Deus.</p>
<p>69. Quomodo nos amasti, Pater bone, qui Filio tuo
unico non pepercisti, sed pro nobis impiis tradidisti
eum! <note>(Rom. VIII, 32.)</note> Quomodo nos amasti pro quibus
ille non rapinam arbitratus esse aequalis tibi, factus
est subditus usque ad mortem crucis <note>(Philipp. II, 6)</note>;
unus ille in mortuis liber <note>(Ps. LXXXVII, 6-8)</note>, potestatem
habens ponendi animam suam, et potestatem habens
iterum sumendi eam <note>(Joan. X, 18)</note>; pro nobis tibi
victor et victima, et ideo victor quia victima; pro nobis
tibi sacerdos et sacrificium, et ideo sacerdos quia
sacrificium; faciens tibi nos de servis filios, de te nascendo,
nobis serviendo! Merito mihi spes valida in
illo est, quod sanabis omnes languores meos, per eum
qui sedet ad dexteram tuam et te interpellat pro nobis <note>(Rom. VIII, 34)</note>;
alioquin desperarem. Multi enim
et magni sunt iidem languores mei, multi sunt et
magni; sed amplior est medicina tua. Potuimus putare
Verbum tuum remotum esse a conjunctione hominis,
et desperare de nobis, nisi caro fieret et habitaret
in nobis.</p>
<p>70. Conterritus peccatis meis et mole miseriae meae
agitaveram in corde meditatusque fueram fugam in solitudinem;
sed prohibuisti me, et confirmasti me, dicens: <hi>Ideo pro omnibus Christus mortuus est, ut qui
vivunt, jam non sibi vivant, sed ei qui pro ipsis mortuus
est 
 <note>(II Cor. V, 15)</note>
            </hi>. Ecce, Domine, jacto in te curam
<pb n="0809"/>
meam ut vivam, et considerabo mirabilia de lege tua <note>(Psal. CXVIII, 18)</note>.
Tu scis imperitiam meam et infirmitatem
meam: doce me, et sana me. Ille tuus Unicus
in quo sunt omnes thesauri sapientiae et scientiae
absconditi <note>(Coloss. II, 3)</note>, redemit me sanguine suo.
<pb n="0810"/>
Non calumnientur mihi superbi: quoniam cogito pretium
meum, et manduco, et bibo, et erogo, et pauper
cupio saturari ex eo inter illos qui edunt et saturantur,
et laudant Dominum qui requirunt eum <hi>(Ps. XXI,
27.</hi> </p>
</div2>
      </div1>

<div1>
        <head> <hi>LIBER UNDECIMUS.</hi> Laudaturus Deum deinceps professione suae ipsius in Scripturis sanctis sive imperitiae, sive etiam peritiae, aut ejus quo in eas ex munere divino flagrabat, studii, explicandum sumit exordium libri Geneseos; atque hic primum illustrat isthaec verba: <hi>In principio fecit Deus coelum et terram.</hi> Occurrit obtrectantibus, quid faceret Deus antequam coelum et terram conderet, et unde ei in mentem venerit tandem aliquando ea facere, cum antea non fecisset. Dum vero iis refellendis insistit, copiosam de Tempore conscribit disputationem.</head>
<div2>
          <head>CAPUT PRIMUM. <hi>Cur confitemur Deo scienti.</hi> </head>
<pb n="0809"/>
<p>1. Numquid, Domine, cum tua sit aeternitas, ignoras
quae tibi dico, aut ad tempus vides quod fit in tempore?
Cur ergo tibi tot rerum narrationes digero? Non utique
ut per me noveris ea, sed affectum meum excito
in te, et eorum qui haec legunt, ut dicamus omnes:
Magnus Dominus et laudabilis valde <note>(Psal. XCV, 4)</note>.
Jam dixi, et dicam: amore amoris tui facio istud.
Nam et oramus, et tamen Veritas ait: <hi>Novit Pater vester
quid vobis opus sit, priusquam petatis ab eo <note>(Matth. VI, 8)</note>
            </hi>.
Affectum ergo nostrum patefacimus in te, confitendo
tibi miserias nostras et misericordias tuas super nos,
ut liberes nos omnino, quoniam coepisti, ut desinamus
esse miseri in nobis, et beatificemur in te; quoniam
vocasti nos ut simus pauperes spiritu, et mites, et lugentes,
et esurientes ac sitientes justitiam, et misericordes,
et mundicordes, et pacifici <note>(Id., V, 3-9.)</note> Ecce
narravi tibi multa quae potui, et quae volui; quoniam
tu prior voluisti ut confiterer tibi Domino Deo meo,
quoniam bonus es, quoniam in saeculum misericordia
tua <note>(Psal. CXVII, 1)</note>.</p>
</div2>

<div2>
          <head>CAPUT II. <hi>Petit a Deo Scripturarum sanctarum intelligentiam.</hi> </head>
<p>2. Quando autem sufficio lingua calami enuntiare
omnia hortamenta tua, et omnes terrores tuos, et
consolationes, et gubernationes quibus me perduxisti
praedicare verbum, et sacramentum tuum dispensare
populo tuo? Et si sufficio haec enuntiare ex ordine,
caro mihi valent stillae temporum. Et olim inardesco
meditari in lege tua, et in ea tibi confiteri scientiam
et imperitiam meam, primordia illuminationis tuae,
et reliquias tenebrarum mearum, quousque devoretur
a fortitudine infirmitas. Et nolo in aliud horae diffluant,
quas invenio liberas a necessitatibus reficiendi corporis,
et intentionis animi, et servitutis quam debemus
hominibus, et quam non debemus et tamen
reddimus.</p>
<p>3. Domine Deus meus, intende orationi meae, et
misericordia tua exaudiat desiderium meum, quoniam
non mihi soli aestuat, sed usui vult esse fraternae charitati:
et vides in corde meo quia sic est. Sacrificem
tibi famulatum cogitationis et linguae meae; et da quod
offeram tibi. Inops enim et pauper sum; tu dives in
<pb n="0810"/>
omnes invocantes te <note>(Rom. X, 12)</note>, qui securus curam
nostri geris. Circumcide ab omni temeritate omnique
mendacio interiora et exteriora labia mea. Sint castae
deliciae meae Scripturae tuae; nec fallar in eis, nec fallam
ex eis. Domine, attende; et miserere, Domine Deus
meus, lux caecorum et virtus infirmorum, statimque lux
videntium et virtus fortium, attende animam meam,
et audi clamantem de profundo. Nam nisi adsint et in
profundo aures tuae, quo ibimus? quo clamabimus? Tuus
est dies, et tua est nox <note>(Psal. LXXIII, 16)</note>: ad nutum
tuum momenta transvolant. Largire inde spatium
meditationibus nostris in abdita legis tuae, neque adversus
pulsantes claudas eam. Neque enim frustra
scribi voluisti tot paginarum opaca secreta; aut non
habent illae silvae cervos suos recipientes se in eas et
resumentes, ambulantes et pascentes, recumbentes et
ruminantes. O Domine, perfice me, et revela mihi eas.
Ecce vox tua gaudium meum, vox tua super affluentiam
voluptatum. Da quod amo: amo enim; et hoc
tu dedisti. Ne dona tua deseras, nec herbam tuam
spernas sitientem. Confitear tibi quidquid invenero in
Libris tuis; et audiam vocem laudis <note>(Psal. XXV, 7)</note> et
te bibam, et considerem mirabilia de lege tua, ab
usque principio in quo fecisti coelum et terram,
usque ad regnum tecum perpetuum sanctae civitatis
tuae.</p>
<p>4. Domine, miserere mei, et exaudi desiderium
meum. Puto enim quod non sit de terra, non de auro
et argento et de lapidibus, aut decoris vestibus, aut
honoribus et potestatibus, aut voluptatibus carnis,
neque de necessariis corpori, et huic vitae peregrinationis
nostrae, quae omnia nobis apponuntur quaerentibus
regnum et justitiam tuam. Vide, Domine Deus
meus, unde sit desiderium meum. Narraverunt mihi
injusti delectationes, sed non sicut lex tua, Domine <note>(Psal. CXVIII, 85)</note>.
Ecce unde est desiderium meum.
Vide, Pater, aspice, et vide, et approba; et placeat in
conspectu misericordiae tuae invenire me gratiam ante
te, ut aperiantur pulsanti mihi interiora sermonum
tuorum. Obsecro per Dominum nostrum Jesum Christum
filium tuum, virum dexterae tuae <note>(Psal. LXXIX,
18)</note>, filium hominis, quem confirmasti tibi mediatorem
tuum et nostrum, per quem nos quaesiisti non quaerentes
<pb n="0811"/>
te, quaesisti autem ut quaereremus te; Verbum tuum
per quod fecisti omnia, in quibus et me; Unicum tuum
per quem vocasti in adoptionem populum credentium,
in quo et me: per eum te obsecro qui sedet ad dexteram
tuam et te interpellat pro nobis, in quo sunt
omnes thesauri sapientiae et scientiae absconditi <note>(Coloss. II, 3)</note>.
Ipsum quaero in Libris tuis. Moyses de
illo scripsit <note>(Joan. V, 46)</note>: hoc ipse ait; hoc Veritas
ait.</p>
</div2>

<div2>
          <head>CAPUT III. <hi>Quae scripsit Moyses de creatione coeli et terrae intelligere non potest nisi donante Deo.</hi> </head>
<p>5. Audiam et intelligam quomodo in principio fecisti
coelum et terram <note>(Gen. I, 4)</note>. Scripsit hoc Moyses,
scripsit et abiit, transivit hinc a te ad te; neque
nunc ante me est. Nam si esset, tenerem eum, et rogarem
eum, et per te obsecrarem ut mihi ista panderet;
et praeberem aures corporis mei sonis erumpentibus
ex ore ejus. Et si hebraea voce loqueretur, frustra
pulsaret sensum meum, nec inde mentem meam quidquam
tangeret; si autem latine, scirem quid diceret.
Sed unde scirem an verum diceret? Quod si et hoc
scirem, num ab illo scirem? Intus utique mihi, intus
in domicilio cogitationis, nec hebraea, nec graeca, nec
latina, nec barbara veritas, sine oris et linguae organis,
sine strepitu syllabarum diceret, Verum dicit:
et ego statim certus confidenter illi homini tuo dicerem,
Verum dicis. Cum ergo illum interrogare non
possim, te, quo plenus vera dixit, Veritas, rogo te,
Deus meus, rogo parce peccatis meis; et qui illi
servo tuo dedisti haec dicere, da et mihi haec intelligere.</p>
</div2>

<div2>
          <head>CAPUT IV. <hi>Creatura clamat creatorem Deum.</hi> </head>
<p>6. Ecce sunt coelum et terra: clamant quod facta
sint; mutantur enim atque variantur. Quidquid autem
factum non est, et tamen est, non est in eo quidquam
quod ante non erat, quod est mutari atque variari.
Clamant etiam quod seipsa non fecerint: Ideo sumus,
quia facta sumus; non ergo eramus antequam essemus,
ut fieri possemus a nobis. Et vox dicentium
est ipsa evidentia. Tu ergo, Domine, fecisti ea qui
pulcher es, pulchra sunt enim; qui bonus es, bona
sunt enim; qui es, sunt enim. Nec ita pulchra sunt,
nec ita bona sunt, nec ita sunt, sicut tu conditor
eorum, cui comparata, nec pulchra sunt, nec bona
sunt, nec sunt. Scimus haec, gratias tibi. Et scientia
nostra scientiae tuae comparata, ignorantia est.</p>
</div2>

<div2>
          <head>CAPUT V. <hi>Ex nihilo conditus mundus.</hi> </head>
<p>7. Quomodo autem fecisti coelum et terram, et
quae machina tam grandis operationis tuae? Non enim
sicut homo artifex formans corpus de corpore, arbitratu
<pb n="0812"/>
animae valentis imponere utcumque speciem quam
cernit in semetipsa interno oculo. Et unde hoc valeret,
nisi quia tu fecisti eam? Et imponit speciem jam
existenti et habenti ut esset, veluti terrae, aut lapidi,
aut ligno, aut auro, aut id genus rerum cuilibet. Et
unde ista essent, nisi tu instituisses ea? Tu fabro
corpus, tu animum membris imperitantem fecisti, tu
materiam unde facit aliquid, tu ingenium quo artem
capiat et videat intus quid faciat foris, tu sensum
corporis quo interprete trajiciat ab animo ad materiam
id quod facit, et renuntiet animo quid factum sit, ut
ille intus consulat praesidentem sibi veritatem, an bene
factum sit. Te laudant haec omnia creatorem omnium:
sed tu quomodo facis ea? quomodo fecisti, Deus, coelum
et terram? Non utique in coelo neque in terra
fecisti coelum et terram; neque in aere aut in aquis,
quoniam et haec pertinent ad coelum et terram: neque
in universo mundo fecisti universum mundum, quia
non erat ubi fieret antequam fieret ut esset. Nec manu
tenebas aliquid unde faceres coelum et terram; nam
unde tibi hoc quod tu non feceras, unde aliquid faceres?
Quid enim est, nisi quia tu es? Ergo dixisti,
et facta sunt, atque in verbo tuo fecisti ea <note>(Psal.
XXXII, 9, 6)</note>.</p>
</div2>

<div2>
          <head>CAPUT VI. <hi>Quomodo Deus dixit, ut fieret mundus.</hi> </head>
<p>8. Sed quomodo dixisti? Numquid illo modo quo
facta est vox de nube, dicens: <hi>Hic est Filius meus dilectus? <note>(Matth. III, 17; et XVII, 5.)</note>
            </hi> 
 Illa enim vox acta
atque transacta est, coepta et finita. Sonuerunt syllabae
atque transierunt, secunda post primam, tertia
post secundam, atque inde ex ordine, donec ultima
post caeteras, silentiumque post ultimam. Unde claret
atque eminet, quod creaturae motus expressit eam,
serviens aeternae voluntati tuae ipse temporalis. Et haec
ad tempus facta verba tua nuntiavit auris exterior
menti prudenti, cujus auris interior posita est ad aeternum
Verbum tuum. At illa comparavit haec verba
temporaliter sonantia, cum aeterno in silentio Verbo
tuo, et dixit: Aliud est, longe aliud est. Haec longe
infra me sunt; nec sunt, quia fugiunt et praetereunt:
Verbum autem Domini mei supra me manet in aeternum.
Si ergo verbis sonantibus et praetereuntibus dixisti
ut fieret coelum et terra, atque ita fecisti coelum
et terram, erat jam creatura corporalis ante coelum et
terram, cujus motibus temporalibus temporaliter vox
illa percurreret. Nullum autem corpus ante coelum et
terram: aut si erat, id certe sine transitoria voce
feceras, unde transitoriam vocem faceres qua diceres
ut fieret coelum et terra. Quidquid enim illud esset
unde talis vox fieret, nisi abs te factum esset, omnino
non esset. Ut ergo fieret corpus unde ista verba fierent,
quo verbo a te dictum est?</p>
</div2>

<div2>
          <head>CAPUT VII. <hi>Verbum Dei coaeternum Deo.</hi> </head>
<p>9. Vocas itaque nos ad intelligendum Verbum Deum
apud te Deum, quod sempiterne dicitur, et eo sempiterne
dicuntur omnia: neque enim finitur quod dicebatur,
et dicitur aliud ut possint dici omnia; sed simul
<pb n="0813"/>
ac sempiterne omnia. Alioquin jam tempus et
mutatio, et non vera aeternitas, nec vera immortalitas.
Hoc novi, Deus meus, et gratias ago. Novi, confiteor
tibi, Domine; mecumque novit et benedicit te
quisquis ingratus non est certae veritati. Novimus,
Domine, novimus, quoniam in quantum quidquid non
est quod erat, et est quod non erat, in tantum moritur
et oritur. Non ergo quidquam Verbi tui cedit atque
succedit quoniam vere immortale atque aeternum est.
Et ideo Verbo tibi coaeterno, simul et sempiterne
dicis omnia quae dicis, et fit quidquid dicis ut fiat; nec
aliter, quam dicendo, facis: nec tamen et simul et sempiterne
fiunt omnia quae dicendo facis.</p>
</div2>

<div2>
          <head>CAPUT VIII. <hi>Verbum Dei ipsum est principium quo docemur omnem veritatem.</hi> </head>
<p>10. Cur, quaeso, Domine Deus meus? Utcumque video;
sed quomodo id eloquar nescio: nisi quia omne
quod esse incipit et esse desinit, tunc esse incipit et
tunc esse desinit, quando debuisse incipere vel desinere
in aeterna ratione cognoscitur, ubi nec incipit
aliquid nec desinit. Ipsum est Verbum tuum, quod et
Principium est quia et loquitur nobis <note>(Joan. VIII, 25)</note>.
Sic in Evangelio per carnem ait; et hoc insonuit foris
auribus hominum, ut crederetur, et intus quaereretur,
et inveniretur in aeterna veritate, ubi omnes discipulos
bonus et solus magister docet. Ibi audio vocem
tuam, Domine, dicentem mihi, quoniam ille loquitur
nobis qui docet nos. Qui autem non docet nos, etiam
si loquitur, non nobis loquitur. Quis porro nos docet,
nisi stabilis veritas? Quia et per creaturam mutabilem
cum admonemur, ad veritatem stabilem ducimur;
ubi vere discimus cum stamus et audimus eum,
et gaudio gaudemus propter vocem sponsi <note>(Joan. III,
29)</note>, reddentes nos unde sumus. Et ideo Principium,
quia nisi maneret, cum erraremus non esset quo rediremus.
Cum autem redimus ab errore, cognoscendo
utique redimus; ut autem cognoscamus, docet nos,
quia Principium est, et loquitur nobis.</p>
</div2>

<div2>
          <head>CAPUT IX. <hi>Quomodo Verbum Dei loquatur cordi.</hi> </head>
<p>11. In hoc Principio, Deus, fecisti coelum et terram,
in Verbo tuo, in Filio tuo, in Virtute tua, in Sapientia
tua, in Veritate tua, miro modo dicens, et miro
modo faciens. Quis comprehendet? quis enarrabit?
Quid est illud quod interlucet mihi, et percutit cor
meum sine laesione; et inhorresco, et inardesco? Inhorresco
in quantum dissimilis ei sum; inardesco in
quantum similis ei sum. Sapientia ipsa est, quae interlucet
mihi, discindens nubilum meum, quod me rursus
<pb n="0814"/>
cooperit deficientem ab ea, caligine atque aggere
poenarum mearum; quoniam sic infirmatus est in
egestate vigor meus <note>(Psal. XXX, 11)</note>, ut non sufferam
bonum meum, donec tu, Domine, qui propitius factus
es omnibus iniquitatibus meis, etiam sanes omnes
languores meos; quia et redimes de corruptione vitam
meam, et eoronabis me in miseratione et misericordia,
et satiabis in bonis desiderium meum; quoniam
renovabitur juventus mea sicut aquilae <note>(Psal. CII, 3-5)</note>.
Spe enim salvi facti sumus, et promissa tua per
patientiam exspectamus <note>(Rom. VIII, 24, 25)</note>. Audiat te
intus sermocinantem qui potest; ego fidenter ex oraculo
tuo clamabo: <hi>Quam magnificata sunt opera tua,
Domine, omnia in Sapientia fecisti <note>(Psal. CIII, 24)</note>
            </hi>! et
illa Principium, et in eo Principio fecisti coelum et
terram.</p>
</div2>

<div2>
          <head>CAPUT X. <hi>Obtrectantes quid faceret Deus antequam coelum et terram conderet.</hi> </head>
<p>12. Nonne ecce pleni sunt vetustatis suae qui nobis
dicunt: Quid faciebat Deus antequam faceret coelum
et terram? Si enim vacabat, inquiunt, et non operabatur
aliquid, cur non sic semper et deinceps, quemadmodum
retro semper cessavit ab opere? Si enim
ullus motus in Deo novus exstitit, et voluntas nova ut
creaturam conderet quam nunquam ante condiderat;
quomodo jam vera aeternitas, ubi oritur voluntas quae
non erat? Neque enim voluntas Dei creatura est, sed
ante creaturam; quia non crearetur aliquid, nisi creatoris
voluntas praecederet. Ad ipsam ergo Dei substantiam
pertinet voluntas ejus. Quod si exortum est aliquid
in Dei substantia quod prius non erat; non veraciter
dicitur aeterna illa substantia: si autem voluntas
Dei sempiterna erat ut esset creatura; cur non sempiterna
et creatura?</p>
</div2>

<div2>
          <head>CAPUT XI. <hi>Objectioni respondet quod aeternitas Dei nescit tempora.</hi> </head>
<p>13. Qui haec dicunt, nondum te intelligunt, o Sapientia
Dei, lux mentium; nondum intelligunt, quomodo
fiant quae per te, atque in te fiunt: et conantur
aeterna sapere; sed adhuc in praeteritis et futuris rerum
motibus cor eorum volitat, et adhuc vanum est.
Quis tenebit illud, et figet illud ut paululum stet, et
paululum rapiat splendorem semper stantis aeternitatis,
et comparet cum temporibus nunquam stantibus,
et videat esse incomparabilem; et videat longum tempus,
nisi ex multis praetereuntibus motibus, qui simul
extendi non possunt, longum non fieri; non autem
praeterire quidquam in aeterno, sed totum esse
praesens; nullum vero tempus totum esse praesens:
et videat omne praeteritum propelli ex futuro, et omne
futurum ex praeterito consequi; et omne praeteritum
ac futurum ab eo quod semper est praesens, creari et
excurrere? Quis tenebit cor hominis, ut stet, et videat
quomodo stans dictet futura et praeterita tempora,
nec futura nec praeterita aeternitas? Numquid manus
mea valet hoc, aut manus oris mei per loquelas
agit tam grandem rem?</p>
</div2>

<div2>
          <head>CAPUT XII. <hi>Quid Deus fecerit ante mundi creationem.</hi> </head>

<pb n="0815"/>
<p>14. Ecce respondeo dicenti, Quid faciebat Deus antequam
faceret coelum et terram; respondeo non illud
quod quidam respondisse perhibetur joculariter, eludens
quaestionis violentiam: Alta, inquit, scrutantibus
gehennas parabat. Aliud est videre, aliud ridere;
haec non respondeo. Libentius enim responderim, Nescio,
quod nescio; quam illud unde irridetur qui alta
interrogavit, et laudatur qui falsa respondit. Sed dico
te, Deus noster, omnis creaturae creatorem. Et si coeli
et terrae nomine omnis creatura intelligitur; audenter
dico, Antequam faceret Deus coelum et terram,
non faciebat aliquid: si enim faciebat, quid nisi creaturam
faciebat? Et utinam sic sciam, quidquid utiliter
scire cupio, quemadmodum scio quod nulla fiebat creatura,
antequam fieret ulla creatura.</p>
</div2>

<div2>
          <head>CAPUT XIII. <hi>Quod ante tempora a Deo creata nullum tempus fuerit.</hi> </head>
<p>15. At si cujusquam volatilis sensus vagatur per
imagines retro temporum, et te Deum omnipotentem
et omnicreantem et omnitenentem, coeli et terrae artificem,
ab opere tanto, antequam id faceres, per innumerabilia
saecula cessasse miratur; evigilet atque
attendat, quia falsa miratur. Nam unde poterant innumerabilia
saecula praeterire, quae ipse non feceras,
cum sis omnium saeculorum auctor et conditor? aut
quae tempora fuissent quae abs te condita non essent?
aut quomodo praeterirent, si nunquam fuissent? Cum
ergo sis operator omnium temporum, si fuit aliquod
tempus antequam faceres coelum et terram, cur dicitur
quod ab opere cessabas? Idipsum enim tempus tu
feceras, nec praeterire potuerunt tempora antequam
faceres tempora. Si autem ante coelum et terram nullum
erat tempus, cur quaeritur quid tunc faciebas?
Non enim erat Tunc, ubi non erat tempus.</p>
<p>16. Nec tu tempore tempora praecedis, alioquin non
omnia tempora praecederes. Sed praecedis omnia praeterita
celsitudine semper praesentis aeternitatis; et superas
omnia futura, quia illa futura sunt, et cum venerint,
praeterita erunt; tu autem idem ipse es, et
anni tui non deficiunt <note>(Psal. CI, 28)</note>. Anni tui nec
eunt nec veniunt; isti autem nostri et eunt et veniunt,
ut omnes veniant. Anni tui omnes simul stant, quoniam
stant; nec euntes a venientibus excluduntur,
quia non transeunt: isti autem nostri omnes erunt,
cum omnes non erunt. Anni tui dies unus; et dies
tuus non quotidie, sed hodie, quia hodiernus tuus non
cedit crastino; neque enim succedit hesterno. Hodiernus
tuus aeternitas; ideo coaeternum genuisti, cui dixisti, <hi>Ego hodie genui te 
 <note>(Psal. II, 7; Hebr. V, 5)</note>
            </hi>.
Omnia tempora tu fecisti, et ante omnia tempora tu
es; nec aliquo tempore non erat tempus.</p>
</div2>

<div2>
          <head>CAPUT XIV. <hi>Temporis differentiae tres.</hi> </head>
<p>17. Nullo ergo tempore non feceras aliquid, quia
ipsum tempus tu feceras. Et nulla tempora tibi coaeterna
<pb n="0816"/>
sunt, quia tu permanes: at illa si permanerent,
non essent tempora. Quid enim est tempus?
Quis hoc facile breviterque explicaverit? Quis hoc,
ad verbum de illo proferendum, vel cogitatione comprehenderit?
Quid autem familiarius et notius in loquendo
commemoramus quam tempus? Et intelligimus
utique cum id loquimur, intelligimus etiam cum
alio loquente id audimus. Quid est ergo tempus? Si
nemo ex me quaerat, scio; si quaerenti explicare velim,
nescio: fidenter tamen dico scire me, quod si nihil
praeteriret, non esset praeteritum tempus; et si nihil
adveniret, non esset futurum tempus; et si nihil esset,
non esset praesens tempus. Duo ergo illa tempora,
praeteritum et futurum quomodo sunt, quando
et praeteritum jam non est, et futurum nondum est?
Praesens autem si semper esset praesens, nec in praeteritum
transiret; jam non esset tempus, sed aeternitas.
Si ergo praesens, ut tempus sit, ideo fit quia in
praeteritum transit; quomodo et hoc esse dicimus,
cui causa ut sit illa est, quia non erit; ut scilicet non
vere dicamus tempus esse, nisi quia tendit non esse.</p>
</div2>

<div2>
          <head>CAPUT XV. <hi>Mensura temporis in quo.</hi> </head>
<p>18. Et tamen dicimus longum tempus, et breve
tempus; neque hoc nisi de praeterito aut futuro dicimus.
Praeteritum tempus longum, verbi gratia, vocamus
ante centum annos; futurum itidem longum,
post centum annos. Breve autem praeteritum, sicut
puta, dicimus ante decem dies; et breve futurum,
post decem dies. Sed quo pacto longum est aut breve,
quod non est? Praeteritum enim jam non est, et futurum
nondum est. Non itaque dicamus, Longum est;
sed dicamus de praeterito, Longum fuit, et de futuro,
Longum erit. Domine meus, lux mea, nonne et hic
veritas tua deridebit hominem? Quod enim longum
fuit praeteritum tempus, cum jam esset praeteritum
longum fuit, an cum adhuc praesens esset? Tunc enim
poterat esse longum, quando erat quod esset longum:
praeteritum vero jam non erat; unde nec longum esse
poterat, quod omnino non erat. Non ergo dicamus,
Longum fuit praeteritum tempus; neque enim inveniemus
quid fuerit longum, quando ex quo praeteritum
est, non est: sed dicamus, Longum fuit illud praesens
tempus; quia cum praesens esset, longum erat. Nondum
enim praeterierat ut non esset, et ideo erat quod
longum esse posset. Postea vero quam praeteriit, simul
et longum esse destitit, quod esse destitit.</p>
<p>19. Videamus ergo, o anima humana, utrum praesens
tempus possit esse longum; datum enim tibi est
sentire moras atque metiri. Quid respondebis mihi?
An centum anni praesentes longum tempus est? Vide
prius utrum possint praesentes esse centum anni. Si
enim primus eorum annus agitur, ipse praesens est;
nonaginta vero et novem futuri sunt, et ideo nondum
sunt: si autem secundus annus agitur, jam unus est
<pb n="0817"/>
praeteritus, alter praesens, caeteri futuri. Atque ita si
mediorum quemlibet centenarii hujus numeri annum
praesentem posuerimus; ante illum praeteriti erunt,
post illum futuri: quocirca centum anni praesentes
esse non poterunt. Vide saltem utrum qui agitur unus,
ipse sit praesens. Et ejus enim si primus agitur mensis,
futuri sunt caeteri; si secundus, jam et primus
praeteriit, et reliqui nondum sunt. Ergo nec annus qui
agitur, totus est praesens; et si non totus est praesens,
non est annus praesens. Duodecim enim menses annus
est, quorum quilibet unus mensis qui agitur, ipse
praesens est; caeteri autem, praeteriti aut futuri. Quanquam
neque mensis qui agitur, praesens est, sed unus
dies: si primus, futuris caeteris; si novissimus, praeteritis
caeteris; si mediorum quilibet, inter praeteritos
et futuros.</p>
<p>20. Ecce praesens tempus quod solum inveniebamus
longum appellandum, vix ad unius diei spatium
contractum est. Sed discutiamus etiam ipsum, quia
nec unus dies totus est praesens. Nocturnis enim et
diurnis horis omnibus viginti quatuor expletur, quarum
prima caeteras futuras habet, novissima praeteritas;
aliqua vero interjectarum ante se praeteritas,
post se futuras. Et ipsa una hora fugitivis particulis
agitur: quidquid ejus avolavit, praeteritum est; quidquid
ejus restat, futurum. Si quid intelligitur temporis,
quod in nullas jam vel in minutissimas momentorum
partes dividi possit, id solum est quod praesens
dicatur. Quod tamen ita raptim a futuro in praeteritum
transvolat, ut nulla morula extendatur. Nam si extenditur,
dividitur in praeteritum et futurum: praesens
autem nullum habet spatium. Ubi est ergo tempus
quod longum dicamus? An futurum? Non quidem
dicimus, Longum est, quia nondum est quod longum
sit; sed dicimus, Longum erit. Quando igitur erit?
Si enim et tunc cum adhuc futurum erit, non erit longum;
quia quod sit longum, nondum erit: si autem
tunc erit longum cum ex futuro, quod nondum est,
esse jam coeperit, et praesens factum erit, ut possit
esse quod longum sit; jam superioribus vocibus clamat
praesens tempus, longum se esse non posse.</p>
</div2>

<div2>
          <head>CAPUT XVI. <hi>Quale tempus metiri liceat, et quale non.</hi> </head>
<p>21. Et tamen, Domine, sentimus intervalla temporum,
et comparamus sibimet, et dicimus alia longiora,
et alia breviora. Metimur etiam quanto sit
brevius aut longius illud tempus quam illud; et respondemus
duplum esse hoc vel triplum, illud autem simplum,
aut tantum hoc esse quantum illud. Sed praetereuntia
metimur tempora cum sentiendo metimur;
praeterita vero quae jam non sunt, aut futura quae nondum
sunt, quis metiri potest, nisi forte audebit quis
dicere metiri posse quod non est? Cum ergo praeterit
tempus, sentiri et metiri potest; cum autem praeterierit,
quoniam non est, non potest.</p>
</div2>

<div2>
          <head>CAPUT XVII. <hi>Ubi tempus praeteritum et futurum.</hi> </head>
<p>22. Quaero, Pater, non affirmo: Deus meus, praeside
mihi et rege me. Quisnam est qui dicat mihi non esse
<pb n="0818"/>
tria tempora, sicut pueri didicimus, puerosque docuimus,
praeteritum, praesens et futurum; sed tantum
praesens, quoniam illa duo non sunt? An et ipsa sunt,
sed ex aliquo procedit occulto, cum ex futuro fit
praesens; et in aliquod recedit occultum, cum ex
praesenti fit praeteritum? Nam ubi ea viderunt qui futura
cecinerunt, si nondum sunt? Neque enim potest
videri id quod non est. Et qui narrant praeterita, non
utique vera narrarent, si animo illa non cernerent:
quae si nulla essent, cerni omnino non possent. Sunt
ergo et futura et praeterita.</p>
</div2>

<div2>
          <head>CAPUT XVIII. <hi>Quomodo praeterita et futura tempora sint praesentia.</hi> </head>
<p>23. Sine me, Domine, amplius quaerere; spes mea,
non conturbetur intentio mea. Si enim sunt futura et
praeterita, volo scire ubi sint. Quod si nondum valeo,
scio tamen ubicumque sunt, non ibi ea futura esse,
aut praeterita, sed praesentia. Nam si et ibi futura
sunt, nondum ibi sunt; si et ibi praeterita sunt, jam
non ibi sunt. Ubicumque ergo sunt quaecumque sunt,
non sunt nisi praesentia. Quanquam praeterita cum
vera narrantur, ex memoria proferuntur non res ipsae
quae praeterierunt, sed verba concepta ex imaginibus
earum, quae in animo velut vestigia per sensus praetereundo
fixerunt. Pueritia quippe mea quae jam non
est, in tempore praeterito est quod jam non est; imaginem
vero ejus cum eam recolo et narro, in praesenti
tempore intueor, quia est adhuc in memoria mea.
Utrum similis sit causa etiam praedicendorum futurorum,
ut rerum quae nondum sunt, jam existentes
praesentiantur imagines; confiteor, Deus meus,
nescio. Illud sane scio, nos plerumque praemeditari
futuras actiones nostras, eamque praemeditationem
esse praesentem, actionem autem quam praemeditamur
nondum esse, quia futura est; quam cum aggressi
fuerimus, et quod praemeditabamur agere coeperimus,
tunc erit illa actio, quia tunc non futura,
sed praesens est.</p>
<p>24. Quoquo modo se itaque habeat arcana praesensio
futurorum, videri nisi quod est non potest. Quod
autem jam est, non futurum sed praesens est. Cum
ergo videri dicuntur futura, non ipsa quae nondum
sunt, id est quae futura sunt, sed eorum causae, vel
signa forsitan videntur, quae jam sunt; ideo non futura,
sed praesentia sunt jam videntibus, ex quibus
futura praedicantur animo concepta. Quae rursus conceptiones
jam sunt, et eas praesentes apud se intuentur
qui illa praedicunt. Loquatur mihi aliquod exemplum
tanta rerum numerositas. Intueor auroram,
oriturum solem praenuntio: quod intueor, praesens
est; quod praenuntio, futurum: non sol futurus qui
jam est, sed ortus ejus qui nondum est: tamen etiam
ortum ipsum nisi animo imaginarer, sicut modo cum
id loquor, non eum possem praedicere. Sed nec illa
aurora quam in coelo video, solis ortus est, quamvis
eum praecedat; nec illa imaginatio in animo meo:
<pb n="0819"/>
quae duo praesentia cernuntur, ut futurus ille ante dicatur.
Futura ergo nondum sunt; et si nondum sunt,
non sunt: et si non sunt, videri omnino non possunt;
sed praedici possunt ex praesentibus, quae jam sunt, et
videntur.</p>
</div2>

<div2>
          <head>CAPUT XIX. <hi>Non capit modum, quo Deus docet futura.</hi> </head>
<p>25. Tu itaque, regnator creaturae tuae, quis est modus
quo doces animas ea quae futura sunt? docuisti
enim prophetas tuos. Quisnam ille modus est quo doces
futura, cui futurum quidquam non est; vel potius de
futuris doces praesentia? Nam quod non est, nec doceri
utique potest. Nimis longe est modus iste ab acie
mea; invaluit ex me, non potero ad illum <note>(Psal. CXXVIII,
6)</note>; potero autem ex te, cum dederis tu, dulce lumen
occultorum oculorum meorum.</p>
</div2>

<div2>
          <head>CAPUT XX. <hi>Differentiae temporis quomodo nominandae.</hi> </head>
<p>26. Quod autem nunc liquet et claret, nec futura
sunt, nec praeterita. Nec proprie dicitur, Tempora
sunt tria; praeteritum, praesens et futurum: sed fortasse
proprie diceretur, Tempora sunt tria; praesens
de praeteritis, praesens de praesentibus, praesens de
futuris. Sunt enim haec in anima tria quaedam, et alibi
ea non video; praesens de praeteritis memoria, praesens
de praesentibus contuitus, praesens de futuris exspectatio.
Si haec permittimur dicere, tria tempora
video, fateorque, tria sunt. Dicatur etiam, Tempora
sunt tria, praeteritum, praesens et futurum; sicut abutitur
consuetudo, dicatur: ecce non curo, nec resisto,
nec reprehendo; dum tamen intelligatur quod dicitur,
neque id quod futurum est, esse jam, neque id quod
praeteritum est. Pauca sunt enim quae proprie loquimur,
plura non proprie; sed agnoscitur quid velimus.</p>
</div2>

<div2>
          <head>CAPUT XXI. <hi>Quomodo tempus liceat metiri.</hi> </head>
<p>27. Dixi ergo paulo ante, quod praetereuntia tempora
metimur, ut possimus dicere duplum esse hoc
temporis ad illud simplum, aut tantum hoc quantum
illud, et si quid aliud de partibus temporum possumus
renuntiare metiendo. Quocirca, ut dicebam,
praetereuntia metimur tempora. Et si quis mihi dicat,
Unde scis? respondeam, Scio quia metimur, nec metiri
quae non sunt possumus, et non sunt praeterita
vel futura. Praesens vero tempus quomodo metimur,
quando non habet spatium? Metitur ergo cum praeterit,
cum autem praeterierit, non metitur; quid enim
metiatur, non erit. Sed unde et qua et quo praeterit,
cum metitur? Unde, nisi ex futuro? qua, nisi per
praesens? quo, nisi in praeteritum? Ex illo ergo quod
nondum est, per illud quod spatio caret, in illud quod
jam non est. Quid autem metimur, nisi tempus in aliquo
spatio? Neque enim dicimus simpla, et dupla, et
tripla, et aequalia, et si quid hoc modo in tempore dicimus,
nisi spatia temporum. In quo ergo spatio metimur
tempus praeteriens? Utrum in futuro, unde
praeterit? Sed quod nondum est, non metimur. An in
<pb n="0820"/>
praesenti, qua praeterit? Sed nullum spatium non metimur.
An in praeterito, quo praeterit? Sed quod jam
non est, non metimur.</p>
</div2>

<div2>
          <head>CAPUT XXII. <hi>Petit aenigmatis istius solutionem a Deo.</hi> </head>
<p>28. Exarsit animus meus nosse istud implicatissimum
aenigma. Noli claudere, Domine Deus meus bone
Pater, per Christum obsecro, noli claudere desiderio
meo ista, et usitata et abdita, quominus in ea penetret,
et dilucescant allucente misericordia tua, Domine.
Quem percontabor de his? et cui fructuosius
confitebor imperitiam meam, nisi tibi cui non sunt
molesta studia mea, flammantia vehementer in Scripturas
tuas? Da quod amo: amo enim, et hoc tu dedisti.
Da, Pater, qui vere nosti data bona dare filiis
tuis <note>(Matth. VII, 11)</note>. Da, quoniam suscepi cognoscere,
et labor est ante me <note>(Psal. LXXII, 16)</note>, donec
aperias. Per Christum obsecro, in nomine ejus Sancti
sanctorum, nemo mihi obstrepat. Et ego credidi,
propter quod et loquor <note>(Psal. CXV, 1)</note>. Haec est spes
mea; ad hanc vivo ut contempler delectationem
Domini. Ecce veteres posuisti dies meos <note>(Psal. XXXVIII,
6)</note>, et transeunt; et quomodo, nescio. Et dicimus,
Tempus et tempus, tempora et tempora; Quamdiu
dixit hoc ille, quamdiu fecit hoc ille; et, Quam longo
tempore illud non vidi! et, Duplum temporis habet
haec syllaba ad illam simplam brevem. Dicimus haec,
et audimus haec, et intelligimur et intelligimus. Manifestissima
et usitatissima sunt; et eadem rursus nimis
latent, et nova est inventio eorum.</p>
</div2>

<div2>
          <head>CAPUT XXIII. <hi>Quid sit tempus.</hi> </head>
<p>29. Audivi a quodam homine docto, quod solis et
lunae ac siderum motus, ipsa sint tempora, et nil annui.
Cur enim non potius omnium corporum motus
sint tempora? An vero si cessarent coeli lumina, et
moveretur rota figuli, non esset tempus quo metiremur
eos gyros, et diceremus aut aequalibus morulis
agi; aut si alias tardius, alias velocius moveretur,
alios magis diuturnos esse, alios minus? Aut cum hoc
diceremus, non et nos in tempore loqueremur, aut essent
in verbis nostris aliae longae syllabae, aliae breves,
nisi quia illae longiore tempore sonuissent, istae
breviore? Deus, dona hominibus videre in parvo communes
notitias rerum parvarum atque magnarum.
Sunt et sidera et luminaria coeli in signis, et in temporibus,
et in annis, et in diebus <note>(Gen. 1, 14)</note>: sunt
vero; sed nec ego dixerim circuitum illius ligneolae
rotae diem esse, nec tamen ideo tempus non esse
ille dixerit.</p>
<p>30. Ego scire cupio vim naturamque temporis, quo
<pb n="0821"/>
metimur corporum motus, et dicimus illum motum,
verbi gratia, tempore duplo esse diuturniorem quam
istum. Nam quaero, quoniam dies dicitur, non tantum
mora solis super terram, secundum quod aliud est dies,
aliud nox, sed etiam totius ejus circuitus ab oriente
usque ad orientem, secundum quod dicimus, Tot dies
transierunt; cum suis enim noctibus dicuntur tot dies,
nec extra reputantur spatia noctium: quoniam ergo
dies expletur motu solis, atque circuitu ab oriente usque
ad orientem; quaero utrum motus ipse sit dies,
an mora ipsa quanta peragitur, an utrumque. Si enim
primum dies esset; dies ergo esset etiamsi tanto spatio
temporis sol cursum illum peregisset, quantum est
horae unius. Si secundum; non ergo esset dies, si ab
ortu solis usque in ortum alterum, tam brevis mora
esset quam est horae unius; sed vicies et quater circumiret
sol ut expleret diem. Si utrumque; nec ille
appellaretur dies, si horae spatio sol totum suum gyrum
circumiret; nec ille, si sole cessante tantum
temporis praeteriret, quanto peragere sol totum ambitum
de mane in mane assolet. Non itaque nunc quaeram
quid sit illud quod vocatur dies, sed quid sit tempus
quo metientes solis circuitum, diceremus eum dimidio
spatio temporis peractum minus quam solet, si tanto
spatio temporis peractus esset, quanto peraguntur horae
duodecim; et utrumque tempus comparantes diceremus
illud simplum, hoc duplum, etiamsi aliquando
illo simplo, aliquando isto duplo sol ab oriente usque
ad orientem circumiret. Nemo ergo mihi dicat coelestium
corporum motus esse tempora: quia et cujusdam
voto cum sol stetisset <note>(Josue X, 13)</note>; ut victoriosum
praelium perageret, sol stabat, sed tempus ibat. Per
suum quippe spatium temporis, quod ei sufficeret,
illa pugna gesta atque finita est. Video igitur tempus
quamdam esse distentionem. Sed video, an videre mihi
videor? Tu demonstrabis, Lux, Veritas.</p>
</div2>

<div2>
          <head>CAPUT XXIV. <hi>Tempus est quo metimur motum corporis.</hi> </head>
<p>31. Jubes ut approbem si quis dicat tempus esse
motum corporis? Non jubes. Nam corpus nullum, nisi
in tempore, moveri audio: tu dicis. Ipsum autem corporis
motum tempus esse non audio: non tu dicis.
Cum enim movetur corpus, tempore metior quamdiu
moveatur, ex quo moveri incipit donec desinat. Et si
non vidi ex quo coepit, et perseverat moveri, ut non
videam cum desinit; non valeo metiri, nisi forte ex
quo videre incipio donec desinam. Quod si diu video,
tantummodo longum tempus esse renuntio, non autem
quantum sit; quia et quantum cum dicimus, collatione
dicimus; velut, Tantum hoc quantum illud; aut, Duplum
hoc ad illud, et si quid aliud isto modo. Si autem
notare potuerimus locorum spatia, unde et quo veniat
corpus quod movetur, vel partes ejus, si tanquam in
torno movetur, possumus dicere quantum sit temporis,
ex quo ab illo loco usque ad illum locum motus corporis
<pb n="0822"/>
vel partis ejus effectus est. Cum itaque aliud sit
motus corporis, aliud quo metimur quamdiu sit; quis
non sentiat quid horum potius tempus dicendum sit?
Nam etsi varie corpus aliquando movetur, aliquando
stat; non solum motum ejus, sed etiam statum tempore
metimur; et dicimus, Tantum stetit, quantum
motum est; aut, Duplo vel triplo stetit, ad id quod motum
est; et si quid aliud nostra dimensio sive comprehenderit
sive existimaverit, ut dici solet, plus minus.
Non est ergo tempus corporis motus.</p>
</div2>

<div2>
          <head>CAPUT XXV. <hi>Rursus Deum interpellat.</hi> </head>
<p>32. Et confiteor tibi, Domine, ignorare me adhuc
quid sit tempus; et rursus confiteor tibi, Domine, scire
me in tempore ista dicere, et diu me jam loqui de tempore,
atque ipsum diu non esse diu nisi mora temporis.
Quomodo igitur hoc scio, quando quid sit tempus nescio?
An forte nescio quemadmodum dicam quod scio?
Hei mihi qui nescio saltem quid nesciam! Ecce, Deus
meus, coram te, quia non mentior; sicut loquor, ita
est cor meum. Tu illuminabis lucernam meam, Domine
Deus meus, illuminabis tenebras meas <note>(Psal. XVII, 25)</note>.</p>
</div2>

<div2>
          <head>CAPUT XXVI. <hi>Quomodo tempus metimur.</hi> </head>
<p>33. Nonne tibi confitetur anima mea confessione
veridica metiri me tempora? Itane, Deus meus, metior,
et quid metiar nescio? Metior motum corporis
tempore; item ipsum tempus non metior? An vero corporis
motum metirer quamdiu sit, et quamdiu hinc illuc
perveniat, nisi tempus in quo movetur metirer?
Ipsum ergo tempus unde metior? An tempore breviore
metimur longius, sicut spatio cubiti spatium transtri?
Sic enim videmur spatio brevis syllabae metiri spatium
longae syllabae, atque id duplum dicere. Ita metimur
spatia carminum spatiis versuum, et spatia versuum
spatiis pedum, et spatia pedum spatiis syllabarum, et
spatia longarum spatiis brevium: non in paginis (nam
eo modo loca metimur, non tempora), sed cum voces
pronuntiando transeunt, et dicimus, Longum carmen
est, nam tot versibus contexitur; longi versus,
nam tot pedibus constant; longi pedes, nam tot syllabis
tenduntur; longa syllaba, nam dupla est ad brevem.
Sed neque ita comprehenditur certa mensura
temporis, quandoquidem fieri potest ut ampliori spatio
temporis, personet versus brevior si productius
pronuntietur, quam longior si correptius. Ita carmen,
ita pes, ita syllaba. Inde mihi visum est, nihil esse
aliud tempus quam distentionem: sed cujus rei, nescio;
et mirum si non ipsius animi. Quid enim metior,
obsecro, Deus meus, et dico aut indefinite, Longius
est hoc tempus quam illud; aut etiam definite, Duplum
est hoc ad illud? Tempus metior, scio: sed
non metior futurum, quia nondum est; non metior
praesens, quia nullo spatio tenditur; non metior praeteritum,
quia jam non est. Quid ergo metior? An praetereuntia
tempora, non praeterita? sic enim dixeram.</p>
</div2>

<div2>
          <head>CAPUT XXVII. <hi>Quomodo metimur tempus permanens in animo.</hi> </head>
<p>34. Insiste, anime meus, et attende fortiter: Deus
<pb n="0823"/>
adjutor noster; ipse fecit nos, et non ipsi nos <note>(Psal.
XCIX, 3)</note>. Attende ubi albescit veritas. Ecce puta, vox
corporis incipit sonare, et sonat, et adhuc sonat, et
ecce desinit; jamque silentium est, et vox illa praeterita
est, et non est jam vox. Futura erat antequam sonaret,
et non poterat metiri, quia nondum erat, et nunc
non potest, quia jam non est. Tunc ergo poterat cum
sonabat, quia tunc erat quae metiri posset. Sed et tunc
non stabat; ibat enim et praeteribat. An ideo magis
poterat? Praeteriens enim tendebatur in aliquod spatium
temporis quo metiri posset, quoniam praesens
nullum habet spatium. Si ergo tunc poterat, ecce puta,
altera coepit sonare, et adhuc sonat, continuato tenore
sine ulla distinctione: metiamur eam dum sonat; cum
enim sonare cessaverit, jam praeterita erit, et non erit
quae possit metiri; metiamur plane et dicamus quanta
sit. Sed adhuc sonat, nec metiri potest nisi ab initio sui
quo sonare coepit, usque ad finem quo desinit. Ipsum
quippe intervallum metimur ab aliquo initio usque
ad aliquem finem. Quapropter vox quae nondum finita
est, metiri non potest, ut dicatur quam longa vel brevis
sit; nec dici aut aequalis alicui, aut ad aliquam
simpla vel dupla, vel quid aliud. Cum autem finita fuerit,
jam non erit. Quo pacto igitur metiri poterit? Et
metimur tamen tempora: nec ea quae jam nondum sunt,
nec ea quae jam non sunt, nec ea quae nulla mora extenduntur,
nec ea quae terminos non habent; nec futura
ergo, nec praeterita, nec praesentia, nec praetereuntia
tempora metimur; et metimur tamen tempora.</p>
<p>35. <hi>Deus creator omnium;</hi> versus iste octo syllabarum,
brevibus et longis alternat syllabis. Quatuor itaque
breves; prima, tertia, quinta, septima, simplae sunt
ad quatuor longas; secundam, quartam, sextam, octavam.
Hae singulae ad illas singulas duplum habent temporis;
pronuntio, renuntio, et ita est quantum sentitur
sensu manifesto. Quantum sensus manifestus est, brevi
syllaba longam metior, eamque habere bis tantum sentio.
Sed cum altera post alteram sonat, si prior brevis,
longa posterior, quomodo tenebo brevem, et quomodo
eam longae metiens applicabo, ut inveniam quod bis
tantum habeat; quandoquidem longa sonare non incipit,
nisi brevis sonare destiterit? Ipsam quoque longam
non praesentem metior, quando nisi finitam non
metior. Ejus autem finitio, praeteritio est. Quid ergo
est quod metiar? ubi est, qua metior, brevis? ubi
est longa quam metior? Ambae sonuerunt, avolaverunt,
praeterierunt; jam non sunt; et ego metior, fidenterque
respondeo, quantum exercitato sensu fiditur, illam
simplam esse, illam duplam, in spatio scilicet temporis.
Neque hoc possum, nisi quia praeterierunt et finitae
sunt. Non ergo ipsas quae jam non sunt, sed aliquid
in memoria mea metior quod infixum manet.</p>
<p>36. In te, anime meus, tempora metior; noli mihi
obstrepere: quod est, Noli tibi obstrepere turbis affectionum
tuarum. In te, inquam, tempora metior;
affectionem quam res praetereuntes in te faciunt, et
cum illae praeterierint manet, ipsam metior praesentem,
<pb n="0824"/>
non eas quae praeterierunt ut fieret: ipsam metior,
cum tempora metior. Ergo aut ipsa sunt tempora,
aut non tempora metior. Quid cum metimur
silentia, et dicimus illud silentium tantum tenuisse
temporis, quantum illa vox tenuit? Nonne cogitationem
tendimus ad mensuram vocis, quasi sonaret, ut
aliquid de intervallis silentiorum in spatio temporis
renuntiare possimus? Nam et voce atque ore cessante,
peragimus cogitando carmina, et versus et quemque
sermonem, motionumque dimensiones quaslibet, et de
spatiis temporum, quantum illud ad illud sit renuntiamus,
non aliter ac si ea sonando diceremus. Si voluerit
aliquis edere longiusculam vocem, et constituerit
praemeditando quam longa futura sit; egit utique
iste spatium temporis in silentio, memoriaeque
commendans coepit edere illam vocem quae sonat,
donec ad propositum terminum perducatur: imo sonuit
et sonabit; nam quod ejus jam peractum est, utique
sonuit; quod autem restat, sonabit: atque ita
peragitur, dum praesens intentio futurum in praeteritum
trajicit, diminutione futuri crescente praeterito,
donec consumptione futuri sit totum praeteritum.</p>
</div2>

<div2>
          <head>CAPUT XXVIII. <hi>Animo metimur tempora.</hi> </head>
<p>37. Sed quomodo minuitur aut consumitur futurum,
quod nondum est? aut quomodo crescit praeteritum
quod jam non est, nisi quia in animo qui illud agit
tria sunt? Nam et exspectat et attendit et meminit, ut
id quod exspectat, per id quod attendit, transeat in id
quod meminerit. Quis igitur negat futura nondum esse?
Sed tamen jam est in animo exspectatio futurorum.
Et quis negat praeterita jam non esse? Sed tamen
adhuc est in animo memoria praeteritorum. Et quis
negat praesens tempus carere spatio, quia in puncto
praeterit? Sed tamen perdurat attentio per quam pergat
 abesse quod aderit. Non igitur longum tempus
futurum quod non est, sed longum futurum longa
exspectatio futuri est; neque longum praeteritum tempus
quod non est, sed longum praeteritum longa memoria
praeteriti est.</p>
<p>38. Dicturus sum canticum quod novi: antequam
incipiam, in totum exspectatio mea tenditur; cum autem
coepero, quantum ex illa in praeteritum decerpsero,
tenditur in memoria mea: atque distenditur
vita hujus actionis meae in memoriam, propter quod
dixi; et in exspectationem, propter quod dicturus
sum: praesens tamen adest attentio mea, per quam
trajiciatur quod erat futurum ut fiat praeteritum. Quod
quanto magis agitur et agitur, tanto breviata exspectatione
prolongatur memoria; donec tota exspectatio
consumatur, cum tota illa actio finita transierit in
memoriam. Et quod in toto cantico, hoc in singulis
particulis ejus fit, atque in singulis syllabis ejus; hoc
in actione longiore, cujus forte particula est illud canticum;
hoc in tota vita hominis, cujus partes sunt
<pb n="0825"/>
omnes actiones hominis; hoc in toto saeculo filiorum
hominum, cujus partes sunt omnes vitae hominum.</p>
</div2>

<div2>
          <head>CAPUT XXIX. <hi>Se in temporalia distentum cupit in Deum colligi.</hi> </head>
<p>39. Sed quoniam melior est misericordia tua super
vitas <note>(Psal. LXII, 4)</note>, ecce distentio est vita mea, et
me suscepit dextera tua in Domino meo mediatore Filio
hominis inter te unum et nos multos, in multis
per multa, ut per eum apprehendam in quo et apprehensus
sum, et a veteribus diebus colligar sequens
unum, praeterita oblitus; non in ea quae futura et
transitura sunt, sed in ea quae ante sunt, non distentus,
sed extentus, non secundum distentionem, sed
secundum intentionem sequor ad palmam supernae
vocationis <note>(Philipp. III, 13, 14)</note>; ubi audiam vocem
laudis tuae, et contempler delectationem tuam, nec
venientem, nec praetereuntem. Nunc vero anni mei
in gemitibus. Et tu solatium meum, Domine, pater
meus aeternus es: at ego in tempora dissilui, quorum
ordinem nescio; et tumultuosis varietatibus dilaniantur
cogitationes meae, intima viscera animae
meae, donec in te confluam purgatus et liquidus igne
amoris tui.</p>
</div2>

<div2>
          <head>CAPUT XXX. <hi>Coarguit rursum obtrectantes, quid fecerit Deus ante mundi creationem.</hi> </head>
<p>40. Et stabo atque solidabor in te, in forma mea,
veritate tua; nec patiar quaestiones hominum, qui
poenali morbo plus sitiunt quam capiunt et dicunt,
Quid faciebat Deus antequam faceret coelum et terram?
Aut quid ei venit in mentem, ut aliquid faceret,
cum antea nunquam aliquid fecerit? Da illis, Domine,
bene cogitare quid dicant, et invenire quia
non dicitur, Nunquam, ubi non est tempus. Quod
ergo dicitur, nunquam fecisse, quid aliud dicitur nisi
<pb n="0826"/>
nullo tempore fecisse? Videant itaque nullum tempus
esse posse sine creatura, et desinant istam vanitatem
loqui. Extendantur etiam in ea quae ante sunt, et intelligant
te ante omnia tempora aeternum creatorem
omnium temporum, neque ulla tempora tibi esse coaeterna,
nec ullam creaturam, etiam si est aliqua supra
tempora.</p>
</div2>

<div2>
          <head>CAPUT XXXI. <hi>Quomodo cognoscit Deus, quomodo creatura.</hi> </head>
<p>41. Domine Deus meus, quis ille sinus est alti secreti
tui, et quam longe inde me projecerunt consequentia
delictorum meorum? Sana oculos meos, et
congaudeam luci tuae. Certe si est tam grandi scientia
et praescientia pollens animus, cui cuncta praeterita
et futura ita nota sint, sicut mihi unum canticum notissimum;
nimium mirabilis est animus iste, atque
ad horrorem stupendus: quippe quem ita non lateat
quidquid peractum, et quidquid reliquum saeculorum
est; quemadmodum me non latet cantantem illud canticum,
quid et quantum ejus abierit ab exordio, quid
et quantum restet ad finem. Sed absit ut tu conditor
universitatis, conditor animarum et corporum, absit
ut ita noveris omnia futura et praeterita. Longe tu,
longe mirabilius, longeque secretius. Neque enim sicut
nota cantantis notumve canticum audientis, exspectatione
vocum futurarum et memoria praeteritarum
variatur affectus, sensusque distenditur; ita tibi
aliquid accidit incommutabiliter aeterno, hoc est, vere
aeterno creatori mentium. Sicut ergo nosti in principio
coelum et terram sine varietate notitiae tuae, ita
fecisti in principio coelum et terram sine distentione
actionis tuae. Qui intelligit, confiteatur tibi; et qui
non intelligit, confiteatur tibi. O quam excelsus es, et
humiles corde sunt domus tua! Tu enim erigis elisos <note>(Psal. CXLV, 8)</note>,
et non cadunt quorum celsitudo tu es.</p>
</div2>
      </div1>

<div1>
        <head> <hi>LIBER DUODECIMUS.</hi> Prosequitur interpretationem hujusce versiculi, <hi>In principio fecit Deus coelum et terram.</hi> Illic nomine <hi>coeli</hi> significatam putat spiritualem vel intellectualem illam creaturam, quae semper faciem Dei contemplatur; <hi>terrae</hi> autem vocabulo informem materiam, ex qua rerum corporearum species fuerunt posthac formatae. Verum alias interpretandi rationes haudquaquam improbandas esse; imo ex Scripturae divinae profunditate multiplicem posse erui sensum confitetur.</head>
<div2>
          <head>CAPUT PRIMUM. <hi>Difficilis inquisitio veri.</hi> </head>
<pb n="0825"/>
<p>1. Multa satagit cor meum, Domine, in hac inopia
vitae meae pulsatum verbis sanctae Scripturae tuae: et
ideo plerumque in sermone copiosa est egestas humanae
intelligentiae; quia plus loquitur inquisitio
quam inventio, et longior est petitio quam impetratio,
et operosior est manus pulsans quam sumens. Tenemus
promissum; quis corrumpet illud? Si Deus pro
nobis, quis contra nos <note>(Rom. VIII, 31)</note>? <hi>Petite, et accipietis;
quaerite, et invenietis; pulsate, et aperietur vobis.
Omnis enim qui petit accipit, et quaerens invenit,
<pb n="0826"/>
et pulsanti aperietur <note>(Matth. VII, 7, 8)</note>
            </hi>. Promissa tua
sunt; et quis falli timeat, cum promittit Veritas?</p>
</div2>

<div2>
          <head>CAPUT II. <hi>De duplici coelo et terra.</hi> </head>
<p>2. Confitetur altitudini tuae humilitas linguae meae,
quoniam tu fecisti coelum et terram; hoc coelum
quod video, terramque quam calco, unde est haec
terra quam porto, tu fecisti. Sed ubi est coelum coeli,
Domine, de quo audivimus in voce Psalmi: <hi>Coelum
coeli Domino; terram autem dedit filiis hominum <note>(Psal.
CXIII, 16)</note>
            </hi>? Ubi est coelum quod cernimus, cui
terra est hoc omne quod cernimus? Hoc enim totum
corporeum, non ubique totum ita accepit speciem
<pb n="0827"/>
pulchram in novissimis, cujus fundus est terra nostra;
sed ad illud coelum coeli, etiam terrae nostrae
coelum terra est. Et hoc utrumque magnum corpus
non absurde terra est, ad illud nescio quale coelum
quod Domino est, non filiis hominum.</p>
</div2>

<div2>
          <head>CAPUT III. <hi>Quid tenebrae super faciem abyssi.</hi> </head>
<p>3. Et nimirum haec <hi>terra erat invisibilis et incomposita,</hi> 
et nescio quae profunditas abyssi super quam non
erat lux; quia nulla species erat illi; unde jussisti ut
scriberetur, quod <hi>tenebrae erant super abyssum <note>(Gen. 1,
2)</note>
            </hi>; quid aliud quam lucis absentia? Ubi enim lux esset,
si esset, nisi superesset eminendo et illustrando?
Ubi ergo lux nondum erat, quid erat adesse tenebras,
nisi abesse lucem? Super itaque erant tenebrae, quia
lux super aberat; sicut sonus ubi non est, silentium
est. Et quid est esse ibi silentium, nisi sonum ibi
non esse? Nonne tu, Domine, docuisti hanc animam
quae tibi confitetur? Nonne tu, Domine, docuisti me,
quod priusquam istam informem materiam formares
atque distingueres, non erat aliquid; non color, non
figura, non corpus, non spiritus? Non tamen omnino
nihil: erat quaedam informitas sine ulla specie.</p>
</div2>

<div2>
          <head>CAPUT IV. <hi>Quid terra invisibilis et incomposita.</hi> </head>
<p>4. Quid ergo vocaretur, quod etiam sensu tardioribus
utcumque insinuaretur, nisi usitato aliquo vocabulo?
Quid autem in omnibus mundi partibus reperiri
potest propinquius informati omnimodae, quam
terra et abyssus? Minus enim speciosa sunt, pro suo
gradu infimo, quam caetera superiora perlucida et luculenta
omnia. Cur ergo non accipiam informitatem
materiae, quam sine specie feceras, unde speciosum
mundum faceres, ita commode hominibus intimatam,
ut appellaretur <hi>terra invisibilis et incomposita?</hi> </p>
</div2>

<div2>
          <head>CAPUT V. <hi>Cur sic appellata videtur materia informis.</hi> </head>
<p>5. Ut cum in ea quaerit cogitatio quid sensus attingat,
et dicit sibi, Non est intelligibilis forma sicut
vita, sicut justitia, quia materies est corporum; neque
sensibilis, quoniam quod videatur et quod sentiatur
in invisibili et incomposita non est: dum sibi
haec dicit humana cogitatio, conetur eam vel nosse
ignorando, vel ignorare noscendo.</p>
</div2>

<div2>
          <head>CAPUT VI. <hi>Quid olim cum Manichaeis senserit de materia informi, quid modo.</hi> </head>
<p>6. Ego vero, Domine, si totum confitear tibi ore meo
et calamo meo, quidquid de ista materia docuisti me, cujus
antea nomen audiens et non intelligens narrantibus
mihi eis qui non intelligerent, eam cum speciebus innumeris
et variis cogitabam; et ideo non eam cogitabam;
foe das et horribiles formas perturbatis ordinibus volvebat
<pb n="0828"/>
animus, sed formas tamen; et informe appellabam,
non quod careret forma, sed quod talem haberet, ut, si
appareret, insolitum et incongruum aversaretur sensus
meus, et conturbaretur infirmitas hominis. Verum
autem illud quod cogitabam, non privatione
omnis formae, sed comparatione formosiorum erat informe:
et suadebat vera ratio, ut omnis formae qualescumque
reliquias omnino detraherem, si vellem
prorsus informe cogitare; et non poteram. Citius
enim non esse censebam, quod omni forma privaretur,
quam cogitabam quiddam inter formatum et nihil,
nec formatum nec nihil, informe prope nihil
Et cessavit mens mea interrogare hinc spiritum
meum plenum imaginibus formatorum corporum, et
eas pro arbitrio mutantem atque variantem; et intendi
in ipsa corpora, eorumque mutabilitatem altius
inspexi, qua desinunt esse quod fuerant, et incipiunt
esse quod non erant; eumdemque transitum de forma
in formam per informe quiddam fieri suspicatus sum,
non per omnino nihil: sed nosse cupiebam, non suspicari.
Et si totum tibi confiteatur vox et stilus meus,
quidquid de ista quaestione enodasti mihi, quis legentium
capere durabit? Nec ideo tamen cessabit cor
meum dare tibi honorem et canticum laudis de iis
quae dictare non sufficit. Mutabilitas enim rerum mutabilium
ipsa capax est formarum omnium in quas
mutantur res mutabiles. Et haec quid est? Numquid
animus? numquid corpus? numquid species animi
vel corporis? Si dici posset, Nihil aliquid, et, Est non
est, hoc eam dicerem; et tamen jam utcumque
erat, ut species caperet istas visibiles et compositas.</p>
</div2>

<div2>
          <head>CAPUT VII. <hi>Deus fecit de nihilo coelum, id est Angelos; et terram, id est informem materiam.</hi> </head>
<p>7. Et unde utcumque erat, nisi esset abs te, a quo
sunt omnia in quantumcumque sunt? Sed tanto a te
longius, quanto dissimilius; neque enim locis. Itaque
tu, Domine, qui non es alias aliud et alias aliter, sed
idipsum et idipsum et idipsum, Sanctus, Sanctus, Sanctus
Dominus Deus omnipotens <note>(Isai. VI, 3)</note>; in Principio
quod est de te, in Sapientia tua quae nata est
de substantia tua, fecisti aliquid et de nihilo. Fecisti
enim coelum et terram; non de te: nam esset aequale
Unigenito tuo, ac per hoc et tibi; et nullo modo justum
esset, ut aequale tibi esset, quod de te non esset.
Et aliud praeter te non erat unde faceres ea, Deus
una Trinitas, et trina Unitas: et ideo de nihilo fecisti
coelum et terram, magnum quiddam et parvum
quiddam; quoniam omnipotens et bonus es ad facienda
omnia bona, magnum coelum et parvam terram.
Tu eras, et aliud nihil unde fecisti coelum et
terram, duo quaedam; unum prope te, alterum prope
<pb n="0829"/>
nihil: unum, quo superior tu esses; alterum, quo inferius
nihil esset.</p>
</div2>

<div2>
          <head>CAPUT VIII. <hi>Materia informis ex nihilo: ex hac omnia visibilia.</hi> </head>
<p>8. Sed illud coelum coeli tibi, Domine; terra autem
quam dedisti filiis hominum <note>(Psal. CXIII, 15)</note> cernendam
atque tangendam, non erat talis qualem nunc
cernimus et tangimus. Invisibilis enim erat et incomposita,
et abyssus erat super quam non erat lux;
aut, <hi>Tenebrae erant super abyssum <note>(Gen. I, 2)</note>
            </hi>, id est,
magis quam in abysso. Ista quippe abyssus aquarum
jam visibilium etiam in profundis suis habet speciei
suae lucem utcumque sensibilem piscibus, et repentibus
in suo fundo animantibus: illud autem totum
prope nihil erat, quoniam adhuc omnino informe
erat; jam tamen erat quod formari poterat. Tu enim,
Domine, fecisti mundum de materia informi, quam
fecisti de nulla re pene nullam rem, unde faceres
magna quae miramur filii hominum. Valde enim mirabile
hoc coelum corporeum, quod firmamentum
inter aquam et aquam secundo die post conditionem
lucis dixisti, <hi>Fiat;</hi> et sic factum est <note>(Ibid., 6, 7)</note>.
Quod firmamentum vocasti coelum; sed coelum terrae
hujus et maris quae fecisti tertio die, dando speciem
visibilem informi materiae quam fecisti ante omnem
diem. Jam enim feceras et coelum ante omnem diem,
sed coelum coeli hujus; quia in principio feceras coelum
et terram. Terra autem ipsa quam feceras, informis
materies erat, quia invisibilis erat et incomposita, et
tenebrae super abyssum: de qua terra invisibili et
incomposita, de qua informitate, de quo pene nihilo
faceres haec omnia quibus iste mutabilis mundus
constat, et non constat, in quo ipsa mutabilitas apparet
in qua sentiri et dinumerari possunt tempora; quia
rerum mutationibus fiunt tempora dum variantur et
vertuntur species, quarum materies praedicta est terra
invisibilis.</p>
</div2>

<div2>
          <head>CAPUT IX. <hi>Cur absque dierum mentione scriptum est Deum fecisse in principio coelum et terram.</hi> </head>
<p>9. Ideoque Spiritus doctor famuli tui, cum te commemorat
fecisse in principio coelum et terram, tacet
de temporibus, silet de diebus. Nimirum enim coelum
coeli quod in principio fecisti, creatura est aliqua
intellectualis; quanquam nequaquam tibi Trinitati
coaeterna, particeps tamen aeternitatis tuae, valde mutabilitatem
suam prae dulcedine felicissimae contemplationis
tuae cohibet, et sine ullo lapsu ex quo facta
est inhaerendo tibi, excedit omnem volubilem vicissitudinem
temporum. Ista vero informitas, terra invisibilis
et incomposita, nec ipsa in diebus numerata
est. Ubi enim nulla species, nullus ordo; nec venit
quidquam, nec praeterit: et ubi hoc non fit; non
sunt utique dies, nec vicissitudo spatiorum temporalium.</p>
</div2>

<div2>
          <head>CAPUT X. <hi>A Deo cupit edoceri.</hi> </head>

<pb n="0830"/>
<p>10. O Veritas, lumen cordis mei, non tenebrae meae
loquantur mihi. Defluxi ad ista et obscuratus sum; sed
hinc etiam, hinc adamavi te. Erravi et recordatus sum
tui. Audivi vocem tuam post me ut redirem, et vix
audivi propter tumultus impacatorum. Et nunc ecce
redeo aestuans et anhelans ad fontem tuum. Nemo me
prohibeat; hunc bibam, et hinc vivam. Non ego vita
mea sim; male vixi ex me, mors mihi fui: in te revivisco.
Tu me alloquere, tu mihi sermocinare. Credidi
Libris tuis, et verba eorum arcana valde.</p>
</div2>

<div2>
          <head>CAPUT XI. <hi>Quid a Deo didicerit.</hi> </head>
<p>11. Jam dixisti mihi, Domine, voce forti in aurem
interiorem, quia tu aeternus es, solus habens immortalitatem <note>(I Tim. VI, 16)</note>;
quoniam ex nulla specie
motuve mutaris, nec temporibus variatur voluntas tua;
quia non est immortalis voluntas, quae alia et alia
est. Hoc in conspectu tuo claret mihi, et magis magisque
clarescat, oro te, atque in ea manifestatione
persistam sobrius sub alis tuis. Item dixisti mihi, Domine,
voce forti in aurem interiorem, quod omnes
naturas atque substantias quae non sunt quod tu es, et
tamen sunt, tu fecisti: et hoc solum a te non est quod
non est, motusque voluntatis a te, qui es, ad id quod
minus est; quia talis motus delictum atque peccatum
est: et quod nullius peccatum aut tibi nocet, aut perturbat
ordinem imperii tui vel in primo vel in imo.
Hoc in conspectu tuo claret mihi, et magis magisque
clarescat, oro te, atque in ea manifestatione persistam
sobrius sub alis tuis.</p>
<p>12. Item dixisti mihi voce forti in aurem interiorem,
quod nec illa creatura tibi coaeterna est, cujus voluntas
 tu solus es, teque perseverantissima castitate
hauriens mutabilitatem suam nunquam et nusquam
exserit, et te sibi semper praesente ad quem toto affectu
se tenet, non habens quod exspectet futurum,
nec in praeteritum trajiciens quod meminerit, nulla
vice variatur, nec in tempora ulla distenditur. O
beata, si qua ista est, inhaerendo beatitudini tuae;
beata sempiterno inhabitatore te, atque illustratore
suo! Nec invenio quid libentius appellandum existimem <hi>Coelum coeli Domino,</hi> 
 quam domum tuam, contemplantem
delectationem tuam sine ullo defectu
egrediendi in aliud; mentem puram, concordissime
unam stabilimento pacis sanctorum spirituum, civium
civitatis tuae in coelestibus super ista coelestia.</p>
<p>13. Unde intelligat anima cujus peregrinatio
<pb n="0831"/>
longinqua facta est, si jam sitit tibi; si jam factae sunt
ei lacrymae suae panis, dum dicitur ei per singulos
dies, Ubi est Deus tuus <note>(Psal. XLI, 3, 4, 11)</note>? si jam
petit a te unam et hanc requirit, ut inhabitet in domo
tua per omnes dies vitae suae <note>(Psal. XXVI, 4)</note>: <note>(Et quae
vita ejus nisi tu? et qui dies tui nisi aeternitas tua,
sicut anni tui qui non deficiunt, quia idem ipse es <hi>[Psal. CI, 28]</hi> 
)</note>? hinc ergo intelligat anima quae potest,
quam longe super omnia tempora sis aeternus; quando
tua domus quae peregrinata non est, quamvis non sit
tibi coaeterna, tamen indesinenter et indeficienter tibi
cohaerendo nullam patitur vicissitudinem temporum.
Hoc in conspectu tuo claret mihi, et magis magisque
clarescat, oro te, atque in hac manifestatione persistam
sobrius sub alis tuis.</p>
<p>14. Ecce nescio quid informe in istis mutationibus
rerum extremarum atque infirmarum. Et quis dicet
mihi, nisi quisquis per inania cordis sui cum suis
phantasmatibus vagatur et volvitur; quis nisi talis dicet
mihi, quod diminuta atque consumpta omni specie, si
sola remaneat informitas, per quam de specie in speciem
res mutabatur et vertebatur, possit exhibere
vices temporum? Omnino enim non potest, quia sine
varietate motionum non sunt tempora: et nulla varietas,
ubi nulla species.</p>
</div2>

<div2>
          <head>CAPUT XII. <hi>Creatura duplex carens tempore.</hi> </head>
<p>15. Quibus consideratis quantum donas, Deus meus,
quantum me ad pulsandum excitas, quantumque
pulsanti aperis; duo reperio quae fecisti carentia temporibus,
cum tibi neutrum coaeternum sit. Unum,
quod ita formatum est, ut sine ullo defectu contemplationis,
sine ullo intervallo mutationis, quamvis
mutabile tamen non mutatum, tua aeternitate atque
incommutabilitate perfruatur: alterum quod ita informe
erat, ut ex qua forma, in quam formam vel
motionis vel stationis mutaretur, quo tempori subderetur,
non haberet. Sed hoc ut informe esset non reliquisti,
quoniam fecisti ante omnem diem, in principio
coelum et terram, haec duo quae dicebam. Terra
autem invisibilis erat et incomposita, et tenebrae super
abyssum. Quibus verbis insinuatur informitas, ut
gradatim excipiantur, qui omnimodam speciei privationem
nec tamen ad nihil perventionem cogitare non
possunt, unde fieret alterum coelum, et terra visibilis
atque composita, et aqua speciosa, et quidquid deinceps
in constitutione hujus mundi non sine diebus
factum commemoratur; quia talia sunt ut in eis agantur
vicissitudines temporum, propter ordinatas commutationes
motionum atque formarum.</p>
</div2>

<div2>
          <head>CAPUT XIII. <hi>Cur sine dierum commemoratione dicit Scriptura, quod in principio fecit Deus coelum et terram.</hi> </head>
<p>16. Hoc interim sentio, Deus meus, cum audio loquentem
Scripturam tuam, <hi>In principio fecit Deus
coelum et terram: terra autem erat invisibilis et incomposita,
et tenebrae erant super abyssum <note>(Gen. I, 1)</note>
            </hi>, neque
commemorantem quoto die feceris haec. Sic interim
sentio, propter illud coelum coeli, coelum intellectuale,
<pb n="0832"/>
ubi est intellectus nosse simul, non ex
parte, non in aenigmate, non per speculum; sed et
toto, in manifestatione, facie ad faciem <note>(I Cor. XIII,
12)</note>: non modo hoc, modo illud; sed quod dictum
est, nosse simul sine ulla vicissitudine temporum: et
propter invisibilem atque incompositam terram sine
ulla vicissitudine temporum, quae solet habere modo
hoc et modo illud; quia ubi nulla species, nusquam
est hoc et illud. Propter duo haec primitus formatum
et penitus informe; illud, coelum, sed coelum coeli;
hoc vero, terram, sed terram invisibilem et incompositam:
propter duo haec interim sentio sine commemoratione
dierum dicere Scripturam tuam, <hi>In principio
fecit Deus coelum et terram.</hi> Statim quippe subjecit
quam terram dixerit. Et quod secundo die commemoratur
factum firmamentum, et vocatum coelum; insinuat
de quo coelo prius sine diebus sermo locutus sit.</p>
</div2>

<div2>
          <head>CAPUT XIV. <hi>Scripturae profunditas.</hi> </head>
<p>17. Mira profunditas eloquiorum tuorum, quorum
ecce ante nos superficies blandiens parvulis: sed
mira profunditas, Deus meus, mira profunditas!
Horror est intendere in eam; horror honoris, et
tremor amoris. Odi hostes ejus vehementer. O si
occidas eos de gladio bis acuto, et non sint hostes
ejus! Sic enim amo eos occidi sibi, ut vivant
tibi. Ecce autem alii non reprehensores, sed
laudatores libri Geneseos: Non, inquiunt, hoc voluit
in his verbis intelligi Spiritus Dei, qui per Moysen
famulum ejus ista conscripsit; non hoc voluit intelligi
quod tu dicis, sed aliud quod nos dicimus. Quibus
ego, te arbitro, Deus, omnium nostrorum, ita
respondeo.</p>
</div2>

<div2>
          <head>CAPUT XV. <hi>Quae de Deo deque Angelis et informi materia sentit Augustinus, non possunt oblocutores negare.</hi> </head>
<p>18. Num dicetis falsa esse, quae mihi veritas voce
forti in aurem interiorem dicit de vera aeternitate
Creatoris, quod nequaquam ejus substantia per tempora
varietur, nec ejus voluntas extra ejus substantiam
sit? Unde non eum modo velle hoc, modo velle illud; sed
semel et simul et semper velle omnia quae vult; non iterum
et iterum, neque nunc ista nunc illa, nec velle postea
quod nolebat, aut nolle quod prius volebat: quia talis
voluntas mutabilis est, et omne mutabile aeternum
non est; Deus autem noster aeternus est. Item quod
mihi dicit in aurem interiorem, exspectatio rerum
venturarum fit contuitus cum venerint; idemque contuitus
fit memoria cum praeterierint: omnis porro
intentio quae ita variatur, mutabilis est: et omne mutabile
aeternum non est: Deus autem noster aeternus
est. Haec colligo atque conjungo, et invenio Deum meum,
Deum aeternum, non aliqua nova voluntate condidisse
creaturam, nec scientiam ejus transitorium aliquid pati.</p>
<p>19. Quid ergo dicetis, contradictores? An falsa sunt
ista? Non, inquiunt. Quid illud? num falsum est omnem
<pb n="0833"/>
naturam formatam materiamve formabilem non
esse, nisi ab illo qui summe bonus est, quia summe
est? Neque hoc negamus, inquiunt. Quid igitur? an
illud negatis, sublimem quamdam esse creaturam tam
casto amore cohaerentem Deo vero et vere aeterno, ut
quamvis ei coaeterna non sit, in nullam tamen temporum
varietatem et vicissitudinem ab illo se resolvat
ac defluat, sed in ejus solius veracissima contemplatione
requiescat? Quoniam tu, Deus, diligenti te quantum
praecipis, ostendis ei te et sufficis ei; et ideo
non declinat a te, nec ad se. Haec est domus Dei non
terrena, neque ulla coelesti mole corporea, sed spiritualis
et particeps aeternitatis tuae, quia sine labe in
aeternum. Statuisti enim eam in saeculum et in saeculum
saeculi; praeceptum posuisti et non praeteribit <note>(Psal. CXLVIII, 6)</note>.
Nec tamen tibi Deo coaeterna, quoniam
non sine initio: facta est enim.</p>
<p>20. Nam etsi non invenimus tempus ante illam, <hi>prior quippe omnium creata est sapientia 
 <note>(Eccli. I, 4)</note>
            </hi>;
nec utique illa Sapientia tibi, Deus noster, Patri suo
plane coaeterna et aequalis et per quam creata sunt
omnia, et in quo Principio fecisti coelum et terram;
sed profecto sapientia quae creata est, intellectualis
natura scilicet, quae contemplatione luminis lumen est:
dicitur enim et ipsa, quamvis creata, sapientia. Sed
quantum interest inter lumen quod illuminat et quod illuminatur,
tantum inter sapientiam quae creat et istam
quae creata est; sicut inter justitiam justificantem, et
justitiam quae justificatione facta est. Nam et nos dicti
sumus justitia tua. Ait enim quidam servus tuus, <hi>ut
nos simus justitia Dei in ipso <note>(II Cor. V, 21)</note>
            </hi>. Ergo quia
prior omnium creata est quaedam sapientia quae creata
est, mens rationalis et intellectualis castae civitatis
tuae, matris nostrae quae sursum est, et libera est <note>(Galat. IV, 26)</note> 
 et aeterna in coelis, (quibus coelis, nisi
qui te laudant coeli coelorum <note>(Psal. CXLVIII, 4)</note>; quia hoc
est et coelum coeli Domino?); etsi non invenimus tempus
ante illam, quia et creaturam temporis antecedit,
quae prior omnium creata est; ante illam tamen est
ipsius creatoris aeternitas, a quo facta sumpsit exordium,
quamvis non temporis quia nondum erat tempus,
ipsius tamen conditionis suae.</p>
<p>21. Unde ita est abs te Deo nostro, ut aliud sit plane
quam tu, et non idipsum. Quoniam etsi non solum
ante illam, sed nec in illa invenimus tempus, quia est
idonea faciem tuam semper videre nec uspiam deflectitur
ab ea, quo fit ut nulla mutatione varietur;
inest ei tamen ipsa mutabilitas unde tenebresceret et
frigesceret, nisi amore grandi tibi cohaerens tanquam
semper meridies luceret et ferveret ex te. O domus
luminosa et speciosa, dilexi decorem tuum, et locum
habitationis gloriae Domini mei fabricatoris et possessoris
tui <note>(Psal. XXV, 8)</note>! Tibi suspiret peregrinatio
mea; et dico ei qui fecit te, ut possideat et me in te,
quia fecit et me. Erravi sicut ovis perdita <note>(Psal. CXVII,
176)</note>; sed in humeris pastoris mei, structoris tui, spero
me reportari tibi <note>(Luc. XV, 5)</note>.</p>
<p>
            <pb n="0834"/>
          </p>
<p>22. Quid dicitis mihi quos alloquebar, contradictores,
qui tamen et Moysen pium famulum Dei, et libros ejus
oracula sancti Spiritus creditis? Estne ista domus Dei,
non quidem Deo coaeterna, sed tamen secundum
modum suum aeterna in coelis, ubi vices temporum
frustra quaeritis, quia non invenietis? supergreditur
enim omnem distentionem, et omne spatium aetatis
volubile, cui semper inhaerere Deo bonum est <note>(Psal.
LXII, 28)</note>. Est, inquiunt. Quid igitur ex iis quae clamavit
cor meum ad Deum meum, cum audiret interius vocem
laudis ejus, quid tandem falsum esse contenditis? An
quia erat informis materies, ubi propter nullam formam
nullus ordo erat? Ubi autem nullus ordo erat,
nulla esse vicissitudo temporum poterat; et tamen
hoc pene nihil, in quantum non omnino nihil erat, ab
illo utique erat a quo est quidquid est, quod utcumque
aliquid est. Hoc quoque, aiunt, non negamus.</p>
</div2>

<div2>
          <head>CAPUT XVI. <hi>Rem habere non vult cum iis, qui contradicunt veritati divinae.</hi> </head>
<p>23. Cum his enim volo coram te aliquid colloqui,
Deus meus, qui haec omnia, quae intus in mente mea
non tacet veritas tua, vera esse concedunt. Nam qui
haec negant, latrent quantum volunt et obstrepant sibi;
persuadere conabor ut quiescant, et viam praebeant ad
se verbo tuo: quod si noluerint et repulerint me; obsecro,
Deus meus, ne tu sileas a me <note>(Psal. XXVII, 1)</note>. Tu
loquere in corde meo veraciter; solus enim sic loqueris;
et dimittam eos foris sufflantes in pulverem, et excitantes
terram in oculos suos; et intrem in cubile meum, et
cantem tibi amatoria, gemens inenarrabiles gemitus
in peregrinatione mea, et recordans Jerusalem, extento
in eam sursum corde, Jerusalem patriam meam, Jerusalem
matrem meam, teque super eam regnatorem,
illustratorem, patrem, tutorem, maritum, castas et
fortes delicias, et solidum gaudium, et omnia bona
ineffabilia simul omnia; quia unum summum et verum
bonum: et non avertar, donec in ejus pacem matris
charissimae, ubi sunt primitiae spiritus mei, unde mihi
ista certa sunt, colligas totum quod sum, a dispersione
et deformitate hac, et conformes atque confirmes
in aeternum, Deus meus, misericordia mea. Cum
his autem qui cuncta illa quae vera sunt, falsa esse
non dicunt, honorantes et in culmine sequendae
auctoritatis nobiscum constituentes illam per sanctum
Moysen editam sanctam Scripturam tuam, et tamen
nobis aliquid contradicunt, ita loquor: Tu esto, Deus
noster, arbiter inter confessiones meas et contradictiones
eorum.</p>
</div2>

<div2>
          <head>CAPUT XVII. <hi>Ut coeli et terrae nominibus aliud et aliud intelligi potest.</hi> </head>
<p>24. Dicunt enim: Quamvis vera sint haec, non ea
tamen duo Moyses intuebatur, cum spiritu revelante
diceret: <hi>In principio fecit Deus coelum et terram <note>(Gen.
I, 1)</note>
            </hi>. Non coeli nomine spiritualem vel intellectualem
illam creaturam, semper faciem Dei contemplantem
significavit; nec terrae nomine informem materiam.
Quid igitur? Quod nos dicimus, inquiunt, hoc ille vir
sensit, hoc verbis istis elocutus est. Quid est illud?
<pb n="0835"/>
Nomine, aiunt, coeli et terrae, totum istum visibilem
mundum prius universaliter et breviter significare
voluit, ut postea digereret dierum enumeratione,
quasi articulatim, universa quae sancto Spiritui placuit
sic enuntiare. Tales quippe homines erant rudis ille
atque carnalis populus cui loquebatur, ut eis opera
Dei non nisi sola visibilia commendanda judicaret.
Terram vero invisibilem et incompositam, tenebrosamque
abyssum, unde consequenter ostenditur per
illos dies facta atque disposita esse cuncta ista visibilia
quae nota sunt omnibus, non incongruenter informem
istam materiam intelligendam esse consentiunt.</p>
<p>25. Quid si dicat alius, eamdem informitatem, confusionemque
materiae, coeli et terrae nomine prius insinuatam,
quod ex ea mundus iste visibilis cum omnibus
naturis quae in eo manifestissime apparent, qui
coeli et terrae nomine saepe appellari solet, conditus
atque perfectus est? Quid si dicat et alius, coelum et
terram quidem invisibilem visibilemque naturam non
indecenter appellatam; ac per hoc universam creaturam
quam fecit in Sapientia, id est in Principio,
Deus, hujuscemodi duobus vocabulis esse comprehensam:
verumtamen quia non de ipsa substantia Dei,
sed ex nihilo cuncta facta sunt, quia non sunt idipsum
quod Deus, et inest quaedam mutabilitas omnibus,
sive maneant, sicut aeterna domus Dei; sive mutentur,
sicut anima hominis et corpus; communem
omnium rerum invisibilium visibiliumque materiem
adhuc informem, sed certe formabilem, unde fieret
coelum et terra, id est invisibilis atque visibilis jam
utraque formata creatura, his nominibus enuntiatam,
quibus appellaretur <hi>Terra invisibilis et incomposita,</hi> et, <hi>Tenebrae super abyssum:</hi> 
 ea distinctione, ut <hi>terra invisibilis
et incomposita</hi> intelligatur materies corporalis
ante qualitatem formae; <hi>tenebrae</hi> autem <hi>super abyssum,</hi> 
spiritualis materies ante cohibitionem quasi
fluentis immoderationis et ante illuminationem Sapientiae?</p>
<p>26. Est adhuc quod dicat si quis alius velit, non
scilicet jam perfectas atque formatas invisibiles visibilesque
naturas, coeli et terrae nomine significari cum
legitur, <hi>In principio fecit Deus coelum et terram;</hi> sed
ipsam adhuc informem inchoationem rerum formabilem
creabilemque materiam his nominibus appellatam,
quod in ea jam essent ista confusa, nondum
qualitatibus formisque distincta, quae nunc jam digesta
suis ordinibus vocantur coelum et terra; illa spiritualis,
haec corporalis creatura.</p>
</div2>

<div2>
          <head>CAPUT XVIII. <hi>Quis error innoxius in Scripturis.</hi> </head>
<p>27. Quibus omnibus auditis et consideratis, nolo
verbis contendere; ad nihil enim utile est nisi ad subversionem
audientium <note>(II Tim. II, 14)</note>. Ad aedificationem
autem bona est lex, si quis ea legitime utatur;
quia finis ejus est charitas de corde puro, et conscientia
bona, et fide non ficta <note>(I Tim. 1, 8, 5)</note>. Et novit
magister noster in quibus duobus praeceptis totam
Legem Prophetasque suspenderit <note>(Matth. XXII, 40)</note>.
Quae mihi ardenter confitenti, Deus meus, lumen oculorum
<pb n="0836"/>
meorum in occulto, quid mihi obest, cum diversa
in his verbis intelligi possint, quae tamen vera
sint, quid, inquam, mihi, obest, si aliud ego sensero,
quam sensit alius eum sensisse qui scripsit? Omnes
quidem qui legimus, nitimur hoc indagare atque comprehendere,
quod voluit ille quem legimus. Et cum
eum veridicum credimus, nihil quod falsum esse vel
novimus vel putamus, audemus eum existimare
dixisse. Dum ergo quisque conatur id sentire in Scripturis
sanctis, quod in eis sensit ille qui scripsit;
quid mali est si hoc sentiat, quod tu, lux omnium veridicarum
mentium, ostendis verum esse, etiamsi hoc
non sensit ille quem legit; cum et ille verum, nec
tamen hoc senserit?</p>
</div2>

<div2>
          <head>CAPUT XIX. <hi>Quae liquido vera.</hi> </head>
<p>28. Verum est enim, Domine, fecisse te coelum et
terram; et verum est Principium esse Sapientiam
tuam in qua fecisti omnia <note>(Psal. CIII, 24)</note>. Item verum
est, quod mundus iste visibilis habet magnas partes
suas coelum et terram, brevi complexione factarum
omnium conditarumque naturarum. Et verum est,
quod omne mutabile insinuat notitiae nostrae quamdam
informitatem, qua formam capit, vel qua mutatur et
vertitur. Verum est, nulla tempora perpeti quod ita
cohaeret formae incommutabili, ut quamvis sit mutabile,
non mutetur. Verum est, informitatem, quae prope
nihil est, vices temporum habere non posse. Verum
est, quod unde fit aliquid, potest quodam genere locutionis
habere jam nomen ejus rei quae inde fit; unde
potuit vocari coelum et terra quaelibet informitas unde
factum est coelum et terra. Verum est, omnium formatorum
nihil esse informi vicinius quam terram et
abyssum. Verum est, quod non solum creatum atque
formatum, sed etiam quidquid creabile atque formabile
est, tu fecisti ex quo sunt omnia. Verum est,
omne quod ex informi formatur, prius esse informe,
deinde formatum.</p>
</div2>

<div2>
          <head>CAPUT XX. In principio creavit, etc., <hi>varie intellectum.</hi> </head>
<p>29. Ex his omnibus veris, de quibus non dubitant
quorum interiori oculo talia videre donasti, et qui
Moysen famulum tuum in Spiritu veritatis locutum
esse immobiliter credunt; ex his ergo omnibus aliud
sibi tollit qui dicit: <hi>In principio fecit Deus coelum et
terram,</hi> id est, In Verbo suo sibi coaeterno fecit Deus
intelligibilem atque sensibilem, vel spiritualem corporalemque
creaturam. Aliud qui dicit: <hi>In principio fecit
Deus coelum et terram,</hi> id est, In Verbo suo sibi
coaeterno fecit Deus universam istam molem corporei
mundi hujus, cum omnibus quas continet
manifestis notisque naturis. Aliud qui dicit: <hi>In
principio fecit Deus coelum et terram,</hi> id est, In Verbo
suo sibi coaeterno fecit Deus informem materiam creaturae
spiritualis et corporalis. Aliud qui dicit: <hi>In
principio fecit Deus coelum et terram,</hi> id est, In Verbo
<pb n="0837"/>
suo sibi coaeterno fecit Deus informem materiam
creaturae corporalis ubi confusum adhuc erat coelum
et terra, quae nunc jam distincta atque formata in
istius mundi mole sentimus. Aliud qui dicit: <hi>In principio
fecit Deus coelum et terram,</hi> id est, In ipso exordio
faciendi atque operandi fecit Deus informem materiam
confuse habentem coelum et terram, unde formata
nunc eminent et apparent cum omnibus quae in eis
sunt.</p>
</div2>

<div2>
          <head>CAPUT XXI. Terra erat invisibilis, etc., <hi>varie intellectum.</hi> </head>
<p>30. Item quod attinet ad intellectum verborum sequentium,
ex illis omnibus veris, aliud sibi tollit qui
dicit: <hi>Terra autem erat invisibilis et incomposita, et
tenebrae erant super abyssum,</hi> id est, Corporale illud
quod fecit Deus, adhuc materies erat corporearum
rerum informis, sine ordine, sine luce. Aliud qui
dicit: <hi>Terra autem erat invisibilis et incomposita,
et tenebrae erant super abyssum,</hi> id est, Hoc totum
quod coelum et terra appellatum est, adhuc informis
et tenebrosa materies erat, unde fieret coelum corporeum
et terra corporea, cum omnibus quae in
eis sunt corporeis sensibus nota. Aliud qui dicit: <hi>Terra autem erat invisibilis et incomposita, et tenebrae
erant super abyssum,</hi> 
 id est, Hoc totum quod coelum et
terra appellatum est, adhuc informis et tenebrosa
materies erat, unde fieret coelum intelligibile quod
alibi dicitur coelum coeli <note>(Psal. CXIII, 16)</note>; et terra,
scilicet omnis natura corporea, sub quo nomine intelligatur
etiam hoc coelum corporeum; id est unde fieret
omnis invisibilis visibilisque creatura. Aliud qui
dicit: <hi>Terra autem erat invisibilis et incomposita, et
tenebrae erant super abyssum;</hi> non illam informitatem
nomine coeli et terrae Scriptura appellavit; sed jam
erat, inquit, ipsa informitas quam terram invisibilem
et incompositam tenebrosamque abyssum nominavit,
de qua coelum et terram Deum fecisse praedixerat,
spiritualem scilicet, corporalemque creaturam. Aliud
qui dicit: <hi>Terra autem erat invisibilis et incomposita,
et tenebrae erant super abyssum,</hi> id est, Informitas
quaedam jam materies erat, unde coelum et terram
Deum fecisse Scriptura praedixit: totam scilicet corpoream
mundi molem, in duas maximas partes, superiorem
atque inferiorem distributam, cum omnibus
quae in eis sunt usitatis notisque creaturis.</p>
</div2>

<div2>
          <head>CAPUT XXII. <hi>Aliquid esse a Deo conditum, de quo sileat liber Genesis, nihil repugnat.</hi> </head>
<p>31. Cum enim duabus istis extremis sententiis resistere
quisquam ita tentaverit: Si non vultis hanc
informitatem materiae coeli et terrae nomine appellatam
videri; erat ergo aliquid quod non fecerat Deus,
unde coelum et terram faceret; neque enim Scriptura
narravit quod istam materiem Deus fecerit, nisi intelligamus
<pb n="0838"/>
 eam coeli et terrae, aut solius terrae vocabulo
significatam cum diceretur, <hi>In principio fecit Deus
coelum et terram;</hi> ut id quod sequitur, <hi>Terra autem
erat invisibilis et incomposita,</hi> quamvis informem materiam
sic placuerit appellare, non tamen intelligamus
nisi eam quam fecit Deus in eo quod praescriptum
est, <hi>fecit Deus coelum et terram.</hi> Respondebunt assertores
duarum istarum sententiarum quas extremas posuimus,
aut illius, aut illius, cum haec audierint, et
dicent: Informem quidem istam materiam non negamus
a Deo factam, Deo a quo sunt omnia bona
valde: quia sicut dicimus amplius bonum esse quod
creatum atque formatum est, ita fatemur minus bonum
esse quod factum est creabile atque formabile,
sed tamen bonum: non autem commemorasse Scripturam,
quod hanc informitatem fecerit Deus, sicut
alia multa non commemoravit, ut Cherubim et Seraphim <note>(Isai. VI, 2; et XXXVII, 16)</note>,
et quae Apostolus
distincte ait, <hi>Sedes, Dominationes, Principatus, Potestates <note>(Coloss. I, 16)</note>
            </hi>,
quae tamen omnia Deum fecisse
manifestum est. Aut si in eo quod dictum est, <hi>fecit
coelum et terram,</hi> comprehensa sunt omnia; quid de
aquis dicimus, super quas ferebatur Spiritus Dei? Si
enim, terra nominata, simul intelliguntur; quomodo
jam terrae nomine materies informis accipitur,
quando tam speciosas aquas videmus? Aut si ita accipitur;
cur ex eadem informitate scriptum est, factum
firmamentum et vocatum coelum, neque scriptum
est factas esse aquas? Non enim adhuc informes
sunt et invisae, quas ita decora specie fluere cernimus.
Aut si tunc acceperunt istam speciem cum dixit Deus, <hi>Congregetur aqua quae est sub firmamento 
 <note>(Gen. I, 9)</note>
            </hi>,
ut congregatio sit ipsa formatio; quid respondebitur
de aquis quae super firmamentum sunt? quia neque
informes tam honorabilem sedem accipere meruissent,
nec scriptum est qua voce formatae sint. Unde si aliquid
Genesis tacuit Deum fecisse, quod tamen Deum
fecisse nec sana fides, nec certus ambigit intellectus;
nec ideo ulla sobria doctrina dicere audebit istas aquas
coaeternas Deo, quia in libro Geneseos commemoratas
quidem audivimus, ubi autem factae sint non invenimus:
cur non informem quoque illam materiem,
quam Scriptura haec terram invisibilem et incompositam,
tenebrosamque abyssum appellat, docente veritate
intelligamus a Deo factam esse de nihilo, ideoque
illi non esse coaeternam, quamvis ubi facta sit,
omiserit enuntiare ista narratio?</p>
</div2>

<div2>
          <head>CAPUT XXIII. <hi>Duo dissensionum genera in Scripturis interpretandis.</hi> </head>
<p>32. His ergo auditis atque perspectis pro captu infirmitatis
meae, quam tibi confiteor scienti Deo meo,
duo video dissensionum genera oboriri posse, cum
aliquid a nuntiis veracibus per signa enuntiatur:
unum si de veritate rerum, alterum si de ipsius qui
enuntiat voluntate dissensio est. Aliter enim quaerimus
de creaturae conditione quid verum sit; aliter autem
<pb n="0839"/>
quid in his verbis Moyses, egregius domesticus fidei
tuae, intelligere lectorem auditoremque voluerit. In illo
primo genere discedant a me omnes, qui ea quae falsa
sunt, se scire arbitrantur. In hoc item altero discedant
a me omnes qui ea quae falsa sunt, Moysen dixisse
arbitrantur. Conjungar autem illis, Domine, in te, et
delecter cum eis in te, qui veritate tua pascuntur in
latitudine charitatis; et accedamus simul ad verba Libri
tui, et quaeramus in eis voluntatem tuam per voluntatem
famuli tui, cujus calamo dispensasti ea.</p>
</div2>

<div2>
          <head>CAPUT XXIV. <hi>Ex multis veris non debet fidenter asseri hoc aut illud sensisse Moysen.</hi> </head>
<p>33. Sed quis nostrum sic invenit eam inter tam multa
vera, quae in illis verbis aliter atque aliter intellectis
occurrunt quaerentibus; ut tam fidenter dicat hoc sensisse
Moysen, atque hoc in illa narratione voluisse intelligi,
quam fidenter dicit hoc verum esse, sive ille
hoc senserit sive aliud? Ecce enim, Deus meus, ego
servus tuus qui vovi tibi sacrificium confessionis in his
litteris, et oro ut ex misericordia tua reddam tibi vota
mea; ecce ego quam fidenter dico in tuo Verbo incommutabili
omnia te fecisse, invisibilia et visibilia,
numquid tam fidenter dico non aliud quam hoc attendisse
Moysen cum scriberet: <hi>In principio fecit Deus
coelum et terram?</hi> Quia non sicut in tua veritate hoc
certum video, ita in ejus mente video id eum cogitasse
cum haec scriberet. Potuit enim cogitare in ipso faciendi
exordio, cum diceret, <hi>In principio:</hi> potuit et
coelum et terram hoc loco, nullam jam formatam perfectamque
naturam sive spiritualem sive corporalem,
sed utramque inchoatam et adhuc informem velle
intelligi. Video quippe vere potuisse dici, quidquid
horum diceretur; sed quid horum in his verbis ille
cogitaverit, non ita video: quamvis sive aliquid horum,
sive aliquid aliud quod a me commemoratum non
est, tantus vir ille mente conspexerit, cum haec verba
promeret, verum eum vidisse apteque id enuntiasse
non dubitem.</p>
</div2>

<div2>
          <head>CAPUT XXV. <hi>Adversus eos qui aliorum interpretandi rationem temere rejiciunt.</hi> </head>
<p>34. Nemo mihi jam molestus sit dicendo mihi: Non
hoc sensit Moyses quod tu dicis; sed hoc sensit quod
ego dico. Si enim mihi diceret: Unde scis hoc sensisse
Moysen quod de his verbis ejus eloqueris? aequo
animo ferre deberem et responderem fortasse quae
superius respondi, vel aliquanto uberius, si esset
durior. Cum vero dicit: Non hoc ille sensit quod tu
dicis, sed quod ego dico; neque tamen negat, quod
uterque nostrum dicit, utrumque verum esse: o vita
pauperum Deus meus, in cujus sinu non est contradictio,
plue mihi mitigationes in cor, ut patienter tales
feram qui non mihi hoc dicunt, quia divini sunt, et in
corde famuli tui viderunt quod dicunt; sed quia superbi
sunt; nec noverunt Moysi sententiam, sed amant
suam; non quia vera est, sed quia sua est. Alioquin
<pb n="0840"/>
et aliam veram pariter amarent, sicut ego amo quod
dicunt, quando verum dicunt; non quia ipsorum est,
sed quia verum est; et ideo jam nec ipsorum est, quia
verum est. Si autem ideo ament illud quia verum
est, jam et ipsorum est et meum est; quoniam in
commune omnium est veritatis amatorum. Illud autem
quod contendunt non hoc sensisse Moysen quod ego
dico, sed quod ipsi dicunt; nolo, non amo: quia etsi
ita est, tamen ista temeritas non scientiae sed audaciae
est; nec visus, sed typhus eam peperit. Ideoque,
Domine, tremenda sunt judicia tua; quoniam veritas
tua nec mea est, nec illius aut illius, sed omnium nostrum
quos ad ejus communionem publice vocas, terribiliter
admonens nos, ut nolimus eam habere privatam,
ne privemur ea. Nam quisquis id quod tu omnibus
ad fruendum proponis, sibi proprie vindicat, et
suum vult esse quod omnium est; a communi propellitur
ad sua, hoc est, a veritate ad mendacium. Qui enim
loquitur mendacium, de suo loquitur <note>(Joan. VIII, 44)</note>.</p>
<p>35. Attende, judex optime, Deus ipsa veritas, attende
quid dicam contradictori huic, attende; coram te
enim dico, et coram fratribus meis, qui legitime utuntur
Lege usque ad finem charitatis <note>(I Tim. I, 8)</note>; attende,
et vide quid ei dicam, si placet tibi. Hanc enim
vocem huic refero fraternam et pacificam: Si ambo
videmus verum esse quod dicis, et ambo videmus verum
esse quod dico; ubi, quaeso, id videmus? Nec ego
utique in te, nec tu in me; sed ambo in ipsa, quae supra
mentes nostras est, incommutabili Veritate. Cum
ergo de ipsa Domini Dei nostri luce non contendamus;
cur de proximi cogitatione contendimus, quam sic videre
non possumus ut videtur incommutabilis Veritas;
quando si ipse Moyses apparuisset nobis atque dixisset,
Hoc cogitavi; nec sic eam videremus, sed crederemus?
Non itaque supra quam scriptum est, unus pro
altero infletur adversus alterum <note>(I Cor. IV, 6)</note>. Diligamus
Dominum Deum nostrum ex toto corde, et ex tota
anima, et ex tota mente nostra, et proximum nostrum
sicut nosmetipsos <note>(Deut. VI, 5; Matth. XXII, 37)</note>.
Propter quae duo praecepta charitatis sensisse Moysen,
quidquid in illis Libris sensit, nisi crediderimus; mendacem
faciemus Dominum, cum de animo conservi aliter
quam ille docuit opinamur. Jam vide quam stultum
sit in tanta copia verissimarum sententiarum, quae de
illis verbis erui possunt temere affirmare, quam earum
Moyses potissimum senserit; et perniciosis contentionibus
ipsam offendere charitatem, propter quam
dixit omnia, cujus dicta conamur exponere.</p>
</div2>

<div2>
          <head>CAPUT XXVI. <hi>Qui sermo deceat Scripturam.</hi> </head>
<p>36. Et tamen ego, Deus meus celsitudo humilitatis
meae, et requies laboris mei, qui audis confessiones
meas, et dimittis peccata mea; quoniam tu mihi praecipis
ut diligam proximum meum sicut meipsum, non
possum minus credere de Moyse fidelissimo famulo
tuo, quam mihi optarem ac desiderarem abs te dari
muneris, si tempore illo natus essem quo ille, eoque
loco me constituisses, ut per servitutem cordis ac linguae
meae, Litterae illae dispensarentur, quae tauto
<pb n="0841"/>
post essent omnibus gentibus profuturae, et per universum
orbem tanto auctoritatis culmine omnium
falsarum superbarumque doctrinarum verba superaturae
Vellem quippe, si tunc ego essem Moyses <note>(ex
eadem namque massa omnes venimus; et quid est
homo, nisi quia memor es ejus? <hi>[Psal. VIII, 5]</hi> )</note>, vellem
ergo, si tunc ego essem quod ille, et mihi abs te Geneseos
liber scribendus injungeretur, talem mihi eloquendi
facultatem dari, et eum texendi sermonis modum,
ut neque illi qui nondum queunt intelligere
quemadmodum Deus creat, tanquam excedentia vires
suas dicta recusarent; et illi qui hoc jam possunt, in
quamlibet veram sententiam cogitando venissent, eam
non praetermissam in paucis verbis tui famuli reperirent;
et si alius aliam vidisset in luce veritatis, nec
ipsa in eisdem verbis intelligenda deesset.</p>
</div2>

<div2>
          <head>CAPUT XXVII. <hi>Scripturam decet humile simplexque verborum genus.</hi> </head>
<p>37. Sicut enim fons in parvo loco uberior est, pluribusque
rivis in ampliora spatia fluxum ministrat,
quam quilibet eorum rivorum, qui per multa locorum
ab eodem fonte deducitur; ita narratio dispensatoris
tui sermocinaturis pluribus profutura, parvo sermonis
modulo scatet fluenta liquidae veritatis: unde sibi
quisque verum quod de his rebus potest, hic illud, ille
illud, per longiores loquelarum anfractus trahat. Alii
enim cum haec verba legunt vel audiunt; cogitant
Deum quasi hominem, aut quasi aliquam molem immensa
praeditam potestate, novo quodam et repentino
placito, extra seipsam tanquam locis distantibus
fecisse coelum et terram, duo magna corpora supra
et infra, quibus omnia continerentur. Et cum audiunt,
Dixit Deus, Fiat illud, et factum est illud; cogitant
verba coepta et finita, sonantia temporibus atque
transeuntia, post quorum transitum statim existeret
quod jussum est ut existeret: et si quid forte aliud
hoc modo ex familiaritate carnis opinantur. In quibus
adhuc parvulis animalibus, dum isto humillimo genere
verborum tanquam materno sinu eorum gestatur
infirmitas, salubriter aedificatur fides, qua certum habeant
et teneant Deum fecisse omnes naturas, quas
eorum sensus mirabili varietate circumspicit. Quorum
si quispiam quasi vilitatem dictorum aspernatus, extra
nutritorias cunas superba imbecillitate se extenderit,
heu! cadet miser. Et, Domine Deus, miserere,
ne implumem pullum conculcent qui transeunt viam;
et mitte angelum tuum, qui eum reponat in nido, ut
vivat donec volet.</p>
</div2>

<div2>
          <head>CAPUT XXVIII. <hi>Ut varie intelligitur ab eruditis Scriptura.</hi> </head>
<p>38. Alii vero quibus haec verba non jam nidus, sed
opaca fruteta sunt, vident in eis latentes fructus, et
volitant laetantes, et garriunt scrutantes, et carpunt
eos. Vident enim, cum haec verba legunt vel audiunt,
tua, Deus, aeterna et stabili permansione cuncta praeterita
et futura tempora superari; nec tamen quidquam
esse temporalis creaturae, quod tu non feceris: cujus
<pb n="0842"/>
voluntas quia id est quod tu, nullo modo mutata, vel,
quae antea non fuisset, exorta voluntate fecisti omnia:
non de te similitudinem tuam formam omnium; sed
de nihilo dissimilitudinem informem, quae formaretur
per similitudinem tuam, recurrens in te unum pro
captu ordinato, quantum cuique rerum in suo genere
datum est, et fierent omnia bona valde, sive maneant
circa te, sive gradatim remotiori distantia per tempora
et locos pulchras variationes faciant aut patiantur.
Vident haec, et gaudent in luce veritatis tuae,
quantulum hic valent.</p>
<p>39. Et alius eorum intendit in id quod dictum est, <hi>In principio fecit Deus,</hi> 
 et respicit Sapientiam Principium,
quia et loquitur ipsa nobis. Alius itidem intendit
in eadem verba, et principium intelligit exordium
rerum conditarum; et sic accipit, <hi>In principio fecit,</hi> 
ac si diceretur, Primo fecit. Atque in eis qui intelligunt, <hi>In principio,</hi> 
 quod in Sapientia fecisti coelum et
terram; alius eorum ipsum coelum et terram, creabilem
materiam coeli et terrae sic esse credit cognominatam:
alius jam formatas distinctasque naturas:
alius unam formatam, eamdemque spiritualem coeli
nomine; aliam informem corporalis materiae, terrae
nomine. Qui autem intelligunt in nominibus coeli et
terrae, adhuc informem materiem, de qua formaretur
coelum et terra, nec ipsi uno modo id intelligunt: sed
alius unde consummaretur intelligibilis sensibilisque
creatura; alius tantum unde sensibilis moles ista corporea,
sinu grandi continens perspicuas promptasque
naturas. Nec illi uno modo qui jam dispositas digestasque
creaturas coelum et terram vocari hoc loco
credunt; sed alius invisibilem atque visibilem: alius
solam visibilem in qua luminosum coelum suspicimus,
et terram caliginosam, quaeque in eis sunt.</p>
</div2>

<div2>
          <head>CAPUT XXIX. <hi>Quot modis dicitur aliquid prius.</hi> </head>
<p>40. At ille qui non aliter accipit, <hi>In principio fecit,</hi> 
quam si diceretur, Primo fecit; non habet quomodo
veraciter intelligat coelum et terram, nisi materiam
coeli et terrae intelligat, videlicet universae, id est intelligibilis
corporalisque creaturae. Si enim jam formatam
velit universam, recte ab eo quaeri poterit, Si
hoc primo fecit Deus, quid fecerit deinceps: et post
universitatem non inveniet; ac per hoc audiet invitus,
Quomodo illud primo, si postea nihil? Cum vero
dicit primo informem, deinde formatam, non est absurdus;
si modo est idoneus discernere, quid praecedat
aeternitate, quid tempore, quid electione, quid
origine. Aeternitate, sicut Deus omnia; tempore,
sicut flos fructum; electione, sicut fructus florem;
origine, sicut sonus cantum. In his quatuor primum
et ultimum quae commemoravi, difficillime intelliguntur;
duo media facillime. Namque rara visio est et
nimis ardua conspicere, Domine, aeternitatem tuam
incommutabiliter mutabilia facientem, ac per hoc
<pb n="0843"/>
priorem. Quis deinde sic acutum cernat animo, ut
sine labore magno dignoscere valeat, quomodo sit
prior sonus quam cantus, ideo quia cantus est formatus
sonus, et esse utique aliquid non formatum potest,
formari autem quod non est, non potest? Sic est
prior materies, quam id quod ex ea fit: non ideo
prior quia ipsa efficit, cum potius fiat; nec prior intervallo
temporis. Neque enim priore tempore sonos
edimus informes sine cantu, et eos posteriore tempore
in formam cantici coaptamus aut fingimus, sicut
ligna quibus arca, vel argentum quo vasculum fabricatur.
Tales quippe materiae tempore etiam praecedunt
formas rerum quae fiunt ex eis: at in cantu non
ita est. Cum enim cantatur, auditur sonus ejus; non
prius informiter sonat, et deinde formatur in cantum.
Quod enim primo utcumque sonuerit, praeterit; nec
ex eo quidquam reperies quod resumptum arte componas:
et ideo cantus in sono suo vertitur; qui sonus
ejus, materies ejus est. Idem quippe formatur ut cantus
sit; et ideo, sicut dicebam, prior materies sonandi
quam forma cantandi: non per faciendi potentiam
prior; neque enim sonus est cantandi artifex, sed
cantanti animae subjacet ex corpore, de quo cantum
faciat. Nec tempore prior; simul enim cum cantu
editur. Nec prior electione; non enim potior sonus
quam cantus, quandoquidem cantus est non tantum
sonus, verum etiam sonus speciosus. Sed prior est
origine; quia non cantus formatur ut sonus sit, sed
sonus formatur ut cantus sit. Hoc exemplo qui potest
intelligat materiam rerum primo factam, et appellatam
coelum et terram, quia inde facta sunt coelum et
terra: nec tempore primo factam; quia formae rerum
exserunt tempora, illa autem erat informis; jamque
in temporibus simul animadvertitur, nec tamen de
illa narrari aliquid potest, nisi velut tempore prior
sit; cum pendatur extremior, quia profecto meliora
sunt formata quam informia, et praecedatur aeternitate
creatoris, ut esset de nihilo, unde aliquid fieret.</p>
</div2>

<div2>
          <head>CAPUT XXX. <hi>Tractatores Scripturae diversa sentientes concordent invicem charitate et studio veritatis.</hi> </head>
<p>41. In hac diversitate sententiarum verarum concordiam
pariat ipsa Veritas; et Deus noster misereatur
nostri, ut legitime Lege utamur, praecepti fine,
pura charitate: ac per hoc si quis quaerit ex me, quid
horum Moyses ille tuus famulus senserit, non sunt hi
sermones confessionum mearum. Si tibi non confiteor,
nescio; et scio tamen illas veras esse sententias, exceptis
carnalibus de quibus quantum existimavi locutus
sum: quos tamen bonae spei parvulos haec verba
Libri tui non territant, alta humiliter, et pauca copiose.
<pb n="0844"/>
Sed omnes quos in eis verbis vera cernere ac
dicere fateor, diligamus nos invicem, pariterque diligamus
te Deum nostrum fontem veritatis, si non
vana, sed ipsam sitimus; eumdemque famulum tuum
Scripturae hujus dispensatorem, Spiritu tuo plenum
ita honoremus, ut hoc eum te revelante cum haec
scriberet attendisse credamus, quod in eis maxime et
luce veritatis, et fruge utilitatis excellit.</p>
</div2>

<div2>
          <head>CAPUT XXXI. <hi>Sensisse putandus est Moyses quidquid veri potest in ipsius verbis inveniri.</hi> </head>
<p>42. Ita cum alius dixerit, Hoc sensit quod ego; et
alius, Imo illud quod ego; religiosius me arbitror dicere,
Cur non utrumque potius, si utrumque potius, si utrumque verum
est? Et si quid tertium, et si quid quartum, et si quid
omnino aliud verum quispiam in his verbis videt; cur
non illa omnia vidisse credatur, per quem unus Deus
sacras Litteras vera et diversa visuris multorum sensibus
temperavit? Ego certe, quod intrepidus de corde
meo pronuntio, si ad culmen auctoritatis aliquid scriberem;
sic mallem scribere, ut quod veri quisque de
his rebus capere posset, mea verba resonarent, quam
ut unam veram sententiam ad hoc apertius ponerem,
ut excluderem caeteras, quarum falsitas me non posset
offendere. Nolo itaque, Deus meus, tam praeceps
esse, ut hoc illum virum de te meruisse non credam.
Sensit ille omnino in his verbis, atque cogitavit cum
ea scriberet, quidquid hic veri potuimus invenire, et
quidquid nos non potuimus, aut nondum possumus,
et tamen in eis inveniri potest.</p>
</div2>

<div2>
          <head>CAPUT XXXII. <hi>Veri Scripturae sensus a Spiritu sancto revelantur.</hi> </head>
<p>43. Postremo, Domine qui Deus es, et non caro et
sanguis; si quid homo minus videt, numquid et Spiritum
tuum bonum qui deducet me in terram rectam <note>(Psal. CXLII, 10)</note>,
latere potuit, quidquid eras in eis
verbis tu ipse revelaturus legentibus posteris, etiamsi
ille per quem dicta sunt, unam fortassis ex multis veris
sententiam cogitavit? Quod si ita est, sit igitur illa
quam cogitavit caeteris excelsior. Nobis autem, Domine,
aut ipsam demonstra, aut quam placet alteram
veram; ut sive nobis hoc quod etiam illi homini tuo,
sive aliud ex eorumdem verborum occasione patefacias,
tu tamen pascas, non error illudat. Ecce, Domine
Deus meus, quam multa de paucis verbis, quam multa,
oro te, scripsimus? Quae nostrae vires, quae tempora
omnibus Libris tuis ad istum modum sufficient? Sine
itaque me brevius in eis confiteri tibi, et eligere unum
aliquid quod tu inspiraveris verum, certum et bonum
etiamsi multa occurrerint, ubi multa occurrere poterunt;
ea fide confessionis meae, ut si hoc dixero quod
sensit minister tuus, recte atque optime; id enim conari
me oportet: quod si assecutus non fuero, id
tamen dicam quod mihi per ejus verba Veritas tua
dicere voluerit, quae illi quoque dixit quod voluit.</p>
</div2>
      </div1>

<div1>
        <head> <hi>LIBER DECIMUS TERTIUS.</hi> Dei bonitatem in rerum productione ac perfectione relucere; tum etiam Deum Trinitatem, ipsiusque proprietatem Spiritus sancti primis Geneseos verbis insinuari ostendit. Postmodum vero totam conditi mundi historiam allegorica interpretatione transfert ad ea quae Deus in Ecclesia ad hominum sanctitatem et gloriam operatur.</head>
<div2>
          <head>CAPUT PRIMUM. <hi>Invocat Deum, cujus bonitate se praeventum agnoscit.</hi> </head>
<pb n="0845"/>
<p>1. Invoco te, Deus meus, misericordia mea, qui fecisti
me, et oblitum tui oblitus non es. Invoco te in
animam meam, quam praeparas ad capiendum te ex
desiderio quod inspiras ei: nunc invocantem te ne deseras,
qui priusquam invocarem praevenisti et institisti
crebrescens multimodis vocibus, ut audirem de longinquo
et converterer, et vocantem me invocarem te.
Tu enim, Domine, delevisti omnia mala merita mea,
ne retribueres manibus meis in quibus a te defeci; et
praevenisti omnia bona merita mea, ut retribueres manibus
tuis quibus me fecisti: quia et priusquam essem,
tu eras; nec eram cui praestares ut essem; et tamen
ecce sum ex bonitate tua praeveniente totum hoc quod
me fecisti, et unde me fecisti. Neque enim eguisti me,
aut ego tale bonum sum quo tu adjuveris, Domine
meus et Deus meus; non ut tibi sic serviam quasi ne
fatigeris in agendo, aut ne minor sit potestas tua carens
obsequio meo; neque ut sic te colam quasi
terram, ut sis incultus si non te colam; sed ut serviam
tibi et colam te, ut de te mihi bene sit, a quo
mihi est ut sim cui bene sit.</p>
</div2>

<div2>
          <head>CAPUT II. <hi>Creaturae ex Dei bonitate subsistunt et perficiuntur.</hi> </head>
<p>2. Ex plenitudine quippe bonitatis tuae creatura tua
subsistit, ut bonum quod tibi nihil prodesset, nec de
te aequale tibi esset, tamen quia ex te fieri potuit, non
deesset. Quid enim te promeruit coelum et terra, quae
fecisti in principio? Dicant quid te promeruerunt spiritualis
corporalisque natura, quas fecisti in Sapientia
tua, ut inde penderent etiam inchoata et informia
quaeque in genere suo, vel spirituali vel corporali,
euntia in immoderationem, et in longinquam dissimilitudinem
tuam; spirituale informe praestantius, quam
si formatum corpus esset; corporale autem informe
praestantius, quam si omnino nihil esset: atque ita
penderent in tuo Verbo informia, nisi per idem Verbum
revocarentur ad unitatem tuam, et formarentur,
et essent ab uno te summo bono universa bona valde.
Quid te promeruerant ut essent saltem informia, quae
neque hoc essent, nisi ex te?</p>
<p>3. Quid te promeruit materies corporalis, ut esset
saltem <hi>invisibilis et incomposita <note>(Gen. I, 1)</note>
            </hi>? quia neque
hoc esset, nisi quia fecisti eam; ideoque te, quia non
erat, promereri ut esset non poterat. Aut quid te promeruit
inchoatio creaturae spiritualis, ut saltem tenebrosa
<pb n="0846"/>
fluitaret similis abysso, tui dissimilis, nisi per
idem Verbum converteretur ad idem a quo facta est,
atque ab eo illuminata lux fieret, quamvis non aequaliter,
tamen conformis formae aequali tibi? Sicut enim
corpori non hoc est esse quod pulchrum esse, alioquin
deforme esse non posset: ita etiam creato spiritui
non id est vivere, quod sapienter vivere; alioquin
incommutabiliter saperet. Bonum autem illi est haerere
tibi semper, ne quod adeptus est conversione, aversione
lumen amittat, et relabatur in vitam tenebrosae
abysso similem. Nam et nos qui secundum animam
creatura spiritualis sumus, aversi a te nostro lumine,
in ea vita fuimus aliquando tenebrae <note>(Ephes. V, 8)</note>,
et in reliquiis obscuritatis nostrae laboramus, donec
simus justitia tua in Unico tuo sicut montes Dei: nam
judicia tua fuimus, sicut abyssus multa <note>(Psal. XXXV, 7)</note>.</p>
</div2>

<div2>
          <head>CAPUT III. <hi>Ex Dei gratia omnia.</hi> </head>
<p>4. Quod autem in primis conditionibus dixisti, <hi>Fiat
lux, et facta est lux <note>(Gen. I, 3)</note>
            </hi>; non incongruenter hoc
intelligo in creatura spirituali; quia erat jam qualiscumque
vita quam illuminares. Sed sicut non te promeruerat,
ut esset talis vita quae illuminari posset;
ita nec cum jam esset, promeruit te ut illuminaretur.
Neque enim ejus informitas placeret tibi, si non lux
fieret, non existendo, sed intuendo illuminantem lucem
eique cohaerendo; ut et quod utcumque vivit, et
quod beate vivit, non deberet nisi gratiae tuae, conversa
per commutationem meliorem ad id quod neque
in melius neque in deterius mutari potest; quod tu
solus es, quia solus simpliciter es, cui non est aliud
vivere, aliud beate vivere, quia tua beatitudo tu es.</p>
</div2>

<div2>
          <head>CAPUT IV. <hi>Deus non eget rebus conditis.</hi> </head>
<p>5. Quid ergo tibi deesset ad bonum quod tu tibi
es, etiamsi ista vel omnino nulla essent, vel informia
remanerent, quae non ex indigentia fecisti, sed ex
plenitudine bonitatis tuae, cohibens atque convertens
ad formam, non ut tanquam tuum gaudium compleatur
ex eis? Perfecto enim tibi displicet eorum imperfectio,
ut ex te perficiantur et tibi placeant; non autem
imperfecto, tanquam et tu eorum perfectione perficiendus
sis. <hi>Spiritus</hi> enim tuus bonus <hi>superferebatur
super aquas <note>(Ibid., 2)</note>
            </hi>; non ferebatur ab eis tanquam
in eis requiesceret. In quibus enim requiescere dicitur
Spiritus tuus bonus <note>(Isai. XI, 2)</note>, hos in se requiescere
facit. Sed superferebatur incorruptibilis et incommutabilis
voluntas tua, ipsa in se sibi sufficiens, super eam
quam feceras vitam; cui non est hoc vivere quod beata
vivere, quia vivit etiam fluitans in obscuritate sua; cui
<pb n="0847"/>
restat converti ad eum a quo facta est, et magis magisque
vivere apud fontem vitae, et in lumine ejus videre
lumen <note>(Psal. XXXV, 10)</note>, et perfici, et illustrari, et beari.</p>
</div2>

<div2>
          <head>CAPUT V. <hi>Trinitas qui Deus est ex primis verbis Geneseos intelligitur.</hi> </head>
<p>6. Ecce apparet mihi in aenigmate Trinitas, quod
es Deus meus; quoniam tu, Pater, in Principio sapientiae
nostrae quod est tua Sapientia de te nata,
aequalis tibi et coaeterna, id est in Filio tuo, fecisti
coelum et terram. Et multa diximus de coelo coeli, et
de terra invisibili et incomposita, et de abysso tenebrosa,
secundum spiritualis informitatis vagabunda
deliquia, nisi converteretur ad eum a quo erat qualiscumque
vita, et illuminatione fieret speciosa vita, et esset
coelum coeli ejus, quod inter aquam et aquam postea factum
est; et tenebam jam Patrem in Dei nomine, qui fecit
haec, et Filium in Principii nomine in quo fecit haec; et
Trinitatem credens Deum meum, sicuti credebam, quaerebam
in eloquiis sanctis ejus, et ecce <hi>Spiritus</hi> tuus <hi>superferebatur
super aquas.</hi> Ecce Trinitas Deus meus, Pater
et Filius et Spiritus sanctus, creator universae creaturae.</p>
</div2>

<div2>
          <head>CAPUT VI. <hi>Cur dictus est Spiritus superferri super aquas.</hi> </head>
<p>7. Sed quae causa fuerat, o lumen veridicum! tibi
admoveo cor meum; ne me vana doceat, discute tenebras
ejus, et dic mihi, obsecro te per matrem charitatem;
obsecro te, dic mihi quae causa fuerat, ut
post nominatum coelum, et terram invisibilem et incompositam,
et tenebras super abyssum, tum demum
Scriptura tua nominaret Spiritum tuum? An quia
oportebat sic eum insinuari, ut diceretur superferri;
et non posset hoc dici, nisi prius illud commemoraretur
cui superferri Spiritus tuus posset intelligi? Nec
Patri enim nec Filio superferebatur; nec superferri
recte diceretur, si nulli rei superferretur. Prius ergo
dicendum erat cui superferretur, et deinde ille quem
non oportebat aliter commemorari, nisi ut superferri
diceretur. Cur ergo aliter eum insinuari non oportebat,
nisi ut superferri diceretur?</p>
</div2>

<div2>
          <head>CAPUT VII. <hi>Effectus Spiritus sancti.</hi> </head>
<p>8. Jam hinc sequatur qui potest intellectu Apostolum
tuum dicentem, quia <hi>charitas</hi> tua <hi>diffusa est in
cordibus nostris per Spiritum sanctum, qui datus est
nobis <note>(Rom. V, 5)</note>
            </hi>; et de spiritualibus docentem et demonstrantem
supereminentem viam charitatis, et flectentem
genua pro nobis ad te, ut cognoscamus supereminentem
scientiam charitatis Christi <note>(Ephes. III,
14-19)</note>. Ideoque ab initio supereminens superferehatur
super aquas. Cui dicam? quomodo dicam de pondere
rupiditatis in abruptam abyssum, et de sublevatione
charitatis per Spiritum tuum, qui superferebatur super
aquas? Cui dicam? quomodo dicam: Mergimur et
emergimus? Neque enim loca sunt quibus mergimur
et emergimus. Quid similius et quid dissimilius? Affectus
<pb n="0848"/>
sunt, amores sunt; immunditia spiritus nostri
defluens inferius amore curarum, et sanctitas tui attollens
nos superius amore securitatis, ut sursum cor
habeamus ad te, ubi Spiritus tuus superfertur super
aquas, et veniamus ad supereminentem requiem, cum
pertransierit anima nostra aquas quae sunt sine substantia <note>(Psal. CXXIII, 5)</note>.</p>
</div2>

<div2>
          <head>CAPUT VIII. <hi>Intellectuali creaturae ad beatam requiem non sufficit quidquid Deo minus est.</hi> </head>
<p>9. Defluxit angelus, defluxit anima hominis, et indicaverunt
abyssum universae spiritualis creaturae in
profundo tenebroso, nisi dixisses ab initio, <hi>Fiat lux,</hi> 
et facta esset lux, et inhaereret tibi omnis obediens intelligentia
coelestis civitatis tuae, et requiesceret in
Spiritu tuo, qui superfertur incommutabiliter super
omne mutabile. Alioquin et ipsum coelum coeli tenebrosa
abyssus esset in se; nunc autem lux est in
Domino. Nam et in ipsa misera inquietudine defluentium
spirituum et indicantium tenebras suas nudatas
veste luminis tui, satis ostendis quam magnam creaturam
rationalem feceris, cui nullo modo sufficit ad
beatam requiem quidquid te minus est, ac per hoc
nec ipsa sibi. Tu enim, Deus noster, illuminabis tenebras
nostras <note>(Psal. XVII, 29)</note>: ex te oriuntur vestimenta
nostra, et tenebrae nostrae sicut meridies erunt <note>(Psal. CXXXVIII, 12)</note>.
Da mihi te, Deus meus, redde
te mihi: te enim amo; et si parum est, amem validius.
Non possum metiri ut sciam quantum desit
mihi amoris ad id quod sat est, ut currat vita mea in
amplexus tuos, nec avertatur donec abscondatur in
abscondito vultus tui <note>(Psal. XXX, 21)</note>. Hoc tantum
scio, quia male mihi est praeter te, non solum extra
me, sed et in meipso; et omnis mihi copia quae Deus
meus non est, egestas est.</p>
</div2>

<div2>
          <head>CAPUT IX. <hi>Cur solus Spiritus sanctus superferebatur super aquas.</hi> </head>
<p>10. Numquid aut Pater aut Filius non superferebatur
super aquas? Si tanquam loco sicut corpus, nec
Spiritus sanctus: si autem incommutabilis divinitatis
eminentia super omne mutabile, et Pater et Filius et
Spiritus sanctus superferebatur super aquas. Cur ergo
tantum de Spiritu tuo dictum est hoc? cur de illo
tantum dictum est? Quasi locus ibi esset, qui non est
locus, de quo solo dictum est quod sit donum tuum.
In dono tuo requiescimus; ibi te fruimur. Requies
nostra, locus noster. Amor illuc attollit nos, et Spiritus
tuus bonus exaltat humilitatem nostram de portis
mortis <note>(Psal. IX, 15)</note>. In bona voluntate pax nobis
est <note>(Luc. II, 14)</note>. Corpus pondere suo nititur ad locum
suum. Pondus non ad ima tantum est, sed ad locum
suum. Ignis sursum tendit, deorsum lapsis. Ponderibus
suis aguntur, loca sua petunt. Oleum infra aquam
<pb n="0849"/>
fusum, supra aquam attollitur; aqua supra oleum fusa,
infra oleum demergitur; ponderibus suis aguntur,
loca sua petunt. Minus ordinata, inquieta sunt; ordinantur
et quiescunt. Pondus meum amor meus; eo
feror quocumque feror. Dono tuo accendimur, et sursum
ferimur. Inardescimus et imus. Ascendimus ascensiones
in corde <note>(Psal. LXXXIII, 6)</note>, et cantamus
canticum graduum. Igne tuo, igne tuo bono inardescimus
et imus; quoniam sursum imus ad pacem Jerusalem,
quoniam <hi>jucundatus sum in his qui dixerunt
mihi</hi>: <hi>In domum Domini ibimus <note>(Psal. CXXI, 1)</note>
            </hi>. Ibi
nos collocavit voluntas bona, ut nihil velimus aliud
quam permanere illic in aeternum.</p>
</div2>

<div2>
          <head>CAPUT X. <hi>Ex dono Dei omnia.</hi> </head>
<p>11. Beata creatura quae non novit aliud, cum esset
ipsa aliud, nisi dono tuo quod superfertur super omne
mutabile, mox ut facta est, attolleretur nullo intervallo
temporis in ea vocatione qua dixisti, <hi>Fiat lux,</hi> 
et fieret lux <note>(Gen. I, 3)</note>. In nobis enim distinguitur
tempore, quod tenebrae fuimus, et lux efficimur <note>(Eph.
V, 8)</note>: in illa vero dictum est quid esset, nisi illuminaretur;
et ita dictum est, quasi prius fuerit fluxa et
tenebrosa; ut appareret causa qua factum est ut aliter
esset, id est, ut ad lumen indeficiens conversa lux esset.
Qui potest, intelligat; et qui non potest, a te petat.
Utquid mihi molestus est, quasi ego illuminem ullum
hominem venientem in hunc mundum? <note>(Joan. I, 9.)</note> </p>
</div2>

<div2>
          <head>CAPUT XI. <hi>Symbola Trinitatis in homine.</hi> </head>
<p>12. Trinitatem omnipotentem quis intelligit? Et
quis non loquitur eam, si tamen eam? Rara anima
quae cum de illa loquitur, scit quid loquitur. Et contendunt
et dimicant, et nemo sine pace videt istam
visionem. Vellem ut haec tria cogitarent homines in
seipsis. Longe aliud sunt ista tria quam illa Trinitas:
sed dico ubi se exerceant et probent, et sentiant quam
longe sunt. Dico autem haec tria: esse, nosse, velle.
Sum enim, et novi, et volo: sum sciens, et volens;
et scio esse me, et velle; et volo esse, et scire. In his
igitur tribus quam sit inseparabilis vita, et una vita,
et una mens, et una essentia, quam denique inseparabilis
distinctio, et tamen distinctio, videat qui potest.
Certe coram se est; attendat in se, et videat, et dicat
mihi. Sed cum invenerit in his aliquid et dixerit, non
jam se putet invenisse illud quod supra ista est incommutabile,
quod est incommutabiliter, et scit incommutabiliter,
et vult incommutabiliter: et utrum
propter tria haec et ibi Trinitas; an in singulis haec
tria, ut terna singulorum sint; an utrumque miris
<pb n="0850"/>
modis simpliciter et multipliciter infinito in se sibi fine
quo est, et sibi notum est, et sibi sufficit incommutabiliter
idipsum copiosa unitatis magnitudine; quis facile
cogitaverit? quis ullo modo dixerit? quis quolibet
modo temere pronuntiaverit?</p>
</div2>

<div2>
          <head>CAPUT XII. <hi>Mundi creatio formationem Ecclesiae praefigurat.</hi> </head>
<p>13. Procede in confessione, fides mea; dic Domine
Deo tuo: Sancte, Sancte, Sancte, Domine Deus meus,
in nomine tuo baptizati sumus, Pater et Fili et Spiritus
sancte; in nomine tuo baptizamus, Pater et Fili et
Spiritus sancte; quia et apud nos in Christo suo <hi>fecit
Deus coelum et terram,</hi> spirituales et carnales Ecclesiae
suae; et <hi>terra</hi> nostra antequam acciperet formam doctrinae, <hi>invisibilis erat et incomposita,</hi> 
 et ignorantiae tenebris
tegebamur; quoniam pro iniquitate erudisti hominem <note>(Psal. XXXVIII, 12)</note>,
et judicia tua sicut abyssus
multa <note>(Psal. XXXV, 7)</note>. Sed quia Spiritus tuus superferebatur
super aquam <note>(Gen. I, 2)</note>, non reliquit miseriam
nostram misericordia tua, et dixisti: <hi>Fiat lux. Poenitentiam
agite, appropinquavit enim regnum coelorum <note>(Matth. III, 12)</note>
            </hi>.
 <hi>Poenitentiam agite, Fiat lux.</hi> Et quoniam
conturbata erat ad nos ipsos anima nostra, commemorati
sumus tui, Domine, de terra Jordanis, et de
monte aequali tibi, sed parvo propter nos <note>(Psal.
XLI, 7)</note>; et displicuerunt nobis tenebrae nostrae, et
conversi sumus ad te, <hi>et facta est lux.</hi> Et ecce fuimus
aliquando tenebrae; nunc autem lux in Domino <note>(Eph. V, 8)</note>.</p>
</div2>

<div2>
          <head>CAPUT XIII. <hi>Renovatio hominis dum hic vivit nondum perfecta.</hi> </head>
<p>14. Et tamen adhuc per fidem, nondum per speciem <note>(II Cor. V, 7)</note>.
Spe enim salvi facti sumus. Spes
autem quae videtur, non est spes <note>(Rom. VIII, 24)</note>. Adhuc
abyssus abyssum invocat, sed in voce cataractarum
tuarum <note>(Psal. XLI, 8)</note>. Adhuc et ille qui dicit: <hi>Non
potui vobis loqui quasi spiritualibus, sed quasi carnalibus <note>(I Cor. III, 1)</note>
            </hi>,
etiam ipse nondum se arbitratur
comprehendisse; et quae retro oblitus, in ea quae ante
sunt, extenditur <note>(Philip. III, 13)</note>, et ingemiscit gravatus,
et sitit anima ejus ad Deum vivum, quemadmodum
cervus ad fontes aquarum, et dicit: Quando veniam? <note>(Psal. XLI, 2, 3)</note> 
 habitaculum suum quod de coelo est,
superindui cupiens <note>(II Cor. V, 2)</note>, et invocat inferiorem
abyssum, dicens: <hi>Nolite conformari huic saeculo, sed
reformamini in novitate mentis vestrae <note>(Rom. XII, 2)</note>
            </hi>; et: <hi>Nolite pueri effici mentibus</hi>,
 <hi>sed malitia parvuli estote,
ut mentibus perfecti sitis <note>(I Cor. XIV, 20)</note>
            </hi>; et: <hi>O stulti
Galatae, quis vos fascinavit? <note>(Gal. III, 1.)</note>
            </hi> Sed jam non
in voce sua; in tua enim qui misisti Spiritum tuum
de excelsis <note>(Act. II, 2)</note>, per eum qui ascendit in altum <note>(Psal. LXVII, 19)</note>,
et aperuit cataractas donorum suorum,
<pb n="0851"/>
ut fluminis impetus laetificaret civitatem tuam <note>(Psal. XLV, 5)</note>.
Illi enim suspirat sponsi amicus, habens
jam spiritus primitias penes eum, sed adhuc in
semetipso ingemiscens, adoptionem exspectans redemptionem
corporis sui <note>(Rom. VIII, 23)</note>: illi suspirat,
membrum est enim sponsae; et illi zelat, amicus est
enim sponsi; illi zelat non sibi <note>(Joan. III, 19)</note>, quia in
voce cataractarum tuarum, non in voce sua invocat
alteram abyssum <note>(Psal. XLI, 8)</note>, cui zelans timet, ne
sicut serpens Evam decepit astutia sua, sic et eorum
sensus corrumpantur a castitate, quae est in sponso
nostro Unico tuo <note>(II Cor. II, 3)</note>. Quae est illa speciei
lux? Cum videbimus eum sicuti est <note>(Joan. III, 2)</note>, et
transierint lacrymae quae mihi factae sunt panis die
ac nocte, dum dicitur mihi quotidie, Ubi est Deus
tuus? <note>(Psal. XLI, 4.)</note> </p>
</div2>

<div2>
          <head>CAPUT XIV. <hi>Fide et spe corroboramur.</hi> </head>
<p>15. Et ego dico: Deus meus, ubi es? Ecce ubi es.
Respiro in te paululum, cum effundo super me animam
meam in voce exsultationis et confessionis, soni
festivitatem celebrantis <note>(Psal. XLI, 5)</note>. Et adhuc tristis
est, quia relabitur et fit abyssus; vel potius, sentit
adhuc se esse abyssum. Dicit ei fides mea quam accendisti
in nocte ante pedes meos: <hi>Quare tristis es,
anima mea, et quare conturbas me? Spera in Domino <note>(Psal. XLII, 5, 6)</note>
            </hi>;
lucerna pedibus tuis verbum ejus <note>(Psal. CXVIII, 105)</note>.
Spera et persevera, donec transeat
nox mater iniquorum, donec transeat ira Domini,
cujus filii et nos fuimus aliquando tenebrae, quarum
residua trahimus in corpore propter peccatum mortuo <note>(Rom. VIII, 10)</note>,
donec aspiret dies, et removeantur
umbrae <note>(Cant. II, 17)</note>. Spera in Domino: mane astabo,
et contemplabor; semper confitebor illi. Mane
astabo, et videbo <note>(Psal. V, 5)</note> salutare vultus mei <note>(Psal.
XLII, 5)</note>, Deum meum qui vivificabit et mortalia corpora
nostra, propter Spiritum qui habitat in nobis <note>(Rom. VIII, 11)</note>;
quia super interius nostrum tenebrosum
et fluidum misericorditer superferebatur. Unde
in hac peregrinatione pignus accepimus <note>(II Cor. I, 22)</note>,
ut jam simus lux <note>(Ephes. V, 8)</note>, dum adhuc spe salvi
facti sumus <note>(Rom. VIII, 24)</note>, et filii lucis, et filii diei,
non filii noctis neque tenebrarum <note>(I Thess. V, 5)</note>, quod
tamen fuimus. Inter quos et nos in isto adhuc incerto
humanae notitiae, tu solus dividis, qui probas corda
nostra, et vocas lucem diem, et tenebras noctem <note>(Gen. I, 5)</note>.
Quis enim nos discernit, nisi tu? quid autem
habemus quod non accepimus a te <note>(I Cor. IV, 7)</note>,
ex eadem massa vasa in honorem, ex qua sunt et alia
facta in contumeliam? <note>(Rom. IX, 21.)</note> </p>
</div2>

<div2>
          <head>CAPUT XV. Fiat firmamentum, <hi>etc., Gen. 1, 6. Quid firmamentum, quid superiores aquae.</hi> </head>
<p>16. Aut quis, nisi tu, Deus noster, fecisti nobis <hi>firmamentum</hi> 
auctoritatis super nos in Scriptura tua divina?
Coelum enim plicabitur ut liber <note>(Isai. XXIV, 4)</note>,
<pb n="0852"/>
et nunc sicut pellis extenditur super nos <note>(Psal. CIII, 2)</note>.
Sublimioris enim auctoritatis est tua divina Scriptura,
cum jam obierunt istam mortem illi mortales, per quos
eam dispensasti nobis. Et tu scis, Domine, tu scis
quemadmodum pellibus indueris homines, cum peccato
mortales fierent <note>(Gen. III, 21)</note>. Unde sicut pellem
extendisti firmamentum Libri tui, concordes utique
sermones tuos, quos per mortalium ministerium superposuisti
nobis. Namque ipsa eorum morte, solidamentum
auctoritatis in eloquiis tuis per eos editis
sublimiter extenditur super omnia quae subter sunt:
quod cum hic viverent, non ita sublimiter extentum
erat. Nondum sicut pellem coelum extenderas, nondum
mortis eorum famam usquequaque dilataveras.</p>
<p>17. Videamus, Domine, coelos opera digitorum
tuorum; disserena oculis nostris nubilum quo subtexisti
eos. Ibi est testimonium tuum, sapientiam praestans
parvulis <note>(Psal. XVIII, 8)</note>. Perfice, Deus meus,
laudem tuam ex ore infantium et lactentium. Neque
enim novimus alios libros ita destruentes superbiam,
ita destruentes inimicum et defensorem <note>(Psal. VIII, 4,
3)</note>, resistentem reconciliationi tuae defendendo peccata
sua. Non novi, Domine, non novi alia tam casta
eloquia, quae sic mihi persuaderent confessionem, et
lenirent cervicem meam jugo tuo, et invitarent colere
te gratis. Intelligam ea, Pater bone; da mihi haec subterposito,
quia subterpositis solidasti ea.</p>
<p>18. Sunt aliae <hi>aquae super</hi> hoc <hi>firmamentum,</hi> credo,
immortales, et a terrena corruptione secretae. Laudent
nomen tuum, laudent te supercoelestes populi
Angelorum tuorum, qui non opus habent suspicere
firmamentum hoc, et legendo cognoscere verbum
tuum. Vident enim faciem tuam semper <note>(Matth. XVIII,
10)</note>, et ibi legunt sine syllabis temporum, quid velit
aeterna voluntas tua. Legunt, eligunt et diligunt; semper
legunt, et nunquam praeterit quod legunt. Eligendo
enim et diligendo legunt ipsam incommutabilitatem
consilii tui. Non clauditur codex eorum, nec
plicatur liber eorum; quia tu ipse illis hoc es, et es in
aeternum: quia super hoc firmamentum ordinasti eos,
quod firmasti super infirmitatem inferiorum populorum,
ubi suspicerent et cognoscerent misericordiam
tuam, temporaliter enuntiantem te, qui fecisti tempora.
In coelo enim, Domine, misericordia tua, et veritas
tua usque ad nubes <note>(Psal. XXXV, 6)</note>. Transeunt
nubes, coelum autem manet. Transeunt praedicatores
verbi tui ex hac vita in aliam vitam; Scriptura vero
tua usque in finem saeculi super populos extenditur.
Sed et coelum et terra transibunt; sermones autem
tui non transibunt <note>(Matth. XXIV, 35)</note>: quoniam et
pellis plicabitur, et fenum super quod extendebatur,
cum claritate sua praeteriet; verbum autem tuum
manet in aeternum <note>(Isai. XL, 6)</note>; quod nunc in aenigmate
nubium et per speculum coeli <note>(I Cor. XIII, 12)</note>,
non sicuti est apparet nobis; quia et nos quamvis
<pb n="0853"/>
Filio tuo dilecti simus, nondum apparuit quod erimus.
Attendit per retia carnis, et blanditus est, et inflammavit,
et cucurrimus post odorem ejus. Sed cum apparuerit,
similes ei erimus, quoniam videbimus eum
sicuti est <note>(I Joan. III, 2)</note>: sicuti est, Domine, videre
nostrum, quod nondum est nobis.</p>
</div2>

<div2>
          <head>CAPUT XVI. <hi>Solus Deus se scit omnino sicuti est.</hi> </head>
<p>19. Nam sicut omnino tu es, tu scis solus, qui es
incommutabiliter, et scis incommutabiliter, et vis incommutabiliter.
Et essentia tua scit et vult incommutabiliter,
et scientia tua est et vult incommutabiliter, et
voluntas tua est et scit incommutabiliter. Nec videtur
justum esse coram te, ut quemadmodum se scit lumen
incommutabile, ita sciatur ab illuminato commutabili.
Ideoque anima mea tanquam terra sine aqua tibi <note>(Psal.
CXLII, 6)</note>; quia sicut se illuminare de se non potest; ita
se satiare de se non potest. Sic enim apud te fons
vitae, quomodo in lumine tuo videbimus lumen <note>(Psal.
XXXV, 10)</note>.</p>
</div2>

<div2>
          <head>CAPUT XVII. Congregentur aquae, <hi>etc., Gen. 1, 9. Quid mare, quid arida. Explicatur</hi> V\ 11: Germinet terra, <hi>etc.</hi> </head>
<p>20. Quis congregavit amaricantes in societatem
unam? Idem namque illis finis est temporalis et terrenae
felicitatis, propter quam faciunt omnia; quamvis
innumerabili varietate curarum fluctuent. Quis, Domine,
nisi tu qui dixisti ut congregarentur aquae in
congregationem unam, et appareret arida, sitiens tibi?
Quoniam tuum est et mare, et tu fecisti illud, et aridam
terram manus tuae formaverunt <note>(Psal. XCIV, 5)</note>;
neque enim amaritudo voluntatum, sed congregatio
aquarum vocatur mare. Tu enim coerces etiam malas
cupiditates animarum, et figis limites quousque progredi
sinantur, atque ut in se comminuantur fluctus
earum <note>(Job. XXXVIII, 10, 11)</note>; atque ita facis
mare ordine imperii tui super omnia.</p>
<p>21. At animas sitientes tibi, et apparentes tibi alio
fine distinctas a societate maris, occulto et dulci fonte
irrigas, ut et <hi>terra</hi> det fructum suum: et dat fructum
suum, et te jubente Domino Deo suo germinat anima
nostra opera misericordiae <hi>secundum genus;</hi> diligens
proximum in subsidiis necessitatum carnalium, <hi>habens
in se semen secundum similitudinem;</hi> quoniam ex nostra
infirmitate compatimur ad subveniendum indigentibus,
similiter opitulantes quemadmodum nobis vellemus
opem ferri, si eodem modo indigeremus; non tantum
in facilibus, tanquam in herba seminali, sed etiam in
protectione adjutorii, forti robore, sicut lignum fructiferum;
id est, beneficum ad eripiendum eum qui
injuriam patitur, de manu potentis, et praebendo
protectionis umbraculum valido robore justi judicii.</p>
</div2>

<div2>
          <head>CAPUT XVIII. Fiant luminaria, <hi>etc. Gen. 1, 14. Quae luminaria dividentia inter diem et noctem.</hi> </head>

<pb n="0854"/>
<p>22. Ita Domine, ita, oro te, oriatur sicuti facis, sicuti
das hilaritatem et facultatem; oriatur de terra
veritas, et justitia de coelo respiciat <note>(Psal. LXXXIV,
12)</note>, et <hi>fiant in firmamento luminaria.</hi> Frangamus esurienti
panem nostrum, et egenum sine tecto inducamus
in domum nostram; nudum vestiamus, et domesticos
seminis nostri non despiciamus. Quibus in terra
natis fructibus, vide quia bonum est; et erumpat temporanea
lux nostra <note>(Isai. LVIII, 7, 8)</note>, et de ista inferiori
fruge actionis in delicias contemplationis verbum
vitae superius obtinentes, appareamus sicut <hi>luminaria</hi> 
in mundo, cohaerentes <hi>firmamento</hi> Scripturae tuae. Ibi
enim nobiscum disputas, ut dividamus inter intelligibilia
et sensibilia, tanquam inter diem et noctem, vel
inter animas, alias intelligibilibus, alias sensibilibus
deditas; ut jam non tu solus in abdito dijudicationis
tuae, sicut antequam fieret firmamentum, dividas inter
lucem et tenebras, sed etiam spirituales tui in eodem
firmamento positi atque distincti, manifestata per orbem
gratia tua <hi>luceant super terram, et dividant inter
diem et noctem, et significent tempora:</hi> quia vetera
transierunt, ecce facta sunt nova; et quia propior
est nostra salus, quam cum credidimus <note>(Rom. XIII,
11)</note>; et quia nox praecessit, dies autem appropinquavit;
et quia benedicis coronam anni tui <note>(Psal. LXIV,
2)</note>, mittens operarios in messem tuam <note>(Matth. IX,
38)</note>, in qua seminanda alii laboraverunt, mittens etiam
in aliam sementem <note>(Joan. IV, 38)</note>, cujus messis in fine
est <note>(Matth. XIII, 39)</note>. Ita das vota optanti, et benedicis
annos justi; tu autem idem ipse es, et in annis
tuis qui non deficiunt <note>(Psal. CI, 28)</note>, horreum praeparas
annis transeuntibus. Aeterno quippe consilio,
propriis temporibus bona coelestia das super terram.</p>
<p>23. Quoniam quidem alii datur per Spiritum sermo
sapientiae, tanquam <hi>luminare majus,</hi> propter eos qui
perspicuae veritatis luce delectantur, tanquam in principio
diei; alii autem sermo scientiae secundum eumdem
spiritum, tanquam <hi>luminare minus;</hi> alii fides,
alii donatio curationum, alii operationes virtutum,
alii prophetia, alii judicatio spirituum, alteri genera
linguarum; et haec omnia tanquam stellae. Omnia
enim haec operatur unus atque idem Spiritus, dividens
propria unicuique prout vult, et faciens apparere
sidera in manifestatione ad utilitatem <note>(I Cor. XII, 7,
11)</note>. Sermo autem scientiae qua continentur omnia
sacramenta, quae variantur temporibus tanquam luna,
et caeterae notitiae donorum quae deinceps tanquam
stellae commemorata sunt, quantum differunt ab illo
candore sapientiae quo gaudet praedictus dies, tantum
in principio noctis sunt. His enim sunt necessaria,
<pb n="0855"/>
quibus ille prudentissimus servus tuus non potuit loqui
quasi spiritualibus, sed quasi carnalibus <note>(I Cor.
III, 1)</note>, ille qui sapientiam loquitur inter perfectos <note>(Ibid.
II, 6)</note>. Animalis autem homo tanquam parvulus in
Christo lactisque potator, donec roboretur ad solidum
cibum, et aciem firmet ad solis aspectum, non habeat
desertam noctem suam, sed luce lunae stellarumque
contentus sit. Haec nobiscum disputas, sapientissime
Deus noster, in Libro tuo firmamento tuo; ut discernamus
omnia contemplatione mirabili, quamvis adhuc <hi>in signis, et in temporibus, et in diebus, et in
annis.</hi> </p>
</div2>

<div2>
          <head>CAPUT XIX. <hi>Tractat eumdem versiculum,</hi> Fiant luminaria, <hi>etc.</hi> </head>
<p>24. Sed prius lavamini, mundi estote; auferte nequitiam
ab animis vestris, atque a conspectu oculorum
meorum, ut <hi>appareat arida.</hi> Discite bonum facere,
judicate pupillo, et justificate viduam; ut <hi>germinet
terra herbam pabuli et lignum fructiferum;</hi> et
venite, disputemus, dicit Dominus, ut <hi>fiant luminaria
in firmamento coeli, et luceant super terram.</hi> Quaerebat
dives ille a magistro bono, quid faceret ut vitam aeternam
consequeretur: dicat ei magister bonus, quem
putabat hominem, et nihil amplius; bonus est autem,
quia Deus est: dicat ei, ut si vult venire ad vitam,
servet mandata; separet a se amaritudinem malitiae
atque nequitiae; non occidat, non moechetur, non furetur,
non falsum testimonium dicat; ut <hi>appareat arida,</hi> 
et <hi>germinet</hi> honorem patris et matris, et dilectionem
proximi. Feci, inquit, haec omnia. Unde ergo tantae
spinae, si terra fructifera est? Vade, exstirpa silvosa
dumeta avaritiae; vende quae possides, et implere frugibus
dando pauperibus, et habebis thesaurum in
coelis, et sequere Dominum si vis esse perfectus, eis
sociatus inter quos loquitur sapientiam ille qui novit
quid distribuat diei et nocti, ut noris et tu, ut fiant
et tibi luminaria in firmamento coeli; quod non fiet,
nisi fuerit illic cor tuum; quod item non fiet, nisi
fuerit illic thesaurus tuus, sicut audisti a magistro
bono <note>(Matth. VI, 21)</note>. Sed contristata est terra sterilis,
et spinae offocaverunt verbum <note>(Id. XIX, 16-22)</note>.</p>
<p>25. Vos autem genus electum, infirma mundi, qui
dimisistis omnia ut sequeremini Dominum; ite post
eum, et confundite fortia: ite post eum, speciosi pedes,
et lucete in firmamento <note>(I Petr. II, 9)</note>; ut coeli
enarrent gloriam ejus, dividentes inter lucem perfectorum
sed nondum sicut Angelorum, et tenebras parvulorum
sed non despectorum: lucete super omnem
terram; et dies sole candens eructet diei verbum sapientiae,
et nox luna lucens annuntiet nocti verbum
scientiae <note>(Psal. XVIII, 2)</note>. Luna et stellae nocti lucent;
sed nox non obscurat eas, quoniam ipsae illuminant
eam pro modulo ejus. Ecce enim tanquam Deo dicente, <hi>Fiant luminaria in firmamento coeli,</hi> 
 factus est
subito de coelo sonus, quasi ferretur flatus vehemens,
et visae sunt linguae divisae quasi ignis, qui et insedit
super unumquemque illorum <note>(Act. II, 2, 3)</note>; et facta
<pb n="0856"/>
sunt luminaria in firmamento coeli <note>(Matth. V, 14)</note>, verbum
vitae habentia. Ubique discurrite, ignes sancti,
ignes decori. Vos enim estis lumen mundi, nec estis
sub modio. Exaltatus est cui adhaesistis, et exaltavit
vos. Discurrite, et innotescite omnibus gentibus.</p>
</div2>

<div2>
          <head>CAPUT XX. Producant aquae, <hi>etc., Gen. 1, 20. Quae reptilia, quae volatilia.</hi> </head>
<p>26. Concipiat et mare, et pariat opera vestra, et <hi>producant aquae reptilia animarum vivarum.</hi> 
 Separantes
enim pretiosum a vili, facti estis os Dei, per quos
diceret: <hi>Producant aquae,</hi> non animam vivam quam
terra producit, sed <hi>reptilia animarum vivarum, et volatilia
volantia super terram.</hi> Repserunt enim Sacramenta
tua, Deus, per opera sanctorum tuorum inter
medios fluctus tentationum saeculi, ad imbuendas
gentes nomine tuo, in baptismo tuo. Et inter haec
facta sunt magnalia mirabilia tanquam ceti grandes,
et voces nuntiorum tuorum volitantes super terram
juxta firmamentum Libri tui, praeposito illo sibi ad
auctoritatem, sub quo volitarent quocumque irent.
Neque enim sunt loquelae neque sermones, quorum
non audiantur voces eorum, quando in omnem terram
exiit sonus eorum, et in fines orbis terrae verba
eorum <note>(Psal. XVIII, 4, 5)</note>; quoniam tu, Domine, benedicendo
multiplicasti haec.</p>
<p>27. Numquid mentior, aut mixtione misceo, neque
distinguo lucidas cognitiones harum rerum in firmamento
coeli, et opera corporalia in undoso mari, et
sub firmamento coeli? Quarum enim rerum notitiae
sunt solidae, et terminatae sine incrementis generationum,
tanquam lumina sapientiae et scientiae,
earumdem rerum sunt operationes corporales multae
ac variae; et aliud ex alio crescendo multiplicatur
in benedictione tua, Deus, qui consolatus es fastidia
sensuum mortalium, ut in cognitione animi res una
multis modis per corporis motiones figuretur atque
dicatur. Aquae produxerunt haec; sed in verbo tuo.
Necessitates alienatorum ab aeternitate veritatis tuae
populorum produxerunt haec; sed in Evangelio tuo,
quoniam ipsae aquae ista ejecerunt; quarum amarus
languor fuit causa, ut in tuo verbo ista procederent.</p>
<p>28. Et pulchra sunt omnia faciente te, et ecce tu
inenarrabiliter pulchrior qui fecisti omnia: a quo si
non esset lapsus Adam, non diffunderetur ex utero
ejus salsugo maris, genus humanum profunde curiosum,
et procellose tumidum, et instabiliter fluidum;
atque ita non opus esset ut in aquis multis corporaliter
et sensibiliter operarentur dispensatores tui mystica
facta et dicta. Sic enim nunc mihi occurrerunt
reptilia et volatilia, quibus imbuti et initiati homines
corporalibus sacramentis subditi, non ultra proficerent,
nisi spiritualiter vivesceret anima gradu alio,
et post initii verbum in consummationem respiceret.</p>
</div2>

<div2>
          <head>CAPUT XXI. Producat terra animam vivam, <hi>etc., Gen.</hi> 1, 24.</head>
<p>29. Ac per hoc in verbo tuo non maris profunditas,
sed ab aquarum amaritudine terra discreta ejecit
<pb n="0857"/>,
non reptilia animarum vivarum et volatilia,
sed animam vivam. Neque enim jam opus habet Baptismo
quo gentibus opus est, sicut opus habebat
cum aquis tegeretur; non enim intratur aliter in regnum
coelorum ex illo quo instituisti ut sic intretur:
nec magnalia quaerit mirabilium quibus fiat fides; neque
enim nisi signa et prodigia viderit, non credit <note>(Joan. IV, 48)</note>,
cum jam distincta sit terra fidelis ab
aquis maris infidelitate amaris; et linguae in signo
sunt non fidelibus, sed infidelibus <note>(I Cor. XIV, 22)</note>.
Nec isto igitur genere volatili, quod verbo tuo produxerunt
aquae, opus habet terra quam fundasti super
aquas. Immitte in eam verbum tuum per nuntios
tuos. Opera enim eorum narramus, sed tu es qui operaris
in eis, ut operentur animam vivam. Terra producit
eam, quia terra causa est ut haec agant in ea;
sicut mare fuit causa ut agerent reptilia animarum
vivarum, et volatilia sub firmamento coeli, quibus
jam terra non indiget; quamvis piscem manducet <note>(Luc. XXIV, 43)</note> 
 levatum de profundo in ea mense quam
parasti in conspectu credentium <note>(Psal. XXII, 5)</note>; ideo
enim de profundo levatus est ut alat aridam. Et aves,
marina progenies, sed tamen super terram multiplicantur.
Primarum enim vocum evangelizantium infidelitas
hominum causa exstitit; sed et fideles exhortantur,
et benedicuntur ab eis multipliciter de die
in diem. At vero anima viva de terra sumpsit exordium,
quia non prodest jam nisi fidelibus continere se
ab amore hujus saeculi, ut anima eorum tibi vivat,
quae mortua erat in deliciis vivens, deliciis, Domine,
mortiferis <note>(I Tim. V, 6)</note>; nam tu puri cordis vitales
deliciae.</p>
<p>30. Operentur ergo jam in terra ministri tui, non
sicut in aquis infidelitatis annuntiando et loquendo
per miracula et sacramenta et voces mysticas, ubi
intenta sit ignorantia mater admirationis in timore
occultorum signorum; tatis enim est introitus ad fidem
filiis Adam oblitis tui, dum abscondunt se a facie
tua <note>(Gen. III, 8)</note> et fiunt abyssus: sed operentur etiam
sicut in arida discreta a gurgitibus abyssi; et sint
forma fidelibus vivendo coram eis, et excitando ad
imitationem. Sic enim non tantum ad audiendum,
sed etiam ad faciendum audiunt: <hi>Quaerite Dominum,
et vivet anima vestra <note>(Psal. LXVIII, 33)</note>
            </hi>, ut <hi>producat terra
animam viventem. Nolite conformari huic saeculo <note>(Rom.
XII, 2)</note>
            </hi>, continete vos ab eo. Evitando vivit anima,
quae appetendo moritur. Continete vos ab immani feritate
superbiae, ab inerti voluptate luxuriae, et a fallaci
nomine scientiae; ut sint bestiae mansuetae, et
pecora edomita, et innoxii serpentes. Motus enim
animae sunt isti in allegoria: sed fastus elationis, et
delectatio libidinis, et venenum curiositatis motus
sunt animae mortuae; quia non ita moritur, ut omni
<pb n="0858"/>
motu careat, quoniam discedendo a fonte vitae, moritur,
atque ita suscipitur a praetereunte saeculo, et
conformatur ei.</p>
<p>31. Verbum autem tuum, Deus, fons vitae aeternae
est, et non praeterit: ideoque in verbo tuo cohibetur
ille discessus, dum dicitur nobis, <hi>Nolite conformari
huic saeculo;</hi> ut <hi>producat terra</hi> in fonte vitae <hi>animam
viventem,</hi> in verbo tuo per Evangelistas tuos animam
continentem, imitando imitatores Christi tui. Hoc
est enim <hi>secundum genus,</hi> quoniam aemulatio viri ab
amico est: <hi>Estote,</hi> inquit, <hi>sicut ego; quia et ego sicut
vos <note>(Galat. IV, 12)</note>
            </hi>. Ita erunt in anima viva bestiae
bonae in mansuetudine actionis. Mandasti enim, dicens: <hi>In mansuetudine opera tua perfice, et ab omni
homine diligeris 
 <note>(Eccli. III, 19)</note>
            </hi>. Et pecora bona neque
si manducaverint, abundantia; neque si non manducaverint,
egentia: et serpentes boni, non perniciosi
ad nocendum, sed astuti ad cavendum; et tantum
explorantes temporalem naturam, quantum sufficit,
ut per ea quae facta sunt, intellecta conspiciatur aeternitas <note>(Rom. I, 20)</note>.
Serviunt enim rationi haec animalia,
cum a progressu mortifero cohibita vivunt et
bona sunt.</p>
</div2>

<div2>
          <head>CAPUT XXII. Faciamus hominem ad imaginem, <hi>etc., Gen. 1, 26. Renovatio mentis.</hi> </head>
<p>32. Ecce enim, Domine Deus noster, creator noster,
cum cohibitae fuerint affectiones ab amore saeculi,
quibus moriebamur male vivendo, et coeperit esse
anima vivens bene vivendo, completumque fuerit
verbum tuum, quod per Apostolum tuum dixisti, <hi>Nolite
conformari huic saeculo;</hi> consequitur et illud quod adjunxisti
statim et dixisti, <hi>Sed reformamini in novitate mentis
vestrae <note>(Rom. XII, 2)</note>
            </hi>: non jam <hi>secundum genus,</hi> tanquam
imitantes praecedentem proximum, nec ex hominis
melioris auctoritate viventes. Neque enim dixisti,
Fiat homo secundum genus; sed, <hi>Faciamus hominem
ad imaginem et similitudinem nostram <note>(Gen. I, 26)</note>
            </hi>;
ut nos probemus quae sit voluntas tua. Ad hoc enim
dispensator ille tuus generans per Evangelium filios <note>(I Cor. IV, 15)</note>,
ne semper parvulos haberet quos
lacte nutriret, et tanquam nutrix foveret <note>(I Thess. II, 7)</note>: <hi>Reformamini,</hi> 
 inquit, <hi>in novitate mentis vestrae, ad probandum
vos quae sit voluntas Dei, quod bonum et
beneplacitum et perfectum <note>(Rom. XII, 2)</note>
            </hi>. Ideoque non
dicis, Fiat homo; sed, <hi>Faciamus hominem.</hi> Nec dicis,
Secundum genus; sed, <hi>Ad imaginem et similitudinem
nostram.</hi> Mente quippe renovatus, et conspiciens intellectam
veritatem tuam, homine demonstratore non
indiget, ut suum genus imitetur; sed demonstrante
te probat ipse quae sit voruntas tua, quod bonum et
beneplacitum et perfectum: et doces eum jam capacem
videre Trinitatem unitatis, et unitatem Trinitatis.
Ideoque pluraliter dicto, <hi>Faciamus hominem,</hi> 
singulariter tamen infertur, <hi>Et fecit Deus hominem;</hi> 
<pb n="0859"/>
et pluraliter dicto, <hi>Ad imaginem nostram,</hi> singulariter
infertur, <hi>ad imaginem Dei.</hi> Ita homo renovatur in
agnitionem Dei, secundum imaginem ejus qui creavit
eum <note>(Gen. I, 27; Coloss. III, 10)</note>: et spiritualis effectus
judicat omnia, quae utique judicanda sunt; ipse autem
a nemine judicatur.</p>
</div2>

<div2>
          <head>CAPUT XXIII. Et praesit piscibus maris, <hi>etc., Gen. 1, 26. De quibus christianus judicet.</hi> </head>
<p>33. Quod autem judicat omnia, hoc est quod habet
potestatem piscium maris, et volatilium coeli, et
omnium pecorum et ferarum, et omnis terrae, et
omnium repentium quae repunt super terram. Hoc
enim agit per mentis intellectum, per quem percipit
quae sunt Spiritus Dei <note>(I Cor. II, 14)</note>. Alioqui homo
in honore positus, non intellexit; comparatus est jumentis
insensatis, et similis factus est illis <note>(Psal.
XLVIII, 13)</note>. Ergo in Ecclesia tua, Deus noster, secundum
gratiam tuam quam dedisti ei, quoniam tuum
sumus figmentum, creati in operibus bonis <note>(Ephes.
II, 10)</note>, non solum qui spiritualiter praesunt, sed etiam
ii qui spiritualiter subduntur eis qui praesunt <note>(Masculum
enim et feminam fecisti hominem <hi>[Gen. I, 27]</hi>,
hoc modo in gratia tua spirituali, ubi secundum sexum
corporis non est masculus et femina; quia neque
Judaeus, neque Graecus, neque servus, neque liber <hi>[Galat. III, 28]</hi> 
)</note>: spirituales ergo, sive qui praesunt,
sive qui obtemperant, spiritualiter judicant <note>(I Cor. II,
15)</note>: non de cognitionibus spiritualibus, quae lucent
in firmamento (non enim oportet de tam sublimi auctoritate
judicare); neque de ipso Libro tuo, etiamsi
quid ibi non lucet; quoniam submittimus ei nostrum
intellectum, certumque habemus etiam quod clausum
est aspectibus nostris, recte veraciterque dictum esse.
Sic enim homo, licet jam spiritualis et renovatus in
agnitionem Dei, secundum imaginem ejus qui creavit
eum <note>(Coloss. III, 10)</note>; factor tamen legis debet esse,
non judex <note>(Jacobi IV, 11)</note>. Neque de illa distinctione
judicat, spiritualium videlicet atque carnalium hominum,
qui tuis, Deus noster, oculis noti sunt, et
nullis adhuc nobis apparuerunt operibus, ut ex fructibus
eorum cognoscamus eos <note>(Matth. VII, 20)</note>: sed
tu, Domine, jam scis eos et divisisti et vocasti in
occulto, antequam fieret firmamentum. Neque de turbidis
hujus saeculi populis quanquam spiritualis
homo judicat. Quid enim ei de iis qui foris sunt judicare <note>(I Cor. V, 12)</note>,
ignoranti quis inde venturus
sit in dulcedinem gratiae tuae, et quis in perpetua impietatis
amaritudine remansurus?</p>
<p>34. Ideoque homo quem fecisti ad imaginem tuam,
non accepit potestatem luminarium coeli, neque ipsius
occulti coeli, neque diei et noctis, quae ante coeli constitutionem
vocasti, neque congregationis aquarum
quod est mare; sed accepit potestatem piscium maris,
et volatilium coeli, et omnium pecorum, et omnis terrae,
et omnium repentium quae repunt super terram. Judicat
enim; et approbat quod recte, improbat autem
<pb n="0860"/>
quod perperam invenerit: sive in ea solemnitate sacramentorum
quibus initiantur, quos pervestigat in
aquis multis misericordia tua; sive in ea qua ille piscis
exhibetur, quem levatum de profundo terra pia comedit;
sive in verborum signis vocibusque subjectis
auctoritati Libri tui tanquam sub firmamento volitantibus,
interpretando, exponendo, disserendo, disputando,
benedicendo atque invocando te, ore erumpentibus
atque sonantibus signis, ut respondeat populus,
Amen. Quibus omnibus vocibus corporaliter
enuntiandis, causa est abyssus saeculi, et caecitas
carnis, qua cogitata non possunt videri, ut opus
sit instrepere in auribus: ita quamvis multiplicentur
volatilia super terram, ex aquis tamen originem ducunt.
Judicat etiam spiritualis, approbando quod rectum,
improbando autem quod perperam invenerit
in operibus moribusque fidelium, eleemosynis tanquam
terra fructifera, et de anima viva mansuefactis
affectionibus, in castitate, in jejuniis, in cogitationibus
piis, de iis quae per sensum corporis percipiuntur.
De his enim judicare nunc dicitur, in quibus et potestatem
corrigendi habet.</p>
</div2>

<div2>
          <head>CAPUT XXIV. Et benedixit eos Deus dicens, Crescite, <hi>etc., Gen.</hi> 81, 2.</head>
<p>35. Sed quid est hoc, et quale mysterium est?
Ecce benedicis homines, o Domine, ut crescant et
multiplicentur, et impleant terram. Nihilne nobis ex
hoc innuis ut intelligamus aliquid? Cur non ita benedixeris
lucem quam vocasti diem, nec firmamentum
coeli, nec luminaria, nec sidera, nec terram, nec mare?
Dicerem te, Deus noster qui nos ad imaginem tuam
creasti, dicerem te hoc donum benedictionis homini
proprie voluisse largiri; nisi hoc modo benedixisses
pisces et cetos ut crescerent, et multiplicarentur, et
implerent aquas maris, et volatilia multiplicarentur
super terram. Item dicerem ad ea rerum genera pertinere
benedictionem hanc, quae gignendo ex semetipsis
propagantur; si eam reperirem in arbustis, et
frutetis et in pecoribus terrae. Nunc autem nec herbis
et lignis dictum est, nec bestiis et serpentibus, <hi>Crescite
et multiplicamini;</hi> cum haec quoque omnia, sicut pisces
et aves et homines gignendo augeantur, genusque
custodiant.</p>
<p>36. Quid igitur dicam, lumen meum Veritas? quia
vacat hoc, quia inaniter ita dictum est? Nequaquam,
Pater pietatis; absit ut hoc dicat servus Verbi tui. Et
si ego non intelligo quid hoc eloquio significes, utantur
eo melius meliores, id est intelligentiores quam
ego sum, unicuique quantum sapere dedisti, Deus
meus. Placeat autem et confessio mea coram oculis
tuis, qua tibi confiteor credere me, Domine, non incassum
re ita locutum esse, neque silebo quod mihi
lectionis hujus occasio suggerit. Verum est enim, nec
video quid impediat ita me sentire dicta figurata librorum
tuorum. Novi enim multipliciter significari
per corpus, quod uno modo mente intelligitur; et
multipliciter mente intelligi, quod uno modo per
<pb n="0861"/>
corpus significatur. Ecce simplex dilectio Dei et proximi,
quam multiplicibus sacramentis, et innumerabilibus
linguis, et in unaquaque lingua innumerabilibus
locutionum modis, corporaliter enuntiatur! ita crescunt
et multiplicantur fetus aquarum. Attende iterum
quisquis haec legis: ecce quod uno modo Scriptura
effert, et vox personat, <hi>In principio fecit Deus coelum
et terram <note>(Gen. I, 1)</note>
            </hi>; nonne multipliciter intelligitur,
non errorum fallacia, sed verarum intelligentiarum
generibus? ita crescunt et multiplicantur fetus hominum.</p>
<p>37. Itaque si naturas ipsas rerum non allegorice
sed proprie cogitemus; ad omnia quae de seminibus
gignuntur, convenit verbum, <hi>Crescite et multiplicamini.</hi> 
Si autem figurate posita ista tractemus, quod
potius arbitror intendisse Scripturam, quae utique non
supervacue solis aquatilium et hominum fetibus istam
benedictionem attribuit; invenimus quidem multitudines
et in creaturis spiritualibus atque corporalibus,
tanquam in coelo et in terra; et in animis justis
et iniquis, tanquam in luce et tenebris; et in sanctis
auctoribus, per quos lex ministrata est, tanquam in
firmamento quod solidatum est inter aquam et aquam;
et in societate amaricantium populorum, tanquam in
mari; et in studio animarum piarum, tanquam in arida;
et in operibus misericordiae secundum praesentem
vitam, tanquam in herbis seminalibus et lignis fructiferis;
et in spiritualibus donis manifestatis ad utilitatem,
sicut in luminaribus coeli; et in affectibus formatis
ad temperantiam, tanquam in anima viva. In
his omnibus nanciscimur multitudines, et ubertates,
et incrementa: sed quod ita crescat et multiplicetur,
ut una res multis modis enuntietur, et una enuntiatio
multis modis intelligatur; non invenimus, nisi in
signis corporaliter editis, et rebus intelligibiliter excogitatis.
Signa corporaliter edita, generationes aquarum
propter necessarias causas carnalis profunditatis;
res autem intelligibiliter excogitatas, generationes
humanas propter rationis fecunditatem intelligimus.
Et ideo credimus utrique horum generi dictum esse
abs te, Domine, <hi>Crescite et multiplicamini.</hi> In hac enim
benedictione, concessam nobis a te potestatem et facultatem
accipio, et multis modis enuntiare quod uno
modo intellectum tenuerimus, et multis modis intelligere,
quod obscure uno modo enuntiatum legerimus.
Sic implentur aquae maris, quae non moventur nisi a
variis significationibus: sic et fetibus humanis impletur
et terra; cujus ariditas apparet in studio, et
dominatur ei ratio.</p>
</div2>

<div2>
          <head>CAPUT XXV. Ecce dedi vobis omnem herbam . . . . in escam, <hi>etc., Gen.</hi> 1, 29.</head>
<p>38. Volo etiam dicere, Domine Deus meus, quod
me consequens tua Scriptura commonet; et dicam,
nec verebor. Verum enim dicam, te mihi inspirante,
quod ex eis verbis voluisti ut dicerem. Neque enim
alio praeter te inspirante credo me verum dicere, cum
<pb n="0862"/>
tu sis veritas <note>(Joan. XIV, 6)</note>, omnis autem homo mendax <note>(Psal. CXV, 11)</note>.
Et ideo qui loquitur mendacium,
de suo loquitur <note>(Joan. VIII, 44)</note>. Ergo ut verum loquar,
de tuo loquar. Ecce dedisti nobis <hi>in escam omne
fenum sativum, seminans semen quod est super omnem
terram; et omne lignum quod habet in se fructum seminis
sativi.</hi> Nec nobis solis, sed et omnibus avibus coeli,
et bestiis terrae, atque serpentibus: piscibus autem et
cetis magnis non dedisti haec. Dicebamus enim eis
fructibus terrae significari, et in allegoria figurari opera
misericordiae, quae hujus vitae necessitatibus exhibentur
ex terra fructifera. Talis terra erat pius Onesiphorus,
cujus domui dedisti misericordiam, quia frequenter
Paulum tuum refrigeravit, et catenam ejus non
erubuit <note>(II Tim. I, 16)</note>. Hoc fecerunt et fratres, et
tali fruge fructificaverunt, qui quod ei deerat, suppleverunt
ex Macedonia <note>(II Cor. XI, 9)</note>. Quomodo autem
dolet quaedam ligna, quae fructum ei debitum non dederunt,
ubi ait: <hi>In prima mea defensione nemo mihi
adfuit, sed omnes me dereliquerunt: non illis imputetur? <note>(II Tim. IV, 16.)</note>
            </hi> 
 Ista enim debentur eis qui ministrant
doctrinam rationalem per intelligentias divinorum
mysteriorum; et ita eis debentur, tanquam hominibus.
Debentur autem eis sicut animae vivae, praebentibus
se ad imitandum in omni continentia. Item debentur
eis tanquam volatilibus, propter benedictiones
eorum quae multiplicantur super terram, quoniam in
omnem terram exivit sonus eorum <note>(Psal. XVIII, 5)</note>.</p>
</div2>

<div2>
          <head>CAPUT XXVI. <hi>Voluptas et utilitas ex beneficio in proximum collato.</hi> </head>
<p>39. Pascuntur autem his escis qui laetantur eis;
nec illi laetantur eis quorum Deus venter est. Neque
enim et in illis qui praebent ista, ea quae dant, fructus
est; sed quo animo dant. Itaque ille qui Deo serviebat,
non suo ventri, video plane unde gaudeat; video,
et congratulor ei valde. Acceperat enim a Philippensibus,
quae per Epaphroditum miserant; sed tamen
unde gaudeat, video. Unde autem gaudet, inde pascitur,
quia in veritate loquens, <hi>Gavisus sum,</hi> inquit, <hi>magnifice
in Domino, quia tandem aliquando repullulastis sapere
pro me, in quo et sapiebatis; taedium autem habuistis <note>(Philip. IV, 10)</note>
            </hi>.
Isti ergo diuturno taedio marcuerant, et
quasi exaruerant ab isto fructu boni operis: et gaudet
eis quia repullularunt, non sibi quia ejus indigentiae
subvenerunt. Ideo secutus ait: <hi>Non quod desit aliquid
dico; ego enim didici, in quibus sum sufficiens esse.
Scio et minus habere, scio et abundare; in omnibus et
in omnia imbutus sum; et satiari, et esurire, et abundare,
et penuriam pati: omnia possum in eo qui me confortat <note>(Ibid., 11-13)</note>
            </hi>.</p>
<p>40. Unde ergo in omnibus gaudes, o Paule magne?
Unde gaudes, unde pasceris, homo renovate in
agnitionem Dei secundum imaginem ejus qui creavit
te, et anima viva tanta continentia, et lingua volatilis
loquens mysteria? Talibus quippe animantibus esca
ista debetur. Quid est quod te pascit? Laetitia. Quod
<pb n="0863"/>
sequitur audiamus. <hi>Verumtamen,</hi> inquit, <hi>bene fecistis,
communicantes tribulationi meae.</hi> Hinc gaudet, hinc
pascitur, quia illi benefecerunt, non quia ejus angustia
relaxata est, qui dicit tibi, <hi>In tribulatione dilatasti
mihi <note>(Psal. IV, 2)</note>
            </hi>: quia et abundare et penuriam
pati novit in te qui confortas eum. <hi>Scitis enim,</hi> inquit, <hi>et vos, Philippenses, quoniam in principio Evangelii,
cum ex Macedonia sum profectus, nulla mihi Ecclesia
communicavit in ratione dati et accepti, nisi vos soli;
quia et Thessalonicam, et semel et iterum, usibus meis
misistis 
 <note>(Philipp. IV, 14-16)</note>
            </hi>. Ad haec bona opera eos
rediisse nunc gaudet, et repullulasse laetatur tanquam
revirescente fertilitate agri.</p>
<p>41. Numquid propter usus suos, quia dixit, <hi>Usibus
meis misistis?</hi> numquid propterea gaudet? Non propterea.
Et hoc unde scimus? Quoniam ipse sequitur
dicens: <hi>Non quia quaero datum, sed requiro fructum <note>(Ibid., 17)</note>
            </hi>.
Didici a te, Deus meus, inter datum et fructum
discernere. Datum est res ipsa quam dat, qui
impertitur haec necessaria; veluti est nummus, cibus,
potus, vestimentum, tectum, adjutorium. Fructus autem,
bona et recta voluntas datoris est. Non enim ait
Magister bonus, <hi>Qui susceperit prophetam,</hi> tantum;
sed addidit: <hi>in nomine prophetae;</hi> neque ait tantum, <hi>Qui susceperit justum;</hi> 
 sed addidit, <hi>in nomine justi.</hi> Ita
quippe ille mercedem prophetae, iste mercedem justi
accipiet. Nec solum ait: <hi>Qui calicem aquae frigidae potum
dederit uni ex minimis meis;</hi> sed addidit: <hi>tantum
in nomine discipuli.</hi> Et sic adjunxit: <hi>Amen dico vobis,
non perdet mercedem suam <note>(Matth. X, 41, 42)</note>
            </hi>. Datum
est, suscipere prophetam, suscipere justum, porrigere
calicem aquae frigidae discipulo; fructus autem, in nomine
prophetae, in nomine justi, in nomine discipuli
hoc facere. Fructu pascitur Elias a vidua sciente quod
hominem Dei pasceret, et propter hoc pasceret: per
corvum autem dato pascebatur <note>(III Reg. XVII, 6)</note>. Nec
interior Elias, sed exterior pascebatur, qui posset
etiam talis cibi egestate corrumpi.</p>
</div2>

<div2>
          <head>CAPUT XXVII. <hi>Quid per pisces et cetos significetur.</hi> </head>
<p>42. Ideoque dicam quod verum est coram te, Domine,
cum homines idiotae atque infideles, quibus
initiandis atque lucrandis necessaria sunt sacramenta
initiorum, et magnalia miraculorum, quae nomine piscium
et cetorum significari credimus, suscipiunt corporaliter
reficiendos, aut in aliquo praesentis vitae usu
adjuvandos pueros tuos, cum id quare faciendum sit,
et quo pertineat ignorent, nec illi istos pascunt, nec
isti ab illis pascuntur: quia nec illi haec sancta et recta
voluntate operantur; nec isti eorum datis, ubi
fructum nondum vident, laetantur. Inde quippe animus
pascitur, unde laetatur. Et ideo pisces et ceti non
vescuntur escis, quas non germinat nisi jam terra ab
amaritudine marinorum fluctuum distincta atque discreta.</p>
</div2>

<div2>
          <head>CAPUT XXVIII. Et vidit Deus omnia quae fecit, et ecce bona valde, <hi>etc., Gen.</hi> 1, 31.</head>

<pb n="0864"/>
<p>43. Et vidisti, Deus, omnia quae fecisti, <hi>et ecce bona
valde;</hi> quia et nos vidimus ea, et ecce omnia bona
valde. In singulis generibus operum tuorum, cum
dixisses ut fierent et facta essent, illud atque illud
vidisti quia bonum est. Septies numeravi scriptum
esse te vidisse quia bonum est quod fecisti: et hoc
octavum est, quia vidisti omnia quae fecisti; <hi>et ecce</hi> 
non solum bona, sed etiam <hi>valde bona</hi> tanquam simul
omnia. Nam singula tantum bona erant; simul autem
omnia et bona, et valde. Hoc dicunt etiam quaeque
pulchra corpora; quia longe multo pulchrius est corpus
quod ex membris pulchris omnibus constat, quam
ipsa membra singula quorum ordinatissimo conventu
completur universum; quamvis et illa etiam singillatim
pulchra sint.</p>
</div2>

<div2>
          <head>CAPUT XXIX. <hi>Quomodo intelligendum quod Deus octies vidit bona esse opera sua.</hi> </head>
<p>44. Et attendi ut invenirem, utrum septies vel octies
videris quia bona sunt opera tua, cum tibi placuerunt;
et in tua visione non inveni tempora, per quae intelligerem
quod toties videris quae fecisti, et dixi: O Domine,
nonne ista Scriptura tua vera est, quoniam tu
verax et veritas edidisti eam? Cur ergo tu mihi dicis
non esse in tua visione tempora; et ista Scriptura tua
mihi dicit, per singulos dies ea quae fecisti te vidisse
quia bona sunt; et cum ea numerarem, inveni quoties?
Ad haec tu dicis mihi, quoniam tu es Deus meus, et
dicis voce forti in aure interiore servo tuo, perrumpens
meam surditatem, et clamans: O homo, nempe
quod Scriptura mea dicit, ego dico. Et tamen illa
temporaliter dicit, Verbo autem meo tempus non accidit,
quia aequali mecum aeternitate consistit. Sic ea
quae vos per Spiritum meum videtis, ego video; sicut
ea quae vos per Spiritum meum dicitis, ego dico. Atque
ita, cum vos temporaliter ea videatis, non ego
temporaliter video; quemadmodum, cum vos temporaliter
ea dicatis, non ego temporaliter dico.</p>
</div2>

<div2>
          <head>CAPUT XXX. <hi>Manichaeorum deliria.</hi> </head>
<p>45. Et audivi, Domine Deus meus, et elinxi stillam
dulcedinis ex tua veritate, et intellexi quoniam sunt
quidam quibus displicent opera tua; et multa eorum
dicunt te fecisse necessitate compulsum, sicut fabricas
coelorum et compositiones siderum: et haec non de
tuo, sed jam fuisse alibi creata et aliunde, quae tu
contraheres et compaginares atque contexeres, cum
de hostibus victis mundana moenia molireris, ut ea
constructione devincti, adversus te iterum rebellare
non possent. Alia vero nec fecisse te, nec omnino
compegisse, sicut omnes carnes et minutissima quaeque
<pb n="0865"/>
animantia, et quidquid radicibus terram tenet:
sed hostilem mentem naturamque aliam, non abs te
conditam, tibique contrariam, in inferioribus mundi
locis ista gignere atque formare. Insani dicunt haec
quoniam non per Spiritum tuum vident opera tua, nec
te cognoscunt in eis.</p>
</div2>

<div2>
          <head>CAPUT XXXI. <hi>Piis idem probatur quod Deo placuit.</hi> </head>
<p>46. Qui autem per Spiritum tuum vident ea, tu vides
in eis. Ergo cum vident quia bona sunt, tu vides
quia bona sunt: et quaecumque propter te placent, tu
in eis places; et quae per Spiritum tuum placent
nobis, tibi placent in nobis. <hi>Quis enim scit hominum
quae sunt hominis, nisi spiritus hominis qui in ipso est?
sic et quae Dei sunt nemo scit, nisi Spiritus Dei. Nos
autem,</hi> inquit, <hi>non spiritum hujus mundi accepimus, sed
Spiritum qui ex Deo est, ut sciamus quae a Deo donata
sunt nobis <note>(I Cor. II, 11, 12)</note>
            </hi>. Et admoneor ut dicam:
Certe nemo scit quae Dei sunt, nisi Spiritus Dei. Quomodo
ergo scimus et nos quae a Deo donata sunt nobis?
Respondetur mihi quoniam quae per ejus Spiritum
scimus, etiam sic <hi>nemo scit, nisi Spiritus Dei.</hi> 
Sicut enim recte dictum est, <hi>Non enim vos estis qui loquimini <note>(Matth. X, 20)</note>
            </hi>,
eis qui in Spiritu Dei loquerentur;
sic recte dicitur, Non vos estis qui scitis, eis
qui in Dei Spiritu sciunt. Nihilominus igitur recte dicitur,
Non vos estis qui videtis, eis qui in Spiritu Dei
vident: ita quidquid in Spiritu Dei vident quia bonum
est; non ipsi, sed Deus videt quia bonum est. Aliud
ergo est, ut putet quisque malum esse quod bonum
est, quales supradicti sunt: aliud, ut quod bonum
est, videat homo quia bonum est; sicut multis tua
creatura placet quia bona est, quibus tamen non tu
places in ea, unde frui magis ipsa quam te volunt:
aliud autem, ut cum aliquid videt homo quia bonum
est, Deus in illo videat quia bonum est; ut scilicet ille
ametur in eo quod fecit, qui non amaretur nisi per
Spiritum sanctum quem dedit; quoniam charitas Dei
diffusa est in cordibus nostris per Spiritum sanctum
qui datus est nobis <note>(Rom. V, 5)</note>, per quem videmus
quia bonum est quidquid aliquo modo est: ab illo
enim est, qui non aliquo modo est, sed quod est, est.</p>
</div2>

<div2>
          <head>CAPUT XXXII. <hi>Compendio enarrat opera Dei.</hi> </head>
<p>47. Gratias tibi, Domine. Videmus coelum et terram,
sive corporalem partem superiorem atque inferiorem,
sive spiritualem corporalemque creaturam;
atque in ornatu harum partium quibus constat vel
universa mundi moles, vel universa omnino creatura,
videmus lucem factam, divisamque a tenebris. Videmus
firmamentum coeli: sive inter spirituales aquas
superiores et corporales inferiores <note>(Lib. 2 Retract.,
cap. VI, n. 2)</note>, primarium corpus mundi; sive hoc spatium
aeris, quia et hoc vocatur coelum, per quod vagantur
volatilia coeli inter aquas quae vaporaliter eis
superferuntur, et serenis etiam noctibus rorant, et has
<pb n="0866"/>
quae in terris graves fluitant. Videmus congregatarum
aquarum speciem per campos maris; et aridam terram,
vel nudatam, vel formatam ut esset visibilis et
composita, herbarumque atque arborum materiem.
Videmus luminaria fulgere desuper; solem sufficere
diei, lunam et stellas consolari noctem, atque his
omnibus notari et significari tempora. Videmus humidam
usquequaque naturam, piscibus et belluis et
alitibus fecundatam, quod aeris corpulentia, quae volatus
avium portat, aquarum exhalatione concrescit.
Videmus terrenis animalibus faciem terrae decorari;
hominemque ad imaginem et similitudinem tuam
cunctis irrationabilibus animantibus ipsa tua imagine
ac similitudine, hoc est rationis et intelligentiae virtute,
praeponi. Et quemadmodum in ejus anima aliud
est quod consulendo dominatur, aliud quod subditur
ut obtemperet: sic viro factam esse etiam corporaliter
feminam, quae haberet quidem in mente rationalis intelligentiae
parem naturam; sexu tamen corporis ita
masculino sexui subjiceretur, quemadmodum subjicitur
appetitus actionis ad concipiendam de ratione
mentis recte agendi solertiam. Videmus haec et singula
bona, et omnia bona valde.</p>
</div2>

<div2>
          <head>CAPUT XXXIII. <hi>Omnia de nihilo sive de concreata materia.</hi> </head>
<p>48. Laudent te opera tua, ut amemus te; et amemus
te, ut laudent te opera tua, quae habent initium
et finem ex tempore, ortum et occasum, profectum
et defectum, speciem et privationem. Habent ergo
consequentia mane et vesperam, partim latenter, partim
evidenter. De nihilo enim a te, non de te facta
sunt, non de aliqua non tua, vel quae antea fuerit,
sed de concreata, id est simul a te creata materia;
quia ejus informitatem sine ulla temporis interpositione
formasti. Nam cum aliud sit coeli et terrae materies,
aliud coeli et terrae species; materiem quidem
de omnino nihilo, mundi autem speciem de informi
materia, simul tamen utrumque fecisti, ut materiam
forma, nulla morae intercapedine, sequeretur.</p>
</div2>

<div2>
          <head>CAPUT XXXIV. <hi>Totius creationis mundi allegorica expositio.</hi> </head>
<p>49. Inspeximus etiam propter quorum figurationem
ista vel tali ordine fieri, vel tali ordine scribi voluisti,
et vidimus quia bona sunt singula, et omnia bona
valde, in Verbo tuo, in Unico tuo; coelum et terram,
caput et corpus Ecclesiae, in praedestinatione ante
omnia tempora, sine mane et vespera. Ubi autem coepisti
praedestinata temporaliter exsequi, ut occulta
manifestares, et incomposita nostra componeres;
quoniam super nos erant peccata nostra, et in profundum
tenebrosum abieramus abs te, et Spiritus tuus
bonus superferebatur ad subveniendum nobis in tempore
opportuno: et justificasti impios, et distinxisti
eos ab iniquis; et solidasti auctoritatem Libri tui inter
superiores qui tibi docibiles essent, et inferiores
qui eis subderentur; et congregasti societatem infidelium
<pb n="0867"/>
in unam conspirationem, ut apparerent studia
fidelium, et tibi opera misericordiae parerent, distribuentes
etiam pauperibus terrenas facultates ad acquirenda
coelestia. Et inde accendisti quaedam luminaria
in firmamento, verbum vitae habentes sanctos
tuos, et spiritualibus donis praelata sublimi auctoritate
fulgentes: et inde ad imbuendas infideles gentes,
Sacramenta et miracula visibilia, vocesque verborum
secundum firmamentum Libri tui, quibus etiam fideles
benedicerentur, ex materia corporali produxisti:
et deinde fidelium animam vivam per affectus ordinatos
continentiae vigore formasti: atque inde tibi soli
mentem subditam, et nullius auctoritatis humanae ad
imitandum indigentem, renovasti ad imaginem et similitudinem
tuam: praestantique intellectui rationabilem
actionem, tanquam viro feminam, subdidisti:
omnibusque tuis ministeriis ad perficiendos fideles in
hac vita necessariis, ab eisdem fidelibus ad usus temporales,
fructuosa in futurum opera praeberi voluisti.
Haec omnia videmus, et bona sunt valde, quoniam tu
ea vides in nobis, qui Spiritum, quo ea videremus et
in eis te amaremus, dedisti nobis.</p>
</div2>

<div2>
          <head>CAPUT XXXV. <hi>Optat pacem.</hi> </head>
<p>50. Domine Deus, pacem da nobis (omnia enim praestitisti
nobis); pacem quietis, pacem sabbati, sabbati
sine vespera. Omnis quippe iste ordo pulcherrimus
rerum valde bonarum modis suis peractis transiturus
est; et mane quippe in eis factum est, et vespera.</p>
</div2>

<div2>
          <head>CAPUT XXXVI. <hi>Diem septimum vespera quare non sequatur.</hi> </head>
<p>51. Dies autem septimus sine vespera est, nec habet
occasum, quia sanctificasti eum ad permansionem
<pb n="0868"/>
sempiternam; ut id quod tu post opera tua bona
valde, quamvis ea quietus feceris, requievisti septimo
die, hoc praeloquatur nobis vox Libri tui, quod et nos
post opera nostra, ideo bona valde quia tu nobis ea
donasti, sabbato vitae aeternae requiescamus in te.</p>
</div2>

<div2>
          <head>CAPUT XXXVII. <hi>Deus in nobis quando quiescet.</hi> </head>
<p>52. Etiam tunc enim sic requiesces in nobis,
quemadmodum nunc operaris in nobis; et ita erit
illa requies tua per nos, quemadmodum sunt ista
opera tua per nos. Tu autem, Domine, semper operaris,
et semper requiescis. Nec vides ad tempus,
nec moveris ad tempus, nec quiescis ad tempus; et
tamen facis et visiones temporales, et ipsa tempora,
et quietem ex tempore.</p>
</div2>

<div2>
          <head>CAPUT XXXVIII. <hi>Aliter Deus, aliter homo videt creata.</hi> </head>
<p>53. Nos itaque ista quae fecisti videmus, quia sunt:
tu autem quia vides ea, sunt. Et nos foris videmus
quia sunt, et intus quia bona sunt: tu autem ibi vidisti
facta, ubi vidisti facienda. Et nos alio tempore
moti sumus ad benefaciendum, posteaquam concepit
de Spiritu tuo cor nostrum; priore autem tempore
ad male faciendum movebamur deserentes te: tu vero,
Deus une bone, nunquam cessasti benefacere. Et sunt
quaedam bona opera nostra ex munere quidem tuo,
sed non sempiterna: post illa nos requieturos in tua
grandi sanctificatione speramus. Tu autem bonum
nullo indigens bono, semper quietus es; quoniam tua
quies tu ipse es. Et hoc intelligere quis hominum dabit
homini? quis angelus angelo? quis angelus homini?
A te petatur, in te quaeratur, ad te pulsetur:
sic, sic accipietur, sic invenietur, sic aperietur <note>(Matth. VII, 8)</note>.
Amen.
</p>
</div2>
      </div1>
</body>
  </text>
</TEI>
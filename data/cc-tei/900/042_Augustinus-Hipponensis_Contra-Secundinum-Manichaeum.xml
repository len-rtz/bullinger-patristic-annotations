<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Contra Secundinum Manichaeum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.CoSeMa</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>Contra Secundinum Manichaeum</head>

<p>Docet Augustinus quare Manichaei sectam reliquerit, eamque ex Secundini ipsius epistola prolatis argumentis
refellit.</p>


<div2>
          <head>CAPUT PRIMUM.</head>
<p>Tua in me benevolentia quae
apparet litteris tuis, grata mihi est: sed quam te
redamari a me oportet amantem me, tam tristis sum
quod tenaciter inhaesisti suspicionibus falsis, partim
adversus me, partim adversus ipsam quae mutari non
potest veritatem. Sed quod de animo meo non verum
sentis, facile contemno: hoc enim sentis quod etsi
in me non agnosco, fieri tamen potest ut sit in homine.
Ergo etiamsi erras in me, non tamen ita erras,
ut me de hominum numero eximat tua opinio: quia
id de me credis quod fieri potest in animo humano,
etiamsi non sit factum in animo meo. Non igitur opus
est ut tibi hanc suspicionem magnopere coner auferre.
Non enim spes tua pendet ex me, aut bonus esse non
poteris nisi ego fuero. Senti de Augustino quidquid
libet: sola me in oculis Dei conscientia non accuset.
Quod enim ait Apostolus, <hi>Mihi minimum est, ut a vobis
judicer, aut ab humano die <note>(I Cor. IV, 3)</note>
            </hi>. Ego autem
vicem tibi non rependam, ut de tua mente aliquid
existimare in malam partem audeam, quod intueri
non valeo. Nec dico quod me subdole lacerare volueris:
sed tantum de te opinor, quantum de te indicas
verbis. Quamobrem etsi non bona de me suspicatus
sis, quod carnali timore alicujus incommoditatis, quae
de vestra societate mihi accidere poterat, haeresim
Manichaeorum reliquerim, vel cupiditate honoris quem
in Catholica adeptus sum: tamen non de te vicissim
male sentiens, credo esse benevolam suspicionem
tuam; et hoc non criminandi causa, sed corrigendi
studio scripsisse te existimo. Si autem mihi accommodares
credendi benevolentiam, quoniam latebras animi
<pb n="0578"/>
mei arguis, quas utique promere ad oculos tuos et demonstrare
non possum, facile de ipso mutares sententiam,
et nolles amplius temere affirmare quod nescis.</p>
</div2>

<div2>
          <head>CAPUT II.</head>
<p>Ego enim fateor, timore Manichaeos
deserui, sed timore illorum verborum quae per apostolum
Paulum prolata sunt: <hi>Spiritus,</hi> inquit, <hi>manifeste
dicit, quia in novissimis temporibus recedent quidam a
fide, attendentes spiritibus seductoribus et doctrinis daemoniorum
in hypocrisi mendaciloquorum, cauteriatam
habentes conscientiam suam, prohibentes nubere, abstinentes
a cibis quos Deus creavit ad percipiendum cum
gratiarum actione fidelibus, et iis qui cognoverunt veritatem.
Omnis enim creatura Dei bona est, et nihil abjiciendum
quod cum gratiarum actione percipitur <note>(I Tim.
IV, 1-4)</note>
            </hi>. Quibus verbis etsi alios fortasse haereticos,
tamen maxime Manichaeos breviter aperteque descripsit.
Hoc ergo timore, cum in puerili ingenio saperem,
me ab illa societate divulsi: amore quoque honoris
arsisse me fateor, ut inde discederem; sed illius honoris
de quo idem dicit apostolus, <hi>Gloria autem, et
honor, et pax omni operanti bonum <note>(Rom. II, 10)</note>
            </hi>. Quis
autem operari bonum conabitur, qui non in voluntate
mutabili, sed in natura incommutabili malum esse
putaverit? Unde et ipse Dominus, eis qui bona se loqui
arbitrabantur cum essent mali: <hi>Aut facite,</hi> inquit, <hi>arborem bonam et fructum ejus bonum, aut facite arborem
malam et fructum ejus malum 
 <note>(Matth. XII, 33)</note>
            </hi>.
Malis vero jam mutatis in bonum Apostolus ait: <hi>Fuistis
enim aliquando tenebrae, nunc autem lux in Domino <note>(Ephes. V, 8)</note>
            </hi>.
Sed si non vis mihi de animo meo
credere, existima ut libet; tantum de ipsa veritate
<pb n="0579"/>
cave quid sentias. Tentatio te non apprehendat nisi
humana <note>(I Cor. X, 13)</note>. Humanus enim error est, ut
id factum esse in animo meo credas, quod fieri potuit,
etiam si non est factum: cum vero sacrilegam, et
non solum falsissimam, sed etiam fallacissimam fabulam
Persicam, non de quolibet homine, sed de summo
Deo, mendaciis contaminatissimis contextam atque
confictam putas esse veritatem; non est hoc modo
praetereundum, neque tanta mors animae contemnenda.
Est enim quod tecum agi possit: quia non sicut
de animo meo nihil amplius possum dicere, nisi ut
credas mihi, quod si nolueris, non invenio quid faciam:
ita etiam cum de ipsa luce animorum, quam
rationales mentes quanto puriores, tanto tranquillius
intuentur, falsum aliquid existimas, non tibi potest, si
patienter audias, demonstrari quam sit remotissimum a
veritate quod sentis. Sicut enim sensum oculi tui sentire
non possum, nec tu mei, sed tantummodo nobis de hac
re credere vel non credere possumus; illam vero speciem
quae utriusque nostrum oculis visibilis subjacet,
invicem nobis valemus ostendere: sic de affectionibus
animorum nostrorum quas proprias habemus, credamus
nobis, si placet; si autem non placet, non credamus:
rationem autem veritatis, quae nec mea nec
tua est, sed utrique nostrum ad contemplandum proposita,
sine pervicaciae caligine, serenatis mentibus
pariter attendamus.</p>
</div2>

<div2>
          <head>CAPUT III.</head>
<p>Nec alia documenta tibi proferam,
quibus Manichaei error apparet, quam ex epistola
tua. Scribis <hi>habere te et agere gratias ineffabili ac sacratisimae
Majestati, ejusque primogenito omnium luminum
regi, Jesu Christo.</hi> Dic mihi quorum luminum sit rex
Jesus Christus? Eorumne quae fecit, an eorum quae
genuit? Nos enim dicimus Deum Patrem genuisse
Filium aequalem sibi, creasse autem per eum, hoc est,
condidisse ac fecisse creaturam inferiorem, quae utique
non est quod est ille qui fecit et per quem fecit.
Itaque quoniam per eum fecit saecula, recte ab Apostolo
dictus est Rex saeculorum <note>(I Tim. I, 17)</note>, tanquam
superior inferiorum, et regendi potens, regens
ea quae regimine indigeant. Tu autem cum Jesum
Christum regem luminum appellas; si genuit ea,
cur non sunt aequalia generanti? Si autem dicis
aequalia, quomodo rex eorum est, cum regem necesse
sit regere, nec ullo pacto fieri possit ut sint
ea quae reguntur ei a quo reguntur aequalia? quod
si non genuit, sed fecit haec lumina, quaero unde
fecerit? Si de se ipso propagavit, cur ergo inferiora
sunt? cur degeneraverunt? Si autem non de se ipso,
dic unde? An forte nec fecit nec genuit lumina quibus
regnat? Habent ergo originem propriam atque
naturam, sed profecto invalidiorem, ut a potentiore
vicino vel patiantur se regi vel cupiant. Nonne cognoscis,
si ita est, excepta gente tenebrarum jam duas
esse naturas, alteram alterius egere auxilio, sed neutram
ex alterius pendere principio? Hanc profecto
<pb n="0580"/>
opinionem tu repudiabis, quoniam Manichaeo maxime
adversa est, qui non duas naturas, regem luminum
et lumina quae reguntur, sed duas naturas, regnum
luminum et regnum tenebrarum persuadere conatur.
Refugies igitur ad id, ut genita dicas haec lumina: ubi
cum quaesiero cur infirmiora sint, contendere fortasse
tentabis aequalia. Sed cum retulero, Quae causa est
ut regantur? negabis regi. Hinc respondebo, Cur habent
regem? Ubi non video quid restet ingenuitati
tuae, nisi ut te poeniteat tale ostium posuisse in epistola
tua, per quod tu ipse exire non possis. Sed
etiam cum te poenituerit, et dixeris non ideo Manichaeum
victum putari oportere, quod tu aliquid in
litteris tuis incautius posuisti; innumerabilibus locis
de libris Manichaei recitabo, Regnum lucis ab eo vocari
quod regno tenebrarum naturaliter constituit
esse contrarium; nec regnum, sed regna: quandoquidem
in ipsa epistola ruinosi Fundamenti cum de
Deo Patre loqueretur, <hi>Nullo,</hi> inquit, <hi>in regnis ejus aut
indigente, aut infirmo constituto.</hi> Ubi autem regna sunt,
quis tam caecus est qui non intelligat, aequales reges
iis quibus regnant omnino esse non posse? Quid igitur
tam vicinum, si velis advertere, et tam conveniens
honestati pectoris tui, quam ut te non poeniteat illud
in epistola posuisse? Est enim verissime Jesus Christus
rex luminum, nullo modo sibi aequalium, sed
subjectorum, et eorum rector beatorum. Poeniteat
autem te potius fuisse Manichaeum, cujus omnes deceptorias
machinationes veridica frons epistolae tuae uno
ictu arietante subverterit. Quia enim Christus luminum
rex est, nec de se ipso genuit inferiora quibus
rex esset; nec ea vicina sibi quibus regnaret assumpsit,
quae nec genuerit ipse nec fecerit, ne sint duo
genera boni, quorum neutrum sit ex altero; sed nec
unum indigens altero, quod a tramite veritatis alienum
est: restat ut ea lumina quibus regnat, quae utique
bona sunt, quia inferiora sunt, non genuerit; quia
propria sunt, non usurpaverit; sed fecerit et condiderit
Deus.</p>
</div2>

<div2>
          <head>CAPUT IV.</head>
<p>Si volueris quaerere unde fecerit, et
imaginari coeperis adjutorium materiae quam ipse non
fecit, ut ibi non videatur omnipotens facere quod
vellet, nisi eum aliqua res, quam non fecerat, adjuvaret,
rursus inexplicabiles caligines erroris patieris.
Sed dicta prophetica sobrio captu intelligentiae sublimi
atque ineffabili majestati aptissime adjungente, <hi>Ipse
dixit</hi>, <hi>et facta sunt; ipse mandavit, et creata sunt <note>(Psal. CXLVIII, 5)</note>
            </hi>:
ita videbis quomodo dicatur in catholica
fide, quod Deus de nihilo fecerit omnia bona
valde <note>(Gen. I, 31)</note>. Si enim de aliquo fecit, utique
aut de se ipso, aut non de se ipso: sed si de se ipso;
non ergo fecit, sed genuit: cur igitur inferiora genuit?
Nam eorum nisi inferiora essent, rex esse non
posset. Si non de se ipso; non utique de aliquo
quod ipse non fecit: alioquin de alieno fecit, et erat
jam bonum quod ipse non fecerat, unde sibi regnum
statueret. Quod si ita est, incipit non esse bonorum
<pb n="0581"/>
operum creator; quia erat bonum quod ipse non
creaverat: non enim de malo alieno lumina quibus
regnaret efficeret. Relinquitur itaque, ut si de
re aliqua fecit, de illa fecerit quam ipse jam fecerat.</p>
</div2>

<div2>
          <head>CAPUT V.</head>
<p>Ita fit ut primas origines condendarum
rerum de nihilo Deum fecisse fateamur: nisi
quia forte ineffabilis ac sacratissimae majestatis primogenitum
Jesum Christum esse dixisti, non secundum
susceptionem hominis, in qua per adoptionem vocatos,
sicut Apostolus dicit, et sicut catholica credit
fides, fratres habere dignatus est quibus esset primogenitus <note>(Rom. VIII, 29)</note>;
sed potius secundum ipsam
divinitatis excellentiam vis eum primogenitum intelligi,
ut illa lumina in quibus regnat fratres ejus sint;
non facti a Patre per ipsum, sed geniti a Patre post
ipsum; ut sint ipsi postgeniti, ille primogenitus, omnes
tamen de propria Patris eademque substantia.
Quod si ita credis, primum contradicis Evangelio,
ubi etiam unigenitus dictus est: <hi>Et vidimus,</hi> inquit, <hi>gloriam ejus tanquam unigeniti a Patre:</hi> 
 quando nullo
modo verum diceretur, si sempiterna quoque virtus
ejus ac divinitas, qua consubstantialis est Patri et est
ante omnem creaturam, ex eadem substantia fratres
haberet. Itaque cum et unigenitum et primogenitum
eum divina testentur eloquia; unigenitum, quia sine
fratribus; primogenitum, quia cum fratribus: non
invenies quomodo utrumque de illo secundum eamdem
naturam divinitatis intelligas. Fides vero catholica
quae inter Creatorem creaturamque distinguit,
nullam patitur in his duobus nominibus intelligendi
difficultatem, unigenitum eum accipiens secundum id
quod scriptum est, <hi>In principio erat Verbum, et Verbum
erat apud Deum, et Deus erat Verbum <note>(Joan. I,
14, 1)</note>
            </hi>: primogenitum autem universae creaturae,
secundum id quod Apostolus ait, <hi>Ut sit ipse primogenitus
in multis fratribus <note>(Coloss. I, 18)</note>
            </hi>; quos ei Pater
ad fraternam societatem, non aequalitate substantiae,
sed adoptione gratiae generavit. Lege itaque Scripturas,
nusquam invenies de Christo dictum, quod adoptione
sit Filius Dei. De nobis autem saepissime legitur: <hi>Accepistis spiritum adoptionis filiorum; adoptionem
exspectantes, redemptionem corporis nostri 
 <note>(Rom.
VIII, 15, 23)</note>
            </hi>; <hi>Ut adoptionem filiorum recipiamus <note>(Galat. IV, 4)</note>
            </hi>;
 <hi>Praedestinavit nos in adoptionem filiorum <note>(Ephes. I, 5)</note>
            </hi>;
 <hi>Gens sancta, populus in adoptionem 
 <note>(I Petr. II, 9)</note>
            </hi>; <hi>Vocavit vos per Evangelium nostrum
in adoptionem gloriae Domini nostri Jesu Christi <note>(II Thess. II, 12, 13)</note>
            </hi>;
et si qua talia recordanti vel
legenti occurrerint. Aliud est enim per Patris excellentiam
esse unicum Filium Dei, aliud per misericordem
gratiam accipere potestatem filios Dei fieri credentes
in eum. <hi>Dedit eis,</hi> inquit, <hi>potestatem filios Dei
fieri.</hi> 
<pb n="0582"/>
Non ergo erant natura, cum potestatem ut fierent
acceperunt credendo in ipsum, cui unico <hi>non pepercit,
sed pro nobis omnibus tradidit eum <note>(Rom. VIII,
32)</note>
            </hi>; ut apud se unigenitum, ad nos primogenitum
faceret. Ex illo igitur quod unigenitus est, non ex
carne, non ex sanguine, non ex voluntate viri,
neque ex voluntate carnis, sed ex Deo natus est: ex
illo autem quod primogenitus in Ecclesia fratribus
factus est, <hi>Verbum caro factum est, et habitavit in nobis <note>(Joan. I. 12, 14)</note>
            </hi>.
Nos quoque in quantum naturaliter
filii irae fuimus <note>(Ephes. II, 3)</note>, hoc est vindictae
filii, vinculo mortalitatis obstricti, quamvis illo
creante atque instituente, qui procul dubio a summis
usque ad ima, omnia in mensura et numero et pondere
disponit et format <note>(Sap. XI, 21)</note>, tamen ex
carne et sanguine et ex voluntate carnis nati sumus:
in quantum autem accepimus potestatem filii Dei
fieri, nec nos ex carne et sanguine, aut ex voluntate
viri, aut ex voluntate carnis, sed ex Deo,
non quidem coaequante natura, sed adoptante gratia
nascimur.</p>
</div2>

<div2>
          <head>CAPUT VI.</head>
<p>Deinde si jam concederem non esse
unicum Patri Jesum Christum, secundum ejusdem
substantiae divinitatem, sed habere fratres post se
natos quibus esset primogenitus, quomodo rex eorum
esse posset? Quaeso te, an auderes dicere eo
fortiorem natum esse, quo priorem? Puderet certe
ita sentire. Non autem ita sentis: quid igitur sentis?
Leni animum tuum, et placabilem te redde considerandae
sine pertinacia veritati. Hoc enim etiam
abs te requiram, quomodo intelligas primogenitum
Jesum Christum in illa divina atque optima aeternaque
substantia: utrum tempore primus est genitus,
ut posteriores natos in illo regno intelligamus quibus
est primogenitus; neque possimus dicere quot
horis vel diebus, mensibusque aut annis major sit,
qui ortus est prior; sed tamen aliquo intervallo atque
spatio temporali has generationes discretas esse cogitemus:
an vero non tempore, sed ipsa excellentia
sublimioris utique majestatis, qua etiam rex esse
fratribus luminibus meruit, primogenitum accipiamus,
tanquam in aliquo genitum principatu. Si
responderis eum tempore fratribus priorem esse atque
majorem, ut jam ex hoc ei regnum in fratres
delatum esse contendas, quod eos nascendo praecesserit,
et aliquando ipse fuerit cum illi nondum
essent; quid dicis, frater? Itane praecipitabis cor
tuum in hoc impietatis abruptum, ut existimes in illam
divinam summamque naturam mutabilitatem temporis
cadere, et credas ibi aliquid existere, quod ante
non fuerit? An quia oportebat inde adversus tenebrarum
gentem lumina progredi, progressiones ipsas
generationes vocas, quas temporaliter factas putas,
ut temporaliter pugnaretur? Non ergo poterat unum
lumen sufficere, quod totum illud bellicum negotium
divina virtute perageret. Aut si multis opus erat,
<pb n="0583"/>
hocne in spiritualibus sentiendum est, ut angustum
arbitremur aditum fuisse, qua simul exire non
possent, ut ex eo quod unus e fratribus prior exisset,
et primogenitus dici et rex fieri caeteris mereretur?
Nolo minutatim singula persequi, ne ingenio tuo
valenti ex paucis cuncta conspicere, nimis onerosus
sim. Erige igitur aciem mentis, nebulas contentionis
absterge. Video profecto neque secundum loca,
neque secundum tempora, motus, progressus,
exortus, occasus, ullasve conversiones fieri posse,
nisi in creatura mutabili: quae tamen nisi esset ex
artifice et conditore Deo, non dixisset Apostolus, <hi>Et coluerunt, et servierunt creaturae potius quam
Creatori, qui est benedictus in saecula 
 <note>(Rom. I, 25)</note>
            </hi>.</p>
</div2>

<div2>
          <head>CAPUT VII.</head>
<p>In hac enim sententia maxime
duo sunt necessaria, quae mecum intuearis peto:
unum, quia si creatura aliena esset a Deo, non ejus
creator Deus ab Apostolo diceretur: alterum, quia
si unius ejusdemque substantiae Creator et creatura
esset, non reprehenderentur quia servierunt creaturae
potius quam Creatori; quoniam cuicumque servissent,
ab eadem natura atque substantia non
recessissent. Quomodo enim nemo potest servire
Filio qui non serviat et Patri, quia utriusque est una
substantia: sic nemo potest servire creaturae nisi
serviens Creatori, si esset utriusque una substantia.
Unde si jam discernis et sapis, plurimum attenderes
esse inter Creatorem et creaturam: atque
oportet intelligas prolem Creatoris non esse creaturam:
nam si esset, non esset inferior, sed aequalis
ejusdemque substantiae; ac per hoc quisquis coleret
eique serviret, simul etiam Creatori ejus et
Patri cultum servitutemque praeberet. Cum vero reprehenduntur
ab Apostolo, et detestabiles habentur
qui coluerunt et servierunt creaturae potius quam
Creatori, satis ostenditur illius et hujus diversas esse
substantias. Sicut enim non potest videri, hoc est,
intelligi Filius, nisi in ipso intelligatur et Pater; ipse
enim dicit, <hi>Qui me vidit, vidit et Patrem <note>(Joan.
XIV, 9)</note>
            </hi>: sic non potest coli Filius, nisi in eo colatur
et Pater. Et ideo si creatura Filius esset, non coleretur
sine Creatore, neque damnarentur qui creaturam
potius quam Creatorem coluerunt. Perspicis
itaque jam, ut arbitror, non tibi congruere ut dicas
primogenitum secretissimae atque ineffabilis majestatis,
et omnium luminum regem Jesum Christum,
nisi manichaeus esse destiteris, ut creaturam a Creatore
discernas; ut Jesus Christus et unigenitus sit
secundum id quod Verbum Dei est, Deus apud Deum <note>(Id. I, 1)</note> 
 pariter incommutabilis et pariter aeternus,
non rapinam arbitrans esse aequalis Deo <note>(Philipp.
II, 6)</note>; et primogenitus omnis creaturae, secundum
id quod in ipso condita sunt omnia, in coelis et in
terra, visibilia et invisibilia. Agnoscis enim, ut
<pb n="0584"/>
opinor, verba Apostoli ad Colossenses <note>(Coloss. I,
15, 16)</note>.</p>
</div2>

<div2>
          <head>CAPUT VIII.</head>
<p>Quapropter cum abs te quaero,
unde sit facta universa creatura, quamvis in suo genere
bona, Creatore tamen inferior, atque illo incommutabili
permanente ipsa mutabilis; non invenies
quid respondeas, nisi de nihilo factam esse fatearis.
Et ideo potest vergere ad nihilum, quando peccat
illa creatura, et portio quae potest peccare, non ut
nihil sit, sed ut minus vigeat, minusque firma sit.
Nam minus vigere et minus valere, si omnino perducas
ad ultimum, remanet nihil. Diligit ergo sponte
vanitatem, cum deserta soliditate veritatis opinabilia
sequitur, id est, mutabilia. Cum autem inde meritas
poenas luit, subjicitur non sponte vanitati, sicut subjecta
est in homine peccante. Hinc enim ait Apostolus, <hi>Omnis creatura vanitati subjecta est, non sponte <note>(Rom. VIII, 20)</note>
            </hi>:
quia et in homine omnis est. Inest
quippe homini et invisibile quid secundum animum,
et visibile secundum corpus: omnis autem creatura
partim est visibilis, partim invisibilis: nec tamen
omnis in pecore, cui mens intellectualis non inest.
In spem sane subjectam esse dicit, propter misericordiam
liberantis per remissionem peccatorum et
adoptionem gratiae. Tu vero si fateri nolueris a Patre
per Filium in bonitate Spiritus sancti, quae Trinitas
consubstantialis et aeterna et incommutabilis semper
manet, de nihilo factam esse creaturam, bonam
quidem, sed tamen imparem Creatori atque mutabilem;
cogeris utique sacrilegia dicere, ut aliquid Deus de se
ipso genuerit quod non sit aequale gignenti, et possit
subjici vanitati. Aut si aequale dixeris, erit utrumque
mutabile. Quae major impietas, quam ista credere
ac dicere et malle perversa opinione Deum in
deterius, quam correcta ratione se ipsum in melius
commutare? Si autem timueris dicere mutabilem
Deum, quia revera magna est et apertissima impietas;
dixeris etiam creaturam esse incommutabilem, ut
eam parem facias Creatori, et unius ejusdemque
substantiae: rursus tibi tua epistola respondebit. Unde
enim est anima illa, quam ponis in medio spirituum,
cui <hi>a principio</hi> dicis <hi>naturam suam dedisse victoriam;</hi> 
eique legem conditionemque proponis, quia <hi>si una
cum spiritu virtutum fecerit, habebit cum eo vitam perpetuam,
illudque possidebit regnum ad quod Dominus
noster invitat; si vero ab spiritu vitiorum incipiat
trahi, ac post consensum poenitudinem gerat, habebit
harum sordium indulgentiae fontem.</hi> His certe verbis
ex epistola tua recognitis, simul etiam recognoscis,
mutabilem te animae constituisse naturam. Aliquando
enim consentire spiritui vitiorum, ac rursus poenitudinem
gerere, quid est aliud quam nunc in melius,
nunc in deterius commutari? Et hoc te manifestissima
veritas compulit dicere. Ipsa enim anima tua,
si dissimulare velles, urgeret te attendere mutabilitatem
suam, et toties ex quo natus es, per varias
voluntates, doctrinas obliviones, consensionesque
<pb n="0585"/>
mutata, testis sibi fieret, ac nulla extrinsecus documenta
quaeritaret.</p>
</div2>

<div2>
          <head>CAPUT IX.</head>
<p>Nisi forte hoc te adjuvari putas,
ut dicas incommutabilem esse animam, quia subjunxisti
dicens: <hi>Non enim propria voluntate peccavit,
sed alterius ductu; carnis enim commixtione ducitur,
non propria voluntate.</hi> In qua sententia forte hoc vis
intelligi, ut scilicet anima in natura propria ait incommutabilis,
in alterius vero naturae commixtione
mutabilis: quasi vero quaeratur cur ita sit, et non
quia ita est. Jam hoc modo etiam Hectoris et Ajacis,
imo vero cunctorum hominum atque animantium
corpora invulnerabilia dicerentur, si abesset ictus et
casus, quibus eis vulnus possit infligi. Sed nimirum
propterea solius Achillis corpus, sive poetico figmento,
sive aliqua occultiore vi rerum invulnerabile
dictum est, quod etiam tela cum ingruerent, non
penetrabatur: et ex qua parte penetrari potuit, ex
hac utique invulnerabile non fuit. Sic anima si esset
incommutabilis, ita nullius rei permixtione commutaretur,
sicut corpus quod est invulnerabile, nullius
rei contactu aut impetu vulneratur. Itaque nos quia
Dei Verbum incontaminabile dicimus, etiam carne
mortali et vulnerabili assumpta, ut nos et mortem
et quaelibet incommoda corporis contemnere doceret,
natum de virgine credere non timemus: vos autem
quia impia perversitate contaminabilem Filium Dei
creditis, carni eum permittere formidatis; cujus tamen
substantiam animae naturam esse perhibentes,
ita commixtum carni asseveratis, ut etiam in deterius
commutatum non dubitetis opinari. Elige igitur quid
velis: utrum Deum commutabilem dicere vel credere,
ut de commutabilis Patris substantia commutabilem
prolem genitam esse pariter credas; quae quanta sit
impietas, profecto sentis: an incommutabilem Deum
dicere, sed tamen de substantia sua prolem genuisse
mutabilem; quod nihilominus vides quam impie absurdeque
dicatur: an vero ita Deum incommutabilem
confiteris, ut etiam quod de substantia sua genuit,
aequaliter non mutetur, pariterque sit summum ac
praestantissimum bonum, ipsumque summe esse ad
eumdem modum permansione inviolabili obtineat;
caetera vero inferiora bona, quam creaturam vocamus,
non de ipso, nam essent aequalia; sed tamen
quia bona, ipse; quia non aequalia, de nihilo fecerit:
quod si credis, impius non eris, et oblivisceris Persas,
et noster eris.</p>
</div2>

<div2>
          <head>CAPUT X.</head>
<p>At enim ait Apostolus, <hi>Non est
nobis colluctatio adversus carnem et sanguinem, sed
adversus principatus et potestates <note>(Ephes. VI, 12)</note>
            </hi>,
qui ad amorem proprii fastus et honoris voluntate
impia declinando, animis piis reditum invideant. Sed
hoc interest inter vestram opinionem et nostram fidem,
quia vos eosdem principes ex sua propria quadam
natura exortos, quam Deus nec genuerit nec
<pb n="0586"/>
fecerit, sed habuerit aeterna vicinitate contiguam,
adversus Deum belligerasse arbitramini, eique intulisse
ante commixtionem boni et mali. Magnum
primo necessitatis malum, quod illis substantiam
suam affligendam perturbandamque, in errore commutandam
atque oblivione sui penitus demergendam
commiscere cogeretur, ut liberatore, correctore,
emendatore, praeceptore indigeret. Quod cernis quam
stulte fabuloseque dicatur, quanto scelere impietatis
obstringat. Nobis autem per christianam fidem persuasum
est, non esse contrarium Deo qui summe
est, nisi quod omnino non est: quidquid autem aliquo
modo est, ab illo qui summe est habere ut quoquo
modo sit, atque in suo genere bonum esse; sed alia
magis esse, alia minus: atque ita omnia bona quae a
conditore Deo facta sunt, certis ac distributis gradibus
ordinata partim locorum intervallis ac sedibus,
sicut omnia corporalia; partim meritis naturalibus,
sicut anima praeponitur corpori; partim meritis praemiorum
atque poenarum, sicut anima vel attollitur
ad quietem, vel doloribus subditur. Ac per hoc illi
principes, contra quos habere nos colluctationem
dicit Apostolus, poenam peccatorum suorum priores
patiuntur ut noceant. Nullus enim invidus ut alterum
laedat, non sibi prior ipse tormento est. Nocent autem
infirmioribus fortiores: nam nullus alterum superat,
nisi quo est potentior: sed tamen ipsi infirmiores sunt
principes iniqui in praesenti, quam si in statu pristino
atque justitia permanerent. Interest autem unde
sit quisque alio fortior; utrum corpore, ut equi hominibus;
an animae natura, ut rationale irrationali;
an affectione animi, ut virtuosus injusto; an ordine
potestatis, ut imperator milite aut provinciali. Potestas
autem a summa Dei potestate omnino dari creditur;
saepe etiam deterioribus in meliores, id est, iniquis in
eos qui vel jam tenent justitiam, vel ad eam tenendam
pervenire nituntur: ad hoc enim datur, ut probati per
patientiam manifesti fiant <note>(I Cor. XI, 19)</note>, vel sibi ad
spem, vel aliis ad imitationem. <hi>Scientes,</hi> inquit Apostolus, <hi>quoniam tribulatio patientiam operatur, patientia probationem,
probatio spem 
 <note>(Rom. V, 3, 4)</note>
            </hi>. Ex quo genere
certaminis est, cum homo fidelis adversus principes
et potestates praevaricatorum angelorum, et adversus
spiritualia nequitiae colluctatur; cum illi accipiunt
tentandi potestatem, ille praecepta tolerandi: ex quo
fit ut in re inferiore superent, in potentiore superentur:
superant plerumque corpus infirmius, et mente
firmiore superantur. Contra vim quippe eorum patientia
pugnatur, contra insidias prudentia; ut ad
perniciosam consensionem nec cogendo nos flectant,
nec fallendo decipiant. Quoniam vere virtus et sapientia
Dei est, per quam facta sunt omnia; propterea
<pb n="0587"/>
in his quae facta sunt, cum superiora ad inferiora
declinant, ubi est omne peccatum et omne quod
dicitur malum, vis imitatur virtutem, et fallacia sapientiam:
cum vero ea quae declinaverant recurrunt, et
redeunt, magnanimitas virtutem, doctrina sapientiam
imitatur. Ipsum etiam Deum Patrem peccantes imitantur
impia superbia, justi pia liberalitate. Spiritum
denique sanctum iniquorum cupiditas, rectorum charitas
imitatur: utrique tamen ab imitatione Dei, a
quo et per quem et in quo naturae ipsae factae sunt,
recedere, sed illi vitiosa, illi laudabili. Nec mirum
si quando proficientes deficientesque confligunt, imitatio
deficientium a proficientium imitatione superatur:
illi enim elatione praecipitantur, isti humilitate
consurgunt.</p>
<p>Si autem movet cur mente fortiores infirmiores sint
corpore; non est mirum, ut peccatorum remissione
liberati, mortalitate corporis exerceantur, cujus immortalitate
coronabuntur. Non enim facile supplicium
devitatur, nisi ille qui eo solvitur, meritis vicerit.
Unde Apostolus: <hi>Si autem Christus in vobis, corpus
quidem mortuum est propter peccatum, spiritus autem
vita est propter justitiam. Si autem Spiritus ejus, qui
suscitavit Jesum Christum ex mortuis, habitat in vobis; qui
suscitavit Jesum Christum ex mortuis, vivificabit et mortalia
corpora vestra per inhabitantem Spiritum ejus in
vobis <note>(Rom. VIII, 10, 11)</note>
            </hi>. Animus igitur mortalem
propter supplicium peccati carnem gerens, si commutatus
in melius, non secundum mortalem carnem
vixerit; et ipsam in melius commutat, et immortale
corpus habere merebitur: sed hoc in fine, quo novissima
inimica destruetur mors, cum corruptibile
hoc induerit incorruptionem: non fabuloso illo globo
vestro; sed ea mutatione de qua dicit, <hi>Omnes resurgemus,
sed non omnes immutabimur.</hi> Cum enim expressisset
dicens, <hi>Et mortui resurgent incorrupti, et nos
immutabimur;</hi> tunc contexendo subjunxit, ostendens
qualem diceret immutationem, et ait: <hi>Oportet enim
corruptibile hoc induere incorruptionem, et mortale hoc
induere immortalitatem.</hi> Quaestionem quippe tractabat
de corpore resurgentium, quam sic posuerat: <hi>Sed
dicet aliquis, Quomodo resurgent mortui? quo autem
corpore venient <note>(I Cor. XV, 26, 51, 52, 53, 35)</note>
            </hi>? Lege
itaque totum ipsum locum pia cura intentus, non
pertinaci contentione turbatus, et ingenium tuum
Deo adjuvante, nullo explanatore desiderato, nihil
aliud quam id quod dico reperies: et tunc ad illud
quod tractare institueramus animum revoca, et vide
jam, si potes, non hoc me dicere, quod justi contra
nihil pugnant, sed contra eas substantias quae defecerunt
non stando in veritate.
</p>
        </div2>

<div2>
          <head>CAPUT XI.</head>
<p>Deficere autem non jam nihil est,
sed ad nihilum tendere. Cum enim ea quae magis
sunt, declinant ad ea quae minus sunt, non illa in
quae declinant, sed illa quae declinant deficiunt, et
minus esse incipiunt quam erant: non quidem ut ea
sint ad quae declinaverunt, sed pro suo genere minus.
<pb n="0588"/>
Non enim cum animus ad corpus declinat, corpus
efficitur; sed tamen defectivo appetitu quodam modo
corporascit: ita et angelica quaedam sublimitas, cum
magis delectata est suo dominatu in se ipsa, ad id quod
minus est inclinavit affectum, et minus esse coepit
quam erat, et pro suo gradu tetendit ad nihilum. Quanto
enim quaeque res minus est, tanto vicinior nihilo est.
Cum autem isti defectus voluntarie fiunt, recte reprehenduntur,
et peccata nominantur. Cum autem
sequuntur istas voluntarias defectiones incommoda,
molestiae, dolores, adversitates, quae omnia contra
voluntatem patimur: recte utique peccata vel suppliciis
puniuntur, vel exercitationibus diluuntur. Quae
si animo sereno intueri velis, profecto desines accusare
naturas, atque ipsas in crimen vocare substantias.
Siquid autem de hac re copiosius explicatiusque
desideras, lege tres libros nostros qui inscribuntur,
De Libero Arbitrio, quos in Campania Nolae poteris
invenire apud Paulinum nobilem Dei famulum.</p>
</div2>

<div2>
          <head>CAPUT XII.</head>
<p>Nunc vero meminisse debeo, epistolae
me tuae, quamvis multo longiore, tamen epistola
respondere. Ideo quippe in aliis non tacui, ne ubique
cogar eadem dicere. Sed promiseram ex litteris tuis
tibi persuadere, quam falsa credideris, et quam vera
sit fidei catholicae assertio. Certe enim omnis inter
nos discretio est, quod vos substantiam quamdam
malum esse dicitis: nos vero non substantiam, sed
inclinationem ab eo quod magis est, ad id quod minus
est, malum esse dicimus. Audi igitur idipsum. Ponis
enim in epistola, et dicis de anima, quod carnis permistione
ducatur ad peccatum, non propria voluntate:
atque ibi statim, credo cum videres, si ita est, subveniendum
esse ab omnipotente Deo prorsus omni
animae, nullamque omnino debere damnari, quoniam
non voluntate peccaret, quo constituto everteretur
sententia quam Manichaeus de suppliciis animarum
etiam de lucis parte venientium terribiliter personat;
vigilantissime subjecisti dicens, <hi>At si, cum se ipsam
cognoverit, consentiat malo, et non se armet contra inimicum,
voluntate sua peccavit.</hi> Bene quidem quod aliquando
confiteris fieri posse ut sua voluntate anima
peccet: sed cui tandem malo si consentiat, voluntate
sua peccat? Ei certe quod substantiam dicis esse.</p>
</div2>

<div2>
          <head>CAPUT XIII.</head>
<p>At ego jam tria quaedam video: tu
quoque, ut opinor, mecum vides. Anima enim consentiens
malo, et ipsum malum cui consentitur duo
sunt, tertia est autem ipsa consensio: non enim et
hanc esse animam dicis, sed animae. Horum igitur
trium, ecce anima substantia est; malum etiam illud,
cui anima consentiendo voluntarie peccat, ex vestra
opinatione substantia est: quaero igitur quid sit ipsa
consensio, utrum ipsam substantiam, an in substantia
esse dicatis. Si enim substantiam esse dixeris, non
jam duas substantias, sed tres opinaberis. An propterea
duas, quod animae consensio, qua consentit
malo, ejusdem substantiae est cujus ipsa anima? Jam
ergo quaero, malane an bona sit ista consensio. Si
bona est, non utique peccat anima, cum consentit
<pb n="0589"/>
malo. Non solum autem veritas clamat, sed tu quoque
scribis, tunc eam voluntate peccare. Mala est igitur
ista consensio, ac per hoc etiam animae substantia;
si et animae substantia est, et utrumque una substantia.
Videsne quo coactus es; ut animam et illud malum,
non jam unam substantiam bonam, alteram
malam, sed duas malas esse perhibeas? Hic fortasse
conaberis consensionem culpabilem non animae tribuere
quae consentit malo, sed ipsi malo cui consentit;
ut hoc modo possint esse duae substantiae, una
bona, altera mala: cum anima de parte boni esse dicitur;
consensio vero ejus qua consentit malo, et
malum ipsum cui consentit, simul ex alia parte constituitur,
et anima malae substantiae utrumque deputatur.
Quis absurdius deliraverit? Non enim anima
consentit, si non est ejus consensio: ipsa autem consentit;
ejus est igitur. Porro si ejus est consensio, et
mala est ista consensio; ejus est hoc malum. Nam si
et hoc malum illius mali est cui anima consentit, non
habebat necesse hoc malum priusquam ei consentiret
anima. Quale igitur bonum est anima, cujus adventu
vel duplicatur illud malum, vel ut mitius dicamus,
augetur?</p>
</div2>

<div2>
          <head>CAPUT XIV.</head>
<p>Deinde si substantia est ista consensio,
quam malam esse constat, invenimus esse in
animae potestate ut aliqua substantia mala vel sit vel
non sit: quandoquidem ista consensio in animae potestate
est. Nam si non est, non ergo sua voluntate
consentit. Tu autem pro hac consensione, voluntate
sua peccare dixisti. Habet ergo anima, ut dixi, in
potestate, ut quaedam mala substantia vel sit vel non
sit. Quid est autem aliud substantia quam natura?
Erit ergo aliqua natura quae nec animae naturalis sit,
quoniam si nolit, non erit; nec illi malo cui anima
voluntate consentit: non enim potestis dicere naturale
malum esse gentis tenebrarum, quod ibi aliena
voluntate instituitur, hoc est, animae voluntate. Cui
ergo naturae deputabitur ista natura, id est, ista consensio,
si natura est quae neque animae, neque tenebrarum
genti naturalis est, nisi ut contra Manichaeum
disputes, non duas, sed tres esse naturas? Quia et si
aliquando fuerunt duae, nunc tamen jam posteaquam
exorta est ista consensio, tres utique factae sunt. Quam
sane tertiam, quae nata est ex anima consentiente, et
ex malo cui consentit, quasi utriusque filiam cogeris
dicere: sed cum ex duabus naturis nata sit, quarum
altera bona est, altera mala, quaero cur non aliquod
neutrum natum sit. Sicut enim ex equo et asino quod
nascitur, nec equus nec asinus est; ita quod de bona
natura et mala natum est, si et ipsa natura est, nec
bona nec mala esse debebat. Tu autem consensionem
malam esse confiteris: dicis enim tunc animam voluntate
sua peccare, dum consentit malo. An forte
naturam bonam et naturam malam quasi duos sexus,
masculinum et femininum esse arbitraris; ut quemadmodum
ex masculo et femina non aliquid neutrum,
sed aut masculus aut femina gignitur, sic ex bono et
malo non aliquod tertium, quod nec bonum esset nec
malum, sed alterum malum esse contendas natum?
<pb n="0590"/>
Quod si ita est, ubi est illa victrix animae natura?
Itane separata est, ut non alterum bonum potius nasceretur?
Deinde non vides te sexus diversos jam dicere,
non naturas? Nam si inter bonum et malum
naturarum esset diversitas, non oriretur ex utroque
nisi aliquod tertium, quod nec bonum posset esse nec
malum: aut certe sterilis esset ipsa commixtio, nec
inde tertia substantia pareretur. Si enim ex illis animalibus
quae supra commemoravi, cum sibi miscentur,
nihil aliud quam mulus vel mula gignitur, quod
neque hoc, neque illud sit; quanto magis ita fieri
oportuit in tam magna et summa diversitate boni et
mali? Aut si nulla ex eorum commixtione nova natura
existeret, mala non esset, etiamsi bona esse non
posset. Restat igitur ut tam incredibilia deliramenta
vitare nequeamus, nisi illam consensionem, quam
constat malam esse atque culpabilem, fateamur non
esse substantiam, sed in aliqua substantia esse dicamus.</p>
</div2>

<div2>
          <head>CAPUT XV.</head>
<p>Deinde in qua substantia sit, diligentissime
requiramus. Quanquam cui non manifestum
sit, ut sicut suasio non fit nisi in suadente, ita
consensionem non esse nisi in consentiente natura?
Anima ergo cum consentit malo, ipsa substantia est,
consensio vero ejus non est substantia. Jam cernis,
ut arbitror, in qua substantia sit; id est, in anima
esse istam consensionem profecto vides, quam consensionem
peccatum esse, ac per hoc malum esse non
dubitas. Ex quo jam intelligis fieri posse ut in bona
substantia, sicuti est anima, sit aliquod malum quod
non est substantia, sicuti est ista consensio, ex quo
malo appelletur etiam anima mala. Peccatrix enim
utique mala est: peccat autem, cum consentit malo.
Una igitur eademque res, id est, anima, in quantum
substantia est, bona est; in quantum autem habet
aliquid mali quod non est substantia, id est, consensionem
istam, in tantum mala est. Non enim ex profectu,
sed ex defectu habet hanc consensionem. Deficit
quippe cum consentit malo, minusque jam esse,
ac propterea minus valere incipit, quam valebat dum
nulli consentiens in virtute consisteret; tanto utique
deterior, quanto ab eo quod summe est ad id quod
minus est vergit, ut ipsa etiam minus sit. Quanto autem
minus est, tanto utique fit propinquior nihilo.
Quod enim minus quoque fit, eo tendit ut non sit
omnino: quo quamvis non perveniat ut penitus pereundo
nihil sit, manifestum est tamen quemlibet defectum
exordium esse pereundi. Aperi ergo jam cordis
oculos, et intuere, si potes, bonum aliquod esse
quamlibet substantiam; et ideo malum esse defectum
substantiae, quia bonum est esse substantiam. Nec
tamen omnem defectum esse culpabilem, sed solum
voluntarium, quo anima rationalis ad ea quae infra
illam sunt condita conditore suo deserto declinat, affectum:
hoc est enim quod peccatum vocatur. Caeter
autem defectus qui non sunt voluntarii, vel poenales
sunt, ut peccata puniantur moderatrice summa atque
<pb n="0591"/>
ordinatrice justitia; vel mensuris rerum infimarum
interveniunt, ut praecedentia succedentibus cedant,
atque ita omnis temporalis pulchritudo vicibus suis
atque suo genere peragatur. Sicut enim sermo peragitur
quasi morientibus atque orientibus syllabis, quae
per morarum certa intervalla tenduntur, et spatiis
suis impletis ordinata consequentium successione decedunt,
donec ad finem suum tota perducatur oratio;
nec in ipsis decurrentibus sonis, sed in loquentis
moderatione positum est, quantum producatur corripiaturve
syllaba, vel qua specie litterarum singulae
suorum locorum momenta custodiant; cum ars ipsa
quae sermonem facit, nec sonis perstrepat, nec pervolvatur
 varieturque temporibus: sic ortu et occasu,
decessu atque successu rerum temporalium, certis ac
definitis tractibus, donec recurrat ad terminum praestitutum,
temporalis pulchritudo contexitur. Quae non
ideo mala est, quia in spiritualibus creaturis possumus
intelligere mirarique meliora: sed habet proprium
in suo genere decus, atque insinuat bene viventibus
summam Dei sapientiam, in alto secretam,
supra omnes temporum metas, fabricatricem ac moderatricem
suam.</p>
</div2>

<div2>
          <head>CAPUT XVI.</head>
<p>Age, nunc attende illud quod dicebas
malum, cui anima consentiendo voluntarie
peccat, utrum substantia sit aliqua, an vero nec ibi
possis accusare substantiam. Quaero enim, quid alliciat
animae consensionem, an irruat illa cassatim, et
propterea consentire dicatur, quia ejus aliqua delectatione
movetur ad fruendum. Quod si ita est, non
est consequens ut propterea malum dicatur, quia non
recte diligitur. Si enim ostendero amari aliquid male,
ubi non amati, sed amantis culpa teneatur; profecto
fateberis cujusque rei speciem non esse continuo vitiosam,
quia vitiose in eam consensio cupientis illabitur.
Quod quantum me adjuvet, post apparebit. Sed
ut ostendam quod pollicitus sum, quid potius eligam,
cum me rerum copia circumfluat? quid, inquam, potius
eligam, quam id quod nos ut creaturam laudamus
coelestem, vos autem ut portionem ipsius Creatoris
adoratis? Quid enim inter cuncta visibilia isto sole
praeclarius? At si quisquam ejus lucem immoderatius
concupiscat, infert suis oculis bella jurgiorum, si aliquam
potestatem nactus qua possit implere quod appetit,
domos eorum oppositas suis fenestris apertis
intuetur, quo minus sol penetralia ejus coelo apertiore
perfundat. Numquid ergo solis est vitium, quia
ille lucem istam sic dilexit, ut eam luci justitiae praeponere
auderet, et volens lumen oculorum carnalium
abundantius excipere in habitaculum corporis, januam
cordis et aciem mentis contra lumen claudere
aequitatis? Vides ergo amari posse rem bonam, amore
non bono. Quapropter, cum tu malum dicas cui consentiendo
anima peccat; ego bonum dico in genere
suo, sed tale bonum cui animam quo est melior consentire
non deceat. Cum enim sit ipsa corpore superior,
<pb n="0592"/>
Deumque habeat se superiorem, quamvis in ordine
suo natura corporis bona sit, peccat tamen
anima, et peccando fit mala, si consensionem dilectionis
quam superiori Deo debet, inferiori corpori
adjungat.</p>
</div2>

<div2>
          <head>CAPUT XVII.</head>
<p>Quod si dicis, non eam vocare
te consensionem culpabilem, cum res illa diligitur,
quae non agit ut sibi consentiatur; sed tunc consentire
animam, cum illum cui consentit aliquid suadet
aut aliquid cogit; et propterea malum esse, quia ut
aliquid mali committatur, suadet aut urget: secunda
quaestio est, et ordine suo jam jamque etiam ipsa tractanda.
Sed meminerimus hic primum peccati, de quo
satis, ut arbitror, disputatum est: claruitque fieri
posse ut res aliqua in suo genere bona male diligatur,
et dilectore culpato ipsa non reprehendatur.
Quid enim, si tali jam dilectione peccatrix anima
atque vitiosa idem peccatum alteri persuadeat, nonne
et illa quae persuadenti consentit, tali vitio depravata,
quali vitio depravata illa quam sequitur?
Primum ergo peccatum est, quamvis bonam creaturam
Creatori in dilectione praeponere: secundum autem,
alterum quoque ut id faciat vel suadendo vel
cogendo tentare. Nemo enim ad pravitatem vult
alium perducere, qui non prior ipse depravatus est.
Voluntate autem peccant, qui alios ad peccatum
perducere cupiunt, vel stulta benevolentia, vel malitiosa
invidentia. Quis enim filios suos nisi perverse
amando monet, ut nullum lucrum turpe existiment,
sed undecumque acquirant amplam pecuniam? Utique
non odit eos, et tamen perniciose persuadet. Talium
quippe dilectione jam ipse corruptus est, cum
aurum et argentum malum non sit; quemadmodum
et ille sol, de quo superius egimus; sed tamen rei
bonae dilector inordinatus in culpa sit. Invidentia
vero, cum alium vult quisque peccare, honorem
diligit immoderata superbia, et in eo cupit excellcre,
atque caeteris anteire; quem quidem videt amplius
et verius deferri virtutibus, ne in eo superetur, cupit
alios ad iniquitatis voraginem ex aequitatis arce
deponi. Hoc modo diabolus suadere aut cogere ad
peccata conatur. Sed numquid ipse honor in culpa
est, quia eum diabolus perverse atque impie diligendo
impius factus est? Aut ipsa ejusdem diaboli
angelica substantia, quam Deus creavit, ideo mala
est, quia substantia est? Sed cum ejus deserens dilectionem,
et ad suam nimis conversus, ei videri
cupit aequalis, superbiae tumore dejectus est. Non
ergo in quantum substantia est, sed quoniam substantia
facta est, in quantum se ipsum amplius
dilexit quam eum a quo factus est, malus est; et ideo
malus, quia minus est quam esset, si id quod summe
est dilexisset: defectus ergo malus est. Omnis ergo
defectus ab eo quod est, tendit ut non sit: sicut
<pb n="0593"/>
omnis profectus ab eo quod minus est, tendit ut magis
sit. Honor quippe summus, qualem pietas religiosorum
exhibet, utique Deo debetur. Qui ergo amat
honorem, Deum imitatur. Sed humiles animae in illo
se honorari volunt; superbi, prae illo. Ad Deum autem
humiles, excelsiores fiunt injustis; contra Deum
vero excelsi, humiliores fiunt justis: ea scilicet dispensatione
praemiorum atque poenarum, quia illi
Deum amaverunt supra se, illi pro Deo amaverunt se.</p>
</div2>

<div2>
          <head>CAPUT XVIII.</head>
<p>Jam, ut arbitror, facile est tibi
intelligere ex ipsius verbis epistolae tuae, quibus dixisti, <hi>animam, cum consentit malo, voluntate peccare,</hi> 
nullum malum esse naturam malam, vel dilectionem
naturae malae: sed cum omnes naturae in suo genere
bonae sint, malum esse peccatum quod fit voluntate
animae, cum diligit pro ipso Creatore creaturam; sive
suo nutu, cum sit mala; sive alterius persuasu, cum
consentit malo. Et nihilominus sic quoque fit mala,
consequentibus suppliciis, ut pro meritis omnia disponantur
a Creatore summe bono in creatura bona;
sed non summe bona, quia non eam genuit de se ipso,
sed fecit ex nihilo. Tu autem constituisti duas naturas,
quarum unam vis bonam esse, alteram malam;
vel potius unam boni, alteram mali: nam mala natura
ex bona etiam peccando fit. Fateris tamen eam
naturam quam bonam esse dicis, malo consentiendo
male facere, hoc est, voluntate peccare. At ego ambas
bonas esse assero, sed unam earum male facere
suadendo, aliam male facere consentiendo. Sicut autem
alterius consensio non est natura, sic nec hujus
suasio: sicut et ista si non consentiat, bona permanebit,
integritatem naturae suae custodiens; sic illa si
non suadeat, emendatior erit. Si vero etiam peccatum
quod non suadet, nec ipsa committat; pariter erunt
integrae, atque in suo genere laudabiles. Et si enim
bis illa peccat quae et committit et suadet, illa autem
semel si tantummodo ad male faciendum consentiat;
tamen peccatis fiunt malae, non natura sunt malae.
Aut si propter suasionem natura ista mala est, sic et
illa propter consensionem. Sed si pejus tibi videtur
esse suadere quam consentire, sit ista mala, ista
pejor: non tamen tanta sit acceptio personarum, et
non tam iniqua in judicando gratificatio, ut cum ambae
peccent, quamvis una gravius, altera levius, una
dicatur natura mali, altera boni: ac non potius aut
ambae bonae, sed illa melior quae peccat minus; aut
ambae malae, sed illa pejor quae peccat amplius.</p>
</div2>

<div2>
          <head>CAPUT XIX.</head>
<p>At enim unde est malum factum
quod peccatum vocatur, si nulla est mali natura? Dic
mihi unde sit illa consensio mala in ea natura, quam
bonam esse concedis et praedicas. Quidquid enim patitur,
ut consentiat malo, non utique pateretur, nisi
pati posset. Quaero itaque unde habeat ipsum pati
posse. Melior enim esset, si non haberet. Non ergo
natura summi boni, qua posset esse aliquid melius.
Deinde si habet in potestate vel consentire vel non
consentire, non ergo victa consentit. Quaero igitur
unde habeat istam consensionem malam, nulla contraria
cogente natura. Si autem cogitur consentire,
<pb n="0594"/>
ita ut non sit in ejus potestate aliter facere; non ergo,
ut dicebas, voluntate peccat, quando non voluntate
consentit. Sed ego adhuc quaero, unde in illa sit posse
decipi, si decipitur. Antequam enim deciperetur, nisi
esset in ea ut hoc pati posset, nunquam utique pateretur.
Quanquam nullo modo nisi voluntate consentit:
si autem cogitur, cedere potius quam consentire
dicenda est. Sed quoquolibet nomine istud appelles,
quaero abs te acuto et solerti viro, et a tuo Romano
ut gloriaris ingenio, unde habeat ista boni natura
pati posse quod patitur, ut consentiat malo. Sicut
enim in ligno, antequam frangatur, inest fragilitas,
quae nisi inesset, frangi omnino non posset; nec ideo
non est fragile lignum, si nullus fractor accedat: sic
quaero in ista natura, unde sit quaedam vel fragilitas
vel flexibilitas, antequam ad malam consensionem
vel vi frangatur, vel suasione flectatur. Aut si mali
vicinitate jam fragilitas erat, sicut solent corpora vicinae
paludis exhalatione corrumpi; jam ergo corruptibilis
erat, si potuit eam vicinitatis illius contagio
pestilentiosa corrumpere. Quaero igitur unde illa corruptibilitas.</p>
<p>Quaeso, attende quid loquar, et cede perspicuae veritati:
non enim quaero unde corruptio; respondebis
enim, A corruptore; eumdemque corruptorem
nescio quem principem gentis tenebrarum esse contendis,
ut etiam fabulosis tegminibus involutum evolvere
ac tenere vix possit: sed quaero unde corruptibilitas,
etiam antequam corruptor accederet; quae
nisi esset, aut nullus existeret, aut nihil noceret cujuslibet
corruptoris accessio. Cum ergo tu inveneris
unde in bona natura ista corruptibilitas, antequam a
natura contraria corrumpatur; aut si non vis eam
dicere corrumpi, unde certe ista mutabilitas, antequam
ex hostili adversitate mutaretur: non enim non
mutatur natura in deterius, quae fit ex sapiente stulta,
et quae obliviscitur sui; tu enim ista verba apposuisti,
dicens, <hi>Si cum se ipsam cognoverit, consentiat
malo:</hi> mutatur ergo in deterius cum obliviscitur,
sic ut se ipsam rursus commemoratam cognoscat;
nullo autem pacto mutari potuisset, nisi antequam
mutaretur esset mutabilis: cum ergo tu inveneris
unde ista mutabilitas in substantia summi boni, antequam
esset ulla boni et mali facta commixtio; profecto
desines a me quaerere unde sit malum. Quanquam
in natura summi boni, si eam recte cogites,
nullam prorsus mutabilitatem temporis inveniri, nec a
se ipsa, nec alterius cujuslibet accessu possit, sicut
in ea natura quam Manichaeus fingit, et summe bonam
esse arbitratur, vel etiam sibi credentibus persuadet.
Quaere atque responde, si potes, unde ista mutabilitas,
quae non inventa, sed prodita est, cum mora accederet?
Mutari enim nec ab hoste posset, si mutari
omnino non posset. Cum autem potuit, non se
fuisse incommutabilem demonstravit. Haec ergo mutabilitas
<pb n="0595"/>
cum esse in substantia summi boni, hoc est,
in substantia Dei creditur, si contentiosus non es,
vides quanta insipientia blasphematur. Cum vero de
creatura tale aliquid dicitur, quam Deus nec genuit
nec protulit de substantia sua, sed fecit ex nihilo;
non de summo bono agitur, sed tamen de tali bono,
quod nisi a summo, qui Deus est, non posset institui.
Deus quippe summe bonus atque incommutabiliter,
omnia non summe nec incommutabiliter bona, sed
tamen bona fecit, ab Angelis coelorum usque ad
extremas bestias herbasque terrarum, pro sua cujusque
dignitate naturae omnia locis congruis ordinata.
Verum in his rationalis creatura, cum creatori, hoc
est, factori et institutori suo Deo dilectionis obedientia
cohaeret, naturam suam in illius aeternitate,
veritate, charitate custodit: cum vero eum contumaci
inobedientia deserit, per suum liberum arbitrium
peccatis se involvit, per illius autem justum judicium
supplicio misera afficitur; et hoc est totum malum,
partim quod injuste facit, partim quod juste patitur.
Hoc tu a me non quaeras unde sit, cum tibi jam ipse
responderis, qui dixisti, quod <hi>cum se ipsam cognoverit
anima, si malo consenserit, voluntate sua peccat.</hi> 
Ecce unde est malum, a propria scilicet voluntate.
Non autem ista natura, sed culpa est; ac per hoc
etiam contraria naturae, cui utique nocet privando
eam bono, quo beata esse posset, si peccare noluisset.
Hanc tu peccati voluntatem moveri non putas in
anima, nisi ex alio malo quod credis esse naturam,
quam non fecerit Deus, eamque animam naturam
Dei esse contendis: ac per hoc ista mali nescio quae
natura, si hanc in anima peccati suadendo facit,
in peccatum victus dejicitur Deus.
</p>
        </div2>

<div2>
          <head>CAPUT XX.</head>
<p>Ecce quanta impietate, quam nefariis
horrendisque blasphemiis te non vis exuere,
ponendo in natura quam non fecit Deus, vitam, sensum,
sermonem, modum, speciem, ordinem, et alia
innumerabilia bona; et ponendo in ipsa Dei natura
ante ullam commixtionem mali, ipsam mutabilitatem
qua capi poterat, et cui timere cogebatur, <hi>videns magnam
labem ac vastitatem adversus sua sancta impendere
saecula, nisi aliquid eximium ac praeclarum et virtute
potens numen opponeret (Ex Manichaei Epistola,
quam vocabant Fundamenti</hi> ). Et utquid hoc totum, nisi
ut illa Dei natura atque substantia sic implicatum
teneat hostem subjectum, ut peccans perferat et ligatum,
nec totum evadat purgata jam victum, et ut
damnata servet inclusum? Praeclaram vero excusationem
 bellicae necessitatis in Deo vestro invenistis,
contra illud quod vobis proponitur, ut respondeatis
quid factura erat Deo gens tenebrarum, si cum ea
pugnare noluisset: quam si dixeritis aliquid fuisse
nocituram, fatebimini corruptibilem et violabilem
Deum; si autem dixeritis quod ei nocere non posset,
quaeretur a vobis, Cur ergo pugnavit? Cur substantiam
suam corrumpendam atque violandam et ad peccata
omnia cogendam hostibus tradidit? Contra istam
<pb n="0596"/>
ergo complexionem nunquam exire potuistis.</p>
<p>Magnum aliquid vobis et tutum invenisse videmini,
ut respondeatis dicentes: Magna est iniquitas appetere
aliena, cui Deus iniquitati praebuisset assensum,
si eam gentem quae hoc ausa fuerat, expugnare noluisset.
Haberet ista responsio qualemcumque justitiae
colorem, si saltem in ipso bello natura Dei vestri se
integram impollutamque servasset, et permixta hostilibus
membris nihil iniquitatis vel coacta vel seducta
fecisset: cum vero tantis facinoribus et flagitiis eam
captivam consentire dicatis; cum denique ab illa impietate
tam immani, qua etiam lumini sancto, cujus
portio est, exstitit inimica, nec totam perhibeatis
posse purgari, unde illi merito retribuere creditis
horrendi illius globi aeterna supplicia; quanto satius
erat inimicum hostem in sua iniquitate relinquere
inania molientem, quam tradere ei partem Dei, cujus
vires hauriret, cujus decorem corruptum suae iniquitati
sociaret, quis non videat? Quis tanta obstinatione
caecetur, ut non sentiat, non attendat, quanto minore
iniquitate gens tenebrarum frustra naturam invadere
conaretur alienam, quam Deus invadendam et ad iniquitatem
cogendam, et ad poenam ex aliqua etiam
parte damnandam traderet suam? Hoccine tandem
est iniquitati consentire noluisse, et tam ingentem
iniquitatem sine ulla necessitate fecisse? An erat necessitas,
quod ipsum Manichaeum dicere non puduit,
et vos pudet? Ille quippe ait, <hi>vidisse Deum magnam
labem ac vastitatem adversus sua sancta impendere saecula,
nisi aliquod eximium et virtute potens numen opponeret.</hi> 
Vos autem acutius videlicet ratiocinamini,
quam si Deum dixeritis ea necessitate pugnasse, ne
noceret ei gens tenebrarum, violabilem et corruptibilem
dicentes Deum, cui nocere aliquid posset, si pugnare
noluisset. Abigite ergo et expellite a cordibus
vestris et a fide vestra, etiam ipsam pugnam; totamque
illam fabulam, impiarum et immundissimarum
blasphemiarum horrore contextam, tandem aliquando
anathemate atque damnate. Nam quale est, obsecro
te, quod, ut ante dictum est, violabilem illam naturam
et corruptibilem Deum dicere non timetis; ut
natura Dei vestri, si fortitudinem qua non caperetur
non potuit exercere, non potuerit saltem justitiam captiva
servare: quod Daniel potuit, qui leones ausus
est irridere, qui eorum a quibus captivus ductus fuerat,
iniquitati etiam pietate sua nullo compulsus terrore
consensit, nec in conditione corporalis servitutis
aequitatem ac libertatem animi patientis et sapientis
amisit <note>(Dan. VI et XIV)</note>. Natura vero Dei captiva ducta
est, iniqua facta est; non potest tota purgari, cogitur
in fine damnari. Quod malum sibi futurum si
sciebat ex aeternitate, illi nulla divinitas de se debebatur:
si autem vel terris vel regionibus sibimet vicinitate
contiguis regni lucis et gentis tenebrarum,
<pb n="0597"/>
quae ab hominibus prudenter intelligentibus ridenda
Manichaeus narrat, inenarrabilia esse dixisti, et haec
a Christo appellari dexteram et sinistram; novimus
sic appellare Christum dexteram et sinistram, ut non
corporalia loca, sed beatitudinem miseriamque sui
cujusque meriti velit intelligi. Sed carnalis vestra
cogitatio, adeo a locis corporalibus non recedit, ut
solem istum visibilem, ac per hoc corporeum, qui
contineri nisi corporali loco non potest, et Deum et
partem Dei esse dicatis. Verum de his vobiscum
agere stultum est: quid enim incorporeum intelligere
poteritis, qui Deum incorruptibilem nondum creditis?
</p>
        </div2>

<div2>
          <head>CAPUT XXI.</head>
<p>Sed videlicet bonus amicus benigne
a me objurgas, Manichaeos quod reliquerim, et
me ad Judaeorum Libros contulerim. Ipsi sunt qui
vestrum errorem fallaciamque suffocant: in eis quippe
prophetatus est Christus, qualem Dei veritas reddidit,
non qualem Manichaei vanitas finxit. Sed homo urbanissimus
exagitas antiquam Scripturam, eo quod scriptum
sit in propheta, <hi>Et fac filios de fornicatione, quoniam
fornicabitur terra a Domino <note>(Osee I, 2)</note>
            </hi>; cum audias
in Evangelio, <hi>Meretrices et publicani praecedent
vos in regnum coelerum <note>(Matth. XXI, 31)</note>
            </hi>. Novi unde
veniat indignatio tua: non enim tibi tam fornicaria
displicet in fornicatione, quam quod in matrimonium
commutata est, et conversa ad pudicitiam conjugalem;
ubi Deum creditis vestrum in procreando filios
arctioribus carnis vinculis colligari: cui putatis parcere
meretrices, quia dant operam ne concipiant, ut
ab officio pariendi liberae, libidini serviant. Feminae
quippe conceptus apud vos carcer est et vinculum
Dei. Hinc tibi etiam illud displicet, <hi>Erunt duo in carne
una;</hi> cum hoc in Christo atque Ecclesia sancta magnum
mysterium commendet Apostolus <note>(Gen. II, 24,
et Ephes. V, 31, 32)</note>. Hinc displicet, <hi>Crescite, et multiplicamini <note>(Gen. I, 28)</note>
            </hi>;
ne Dei vestri multiplicentur
ergastula. Me autem fateor in Ecclesia catholica didicisse,
sicut animam, ita et corpus, quorum alterum
praeditum, alterum subditum est; ita bonum animae
ac bona corporis, non esse nisi a summo bono, a quo
sunt omnia bona, sive magna, sive parva; sive coelestia,
sive terrestria; sive spiritualia, sive corporalia;
sive temporalia, sive sempiterna: nec ideo ista reprehendenda,
quia illa praeferenda.</p>
</div2>

<div2>
          <head>CAPUT XXII.</head>
<p>Illud vero quod inter culpanda
ponis, <hi>Macta, et manduca <note>(Act. X, 13)</note>
            </hi>; etiam in Actibus
Apostolorum spiritualiter positum est. Verumtamen
et corporaliter, non est cibus in vituperatione,
sed luxus: praecipue vobis, etiam carnaliter accepta
haec sententia placere debuit, ut mactaretis carnes,
ac sic carceribus fractis de misera custodia deus vester
aufugeret, et si quae ejus ibi reliquiae remansissent,
manducando eas in officina aqualiculi purgaretis.
Insultas, quod mihi doluerit sterilitas Sarae. Non
plane hoc ego dolui, quia et ipsa prophetica fuit. Vestris
autem sacrilegiis fabulosis congruit, non sterilitatem
Sarae, sed fecunditatem dolere; quia omnis
<pb n="0598"/>
feminae fecunditas, dura est Dei calamitas: unde non
mirum est, quia in vobis maxime impletur quod de
talibus praedictum est, <hi>Prohibentes nuptias <note>(I Tim. IV,
3)</note>
            </hi>. Neque enim tam concubitum, quam nuptias detestamini:
quoniam in eis concubitus causa propagandi,
non vitium, sed officium est: a quo immunis est continentia
virorum feminarumque sanctarum; non quia
sicut malum illud devitaverunt, sed quia melius elegerunt.
Quanquam patrum et matrum, quales Abraham
et Sara exstiterunt, ipsum officium conjugale
non ex humana societate, sed ex divina dispensatione
pensandum est. Nam quia Christum in carne venire
oportebat, ei carni propagandae famulatum est conjugium
Sarae, cui virginitas Mariae.</p>
</div2>

<div2>
          <head>CAPUT XXIII.</head>
<p>Unde et illud quod imperitia
laudabili deridendo commemorasti, <hi>Pone manum sub
femore meo,</hi> Abraham servo suo dixit, postulans jurisjurandi
fidem. <hi>Pone,</hi> inquit, <hi>manum sub femore meo,
et jura per Deum coeli <note>(Gen. XXIV, 2, 3)</note>
            </hi>. Servus quidem
ille obediendo jurabat: sed Abraham jubendo
prophetabat, Deum scilicet coeli in eam carnem esse
venturum, quae fuisset ex illo femore propagata. Vos
hoc aspernamini, detestamini, abominamini, casti et
mundi homines: qui Filio Dei, quem nullus contactus
carnis mutare potuisset, unum virginis uterum
formidatis; et Dei vivi naturam mutatam atque pollutam
omnium feminarum, non hominum tantum, sed
bestiarum quoque uteris implicatis: ac per hoc qui
unum Patriarchae femur horretis, quae tandem femora,
non dico Prophetarum, sed quarumlibet prostitutarum
invenitis, ubi non per deum vestrum illic tam
turpiter compeditum jurare debeatis? nisi forte non
quidem caste tangere humani corporis membrum, sed
pudet jurare per Deum tam turpiter vinctum. Tanta
illic deformitate captivo nomine pancarpi, qui in
ludicris muneribus edi solet, propter omnium generum
quae inerant bestias, exagitatis arcam Noe <note>(Id.
VII)</note>, quae per omne genus animalium futuram ex
omnibus gentibus figurabat Ecclesiam. Ubi te vel non
advertentem vel ignorantem gratulor congruum posuisse
vocabulum: <foreign xml:lang="greek"></foreign> enim omnis est fructus,
quod in Ecclesia spiritualiter verum est: et non attendis,
Noe cum suis inter illas feras, quo illaesus ingressus
est, unde illaesus egressus est, quam felicior
fuerit deo vestro, qui ferina rabie gentis tenebrarum
dilaniatus et devoratus est. Itaque ille non pancarpus,
sed plane compartus factus est, qui omni feritate
discerptus est. Luctam Jacob cum angelo irrides <note>(Id.
XXXII, 24, 25)</note>, ubi futura cum carne Christi lucta populi
Israel prophetice figurata est. Sed quomodolibet
intelligas, quanto melius deus vester cum homine luctaretur,
quam victus atque captivus a daemonum
<pb n="0599"/>
gente diriperetur. Falso Abraham, quod pudicitiam
conjugis vendiderit criminaris: ubi non est mentitus
sororem, sed cautela humana tacuit uxorem <note>(Gen. XII et
XX)</note>, Deo suo committens ejus pudicitiam conservandam;
qui nisi faceret quod facere posset, non in Deum
fidere, sed Deum tentare judicaretur. Nec tamen respicis
deum vestrum, qui non uxorem, sed membra sua
hostibus polluenda, corrumpenda, turpanda, non vendididit,
sed gratis dedit. Ad quem, si posset, certe optaretis,
ut tam illibata rediret ab inimicis suis dei vestri
praeclara natura, quam illibata viro reddita est Sara.</p>
</div2>

<div2>
          <head>CAPUT XXIV.</head>
<p>Laudas mores et studia quondam
mea, et quaeris quis me repente mutaverit. Deinde
circumloquendo commemoras antiquum hostem omnium
fidelium atque sanctorum, et ipsius Domini
Jesu Christi, quem vis utique diabolum intelligi. Quid
ego tibi de mea mutatione respondeam, quam nisi eo
modo in melius fieri crederem, non utique me, vestro
errore detestato atque damnato, ad catholicam
Ecclesiam fidemque conferrem? Quod utrum recte
fecerim, id est, a malo in bonum mutatus sim, tu
mihi ipse solvis quaestionem in eodem verbo quod
posuisti mutationis meae. Anima enim mea, si (quemadmodum
dicitis) Dei natura esset; sive in melius,
sicut confido; sive in deterius, sicut arguis, mutari
omnino non posset: nec a se ipsa, nec a cujusquam
vel alterius impulsu. Unde cum errorem istum reliqui,
et elegi eam fidem, ubi Dei natura prorsus incommutabilis
pie creditur, ut sapienter intelligatur;
non displicet mutatio mea, nisi quibus displicet incommutabilis
Deus. Est autem diabolus sanctorum
adversarius, non quod adversus eos ex alterius naturae
contrario principio consurgat inimicus, sed quia
eis invidet honorem coelestem, unde est ipse dejectus.
Mutatus enim ipse, alios mutare molitur. Nam sicut
a vobis Persicae illius fabulae prolixitate describitur,
si non mutatus alios mutat, profecto major et victor
est: si autem, sicut affirmatis, sanctae lucis; non inimicus
Dei est, sed amicus, et illis melior quos decipit,
qui eos lumini sancto inimicos, cui est ipse amicus,
efficit? Ideo quippe dicit Manichaeus, aeterno
supplicio animas in illo horribili globo damnandas,
quod <hi>errare se a priori lucida sua natura passae sunt,
et inimicae luminis tunc exstiterunt;</hi> cum ipsam mentem
gentis tenebrarum, tenendae apud se lucis amore flagrantem
animalium corpora creare contendat. Ab his
ergo vanissimis sacrilegisque figmentis te cura ut eripias,
mutandus in melius illius adjutorio, qui nec in
melius nec in deterius commutatur.</p>
</div2>

<div2>
          <head>CAPUT XXV.</head>
<p> <hi>Evasimus,</hi> inquis, <hi>quia spiritualem
secuti sumus Salvatorem. Nam illius tantum erupit
audacia, ut si noster Dominus carnalis foret, omnis nostra
fuisset spes amputata.</hi> Si hoc propterea dicis, quia
Christum carnem habuisse non creditis; in Manichaeo
spem ponere non debetis, quem de masculo et femina
procreatum, sicut caeteros homines carnem habuisse
conceditis. Cur ergo in illo tantam spem ponitis?
Nam in hac ipsa epistola tua, cum me terreres, ipse
<pb n="0600"/>
dixisti: <hi>Quis igitur tibi patronus erit ante justum tribunal
Judicis, cum et de sermone et de opere coeperis te
teste convinci? Persa quem incusasti, non aderit. Hoc
excepto, quis te flentem consolabitur? quis Punicum
salvabit?</hi> Consolatorem igitur et salvatorem, Manichaeo
excepto, nullum esse posse dixisti. Quomodo
ergo, cum de Christi passionibus ageres, evasisse vos
dixisti, quod spiritualem secuti estis Salvatorem, ne
scilicet eum posset in carne constitutum inimicus occidere?
Ergo Manichaeum vestrum si occidit inimicus,
in quo carnem invenit, ut jam vester esse salvator
posset; et quomodo dicis, <hi>Hoc excepto, quis te flentem
consolabitur? quis Punicum salvabit?</hi> Vides quid
sit in haeresi et doctrinis daemoniorum, in hypocrisi
mendaciloquorum <note>(I Tim. IV, 1, 2)</note>. Veracem Manichaeum
de Christo vis esse fallaci; ut si Christus in
ostendenda carne, morte, resurrectione, locis denique
vulnerum atque clavorum, quae dubitantibus discipulis
demonstravit <note>(Joan. XX, 20)</note>, totum fallaciter ac
mendaciter gessit, tunc Manichaeus de Christo verum
dixerit: si autem Christus veram carnem, et ideo
veram mortem, veram resurrectionem, veras cicatrices
ostendit, tunc Manichaeus de Christo mentitus sit.
Ac per hoc id interest in hac causa inter me atque te,
quod tu elegisti veracem credere Manichaeum, Christum
credendo fallacem; ego autem Manichaeum potius,
sicut de aliis rebus, ita de Christo, quam Christum
de aliqua re (quanto magis de illa, ubi spem credentium
maxime posuit, hoc est de sua passione et
resurrectione?) mentitum. Nam qui dicit, Quando
Christus post illam, quae mors ejus putata est, apparuit
discipulis haesitantibus, et spiritum se videre putantibus;
quando dixit: <hi>Tangite manus meas et pedes;
et videte, quia spiritus carnem et ossa non habet, sicut
me videtis habere <note>(Luc. XXIV, 39)</note>
            </hi>; quando uni eorum
minime credenti, <hi>Mitte,</hi> inquit, <hi>digitos in latus meum,
et noli esse incredulus, sed fidelis <note>(Joan. XX, 27)</note>
            </hi>: totum
hoc non veraciter ostendebat, sed mendaciter:
qui hoc, inquam, dicit, non praedicator, sed accusator
est Christi. Sed, inquis, Christum praedicat Manichaeus,
ejusque se dicit apostolum. Hinc potius detestandus
atque fugiendus est. Nam haec accusando
diceret, se saltem jactaret amatorem veritatis arguendo
alterius falsitatem: nunc vero nesciens incautusque
se prodit, satisque demonstrat diligenter intuentibus,
quid agat ipse, quid diligat, laudando ac
praedicando mentientem. Fuge itaque, amice, tantam
pestem, ne te, quod fieri non potest, fallendo velit
fidelem facere Manichaeus: qualem vult videri a Christo
esse factum illum discipulum cui dixit, <hi>Mitte digitos
in latus meum, et noli esse incredulus, sed fidelis.</hi> 
Sicut enim sapit dulcissima veritas, quid aliud discipulo
Christus dixit, nisi, Tange quod gesto, tange
quod gessi, tange veram carnem, tange verorum vestigia
vulnerum, tange vera loca clavorum, et credendo
veris noli esse incredulus, sed fidelis? Sicut
<pb n="0601"/>
autem desipit Manichaei sacrilega vanitas, quid aliud
dixit discipulo Christus, nisi, Tange quod simulo,
tange quod fallo; nisi, Tange falsam carnem, tange
falsorum fallacia vulnerum loca, et noli esse incredulus
meis mendacibus membris, ut credendo falsis
possis esse fidelis. Tales fideles habet Manichaeus,
omnis doctrinae daemoniorum mendaciloquorum.</p>
</div2>

<div2>
          <head>CAPUT XXVI.</head>
<p>Fuge ista, obsecro, non te decipiat
species paucitatis, quoniam ipse Dominus dixit
angustam viam esse paucorum <note>(Matth. VII, 14)</note>. Inter
paucos vis esse, sed pessimos. Nam verum est quod
pauci sunt omni modo innocentes, sed in ipsis nocentibus
pauciores sunt homicidae quam fures, pauciores
sunt incestatores quam adulteri: denique
etiam ipsae antiquorum vel fabulae vel historiae pauciores
habent Medeas et Phaedras, quam facinorum
aliorum flagitiorumque mulieres; pauciores Ochos et
Busirides, quam impietatum aliarum et scelerum viros.
Vide ergo, ne forte apud vos nimius horror impietatis
faciat meritum paucitatis. Talia quippe ibi
leguntur, dicuntur, creduntur, ut in illum errorem
magis aliquos quam paucos irruere, vel illic remanere,
mirandum sit. Sanctorum autem paucitas,
quorum angusta via est, in comparatione ponitur
multitudinis peccatorum: quae quidem paucitas in
multo majore numero palearum latet; sed in ipsa
area catholicae Ecclesiae est nunc congreganda et trituranda,
in fine autem ventilanda atque purganda <note>(Id. III, 12)</note>:
ad quam te oportet conferas, si fideliter
fidelis esse desideras, ne fidendo falsis, sicut scriptum
est, ventos pascas <note>(Osee XII, 1)</note>, id est, immundis
spiritibus esca fias. Si enim Paulus apostolus,
quem commemoras, non sapientum Veteris Testamenti
scripturas totamque illam propheticam dispensationem
dictorum atque factorum, sed carnalem
Judaicae propaginis excellentiam, et pro Synagogis
paternae gentis errantibus et Christum non agnoscentibus,
zelum persequendi Christianos, quo tanquam
laudabili accendebantur, et justitiam quae ex Lege est,
qua Judaei, non ibi intellecta Dei gratia, superbe gloriantur,
damna et stercora deputavit, ut Christum
lucrifaceret <note>(Philipp. III, 8, 9)</note>: quanto magis tu scripturas
illas nefandarum blasphemiarum plenissimas,
ubi natura veritatis, natura summi boni, natura Dei
<pb n="0602"/>
toties mutabilis, toties victa, toties corrupta, et ex
parte inexplicabiliter inquinata atque ab ipsa veritate
in fine damnanda describitur, non sicut stercora, sed
sicut venena debes abjicere, et ad Ecclesiam catholicam,
quae sicut tanto ante prophetata, ita suo tempore
revelata est, finita contentione transire?</p>
<p>Quod ideo tibi loquor, quia mens tua nec natura
mali est, quae omnino nulla est; nec natura Dei, alioquin
incommutabili frustra loquerer: sed quoniam
mutata est deserendo Deum, et ipsa mutatio ejus
malum est; mutetur conversa ad incommutabile bonum,
in adjutorio ipsius incommutabilis boni; et talis
ejus mutatio erit a malo liberatio. Hanc admonitionem
si spernis, duas adhuc credens esse naturas,
unam mutabilem boni, quae malo permixta potuit injustitiae
consentire, alteram incommutabilem mali,
quae nec bono mixta potuit consentire justitiae, proximam
illam pudendam fabulam garris exsecrabiles
turpesque blasphemias in fornicatione prurientium
aurium seminantem, ut sis in eorum grege, de quibus
praedictum est, quod <hi>erit tempus, quando sanam
doctrinam non sustinebunt, sed ad sua desideria coacervabunt
sibi magistros prurientes auribus, et a veritate
quidem auditum suum avertentes, ad fabulas autem
convertentur <note>(II Tim. IV, 3, 4)</note>
            </hi>. Si autem hanc admonitionem
prudenter accipis, conversus ad incommutabilem
Deum, mutatione laudabili fies in eis de
quibus dicit Apostolus: <hi>Fuistis aliquando tenebrae,
nunc autem lux in Domino <note>(Ephes. V, 8)</note>
            </hi>. Quod nec
Dei naturae dici posset, quia nunquam fuit mala et
digna isto nomine tenebrarum; nec naturae mali, quae
si esset, nunquam posset mutari, nec lux fieri: sed
recte ac veraciter hoc dictum est ei naturae, quae incommutabilis
non est, sed deserto incommutabili
lumine, a quo facta est, obtenebratur in se; ad illud
autem conversa fit lux, non in se, sed in Domino.
Non enim a se ipsa, quoniam non est lumen verum,
sed illuminata lucet, ab illo de quo dictum est: <hi>Erat
lumen verum, quod illuminat omnem hominem venientem
in hunc mundum <note>(Joan. I, 9)</note>
            </hi>. Hoc crede, hoc intellige,
hoc tene, si vis esse bonus participatione incommutabilis
boni, quod non potes esse per te: quod
nec amittere, si incommutabiliter hoc esses; nec recipere
posses, si incommutabiliter hoc non esses.

</p>
        </div2>
      </div1>
</body>
  </text>
</TEI>
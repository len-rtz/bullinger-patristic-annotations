<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De perfectione justitiae hominis</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.DePeJuH</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De perfectione justitiae hominis</head>

<p>Data sibi chartula definitionum, quae Coelestii esse dicebantur, Augustinus ratiocinationes primum singulas, quibus ille,
vel si quis alius erroris socius, perperam definiebat posse hominem hic sine peccato esse, dissolvit brevibus responsis,
docens perfectionem plenitudinemque justitiae illam, qua homo sine ullo prorsus peccato sit, nec sine gratia possibilem per
vires naturae, praesertim vitiatae, nec unquam esse praesentis hujus vitae. Pergit inde ad auctoritates, quas eadem chartula
de Scripturis corrogatas continebat, alias quibus homini praecipitur ut sit immaculatus et perfectus, alias quibus commemoratur 
non esse gravia Dei mandata, alias tandem quasi his, quae a Catholicis contra Pelagianos proferri solerent, auctoritatibus
contrarias.</p>
<p>
          <emph>
            <pb n="0291"/> <hi>Sanctis fratribus et coepiscopis</hi> EUTROPIO <hi>et</hi> PAULO,
AUGUSTINUS.</emph>

</p>

<div2>
          <head>CAPUT PRIMUM.</head>
<p>Charitas vestra, quae in vobis
<pb n="0292"/>
tanta est, et tam sancta, ut etiam jubenti servire delectet,
petivit ut definitionibus quae dicuntur Coelestii
esse, respondeam. Sic enim praenotata est eadem
<pb n="0293"/>
chartula quam dedistis, <hi>Definitiones, ut dicitur, Coelestii:</hi> 
quae praenotatio credo, quod non illius, sed
eorum sit qui hoc attulerunt de Sicilia, ubi Coelestius
non esse perhibetur, sed multi talia garrientes, et,
sicut ait Apostolus, ipsi <hi>errantes, et alios in errorem
mittentes <note>(II Tim. III, 13)</note>
            </hi>. Ex illius tamen haec esse
doctrina, vel etiam quorumdam sociorum ejus, et
nos possumus arbitrari. Nam neque istae breves definitiones,
vel potius ratiocinationes, ab illius abhorrent
ingenio; quod in opere alio ejus inspexi, cujus eum
esse constat auctorem: et non frustra istos fratres qui
haec attulerunt, in Sicilia existimo audisse, quod ipse
docuerit ista vel scripserit. Vellem autem, si possem,
ita obtemperare vestrae fraternae benevolentiae, ut
etiam ego tam breviter responderem. Sed nisi et illa
commemorem quibus respondeo, quis poterit quemadmodum
responderim judicare? Conabor tamen, quantum
valuero, adjuvantibus me apud Domini misericordiam
etiam orationibus vestris, ut non ultra quam
necesse est meus sermo procurrat.</p>
</div2>

<div2>
          <head>CAPUT II.</head>
<p> <hi>Ratiocinatio prima. Ante omnia,</hi> inquit, <hi>interrogandus est qui negat hominem sine peccato esse
posse, quid sit quodcumque peccatum, quod vitari potest,
an quod vitari non potest. Si quod vitari non potest, peccatum
non est: si quod vitari potest, potest homo sine
peccato esse, quod vitari potest. Nulla enim ratio vel justitia
patitur saltem dici peccatum, quod vitari nullo modo
potest.</hi> 
 Respondemus vitari posse peccatum, si natura
vitiata sanetur gratia Dei per Jesum Christum Dominum
nostrum. In tantum enim sana non est, in quantum id
quod faciendum est, aut caecitate non videt, aut infirmitate
non implet; dum caro concupiscit adversus
spiritum, et spiritus adversus carnem; ut non ea quae
vult homo faciat <note>(Galat. V, 17)</note>.</p>
<p> <hi>Ratiocinatio 2. Iterum quaerendum est,</hi> inquit, <hi>peccatum
voluntatis, an necessitatis est. Si necessitatis est,
peccatum non est: si voluntatis est, vitari potest.</hi> Respondemus
quod supra: et ut sanemur, invocamus
eum, cui dicitur in Psalmo, <hi>De necessitatibus meis
educ me <note>(Psal. XXIV, 17)</note>
            </hi>.</p>
<p> <hi>Ratiocinatio 3. Iterum,</hi> inquit, <hi>quaerendum est, quid
est peccatum, naturale, an accidens. Si naturale, peccatum
non est: si autem accidens est, et recedere potest;
et quod recedere potest, vitari potest; et quod vitari potest,
potest homo sine eo esse quod vitari potest.</hi> Respondetur,
<pb n="0294"/>
naturale non esse peccatum: sed naturae,
praesertim vitiatae, unde facti sumus natura filii irae <note>(Ephes. II, 3)</note>,
parum esse ad non peccandum voluntatis
arbitrium, nisi adjuta sanetur gratia Dei per
Jesum Christum Dominum nostrum.</p>
<p> <hi>Ratiocinatio 4. Iterum,</hi> ait, <hi>quaerendum est, quid est
peccatum; actus, an res. Si res est, auctorem habeat necesse
est; et si auctorem habere dicitur, jam alter praeter
Deum rei alicujus auctor induci videbitur: at si hoc dici
impium est, confiteri necesse est peccatum omne actum
esse, non rem. Si igitur actus est, imo quia vere actus
est, vitari potest.</hi> Respondemus, peccatum quidem
actum dici et esse, non rem. Sed etiam in corpore
claudicatio eadem ratione actus est, non res: quoniam
res, pes ipse vel corpus vel homo est, qui pede vitiato
claudicat; nec tamen vitare potest homo claudicationem,
nisi habeat sanatum pedem. Quod etiam in
interiore homine fieri potest, sed gratia Dei per Jesum
Christum Dominum nostrum. Ipsum sane vitium quo
claudicat homo, nec pes est, nec corpus, nec homo,
nec ipsa claudicatio; quae utique non est quando non
ambulat, cum tamen insit vitium quo fit claudicatio
quando ambulat. Quaerat ergo quod eidem vitio nomen
imponat, utrum rem velit dicere, an actum, an
rei potius qualitatem malam, qua deformis actus
existit. Sic et in homine interiore animus res est, rapina
actus est, avaritia vitium est; id est, qualitas
secundum quam malus est animus, etiam quando
nihil agit unde avaritiae suae serviat, etiam quando
audit, <hi>Non concupisces <note>(Exod. XX, 17)</note>
            </hi>, seque vituperat,
et tamen avarus manet: sed per fidem renovatur,
id est sanatur, de die in diem <note>(II Cor. IV, 16)</note>,
nec tamen nisi gratia Dei per Jesum Christum Dominum
nostrum.
</p>
        </div2>

<div2>
          <head>CAPUT III.</head>
<p> <hi>Ratiocinatio 5. Iterum,</hi> inquit, <hi>quaerendum
est, utrumne debeat homo sine peccato esse. Procul
dubio debet. Si debet, potest: si non potest, ergo nec debet.
Et si non debet homo esse sine peccato, debet ergo
cum peccato esse; et jam peccatum non erit, si illud deberi
constiterit</hi>. <hi>Aut si hoc etiam dici absurdum est, confiteri
necesse est, debere hominem sine peccato esse, et
constat eum non aliud debere quam potest.</hi> Respondetur
eadem similitudine, qua superius jam respondimus.
Cum enim videmus claudum, qui sanari potest, recte
utique dicimus, Debet homo iste esse sine claudicatione;
et si debet, potest. Nec tamen cum vult, continuo
potest; sed cum fuerit adhibita curatione sanatus,
et medicina adjuverit voluntatem. Hoc fit in interiore
homine, quod ad peccatum attinet tanquam ejus claudicationem
<pb n="0295"/>,
per ejus gratiam qui venit non vocare
justos, sed peccatores; quia non est opus sanis medicus,
sed male habentibus. <note>(Matth. IX, 13, 12)</note>.</p>
<p> <hi>Ratiocinatio 6. Iterum,</hi> ait, <hi>quaerendum est, utrumne
praeceptum sit homini sine peccato esse. Aut enim non
potest, et praeceptum non est: aut quia praeceptum est,
potest. Nam quid praeciperetur, quod fieri omnino non
posset?</hi> Respondetur, consultissime homini praecipi ut
rectis passibus ambulet, ut cum se non posse perspexerit,
medicinam requirat, quae interioris hominis ad
sanandam peccati claudicationem, gratia Dei est per
Jesum Christum Dominum nostrum.</p>
<p> <hi>Ratiocinatio 7. Iterum,</hi> ait, <hi>quaerendum est, an velit
Deus hominem sine peccato esse. Procul dubio vult, et
procul dubio potest. Quis enim tam demens est, ut vel dubitet
fieri posse, quod Deum velle non dubitat?</hi> Respondetur:
Si nollet Deus hominem sine peccato esse, non
mitteret Filium suum sine peccato, qui sanaret homines
a peccatis. Hoc fit in credentibus et proficientibus renovatione
interioris hominis de die in diem, donec
fiat perfecta justitia tanquam sanitas plena.</p>
<p> <hi>Ratiocinatio 8. Iterum,</hi> ait, <hi>quaerendum est, quomodo
vult Deus hominem esse, cum peccato, an sine peccato.
Procul dubio non vult esse cum peccato. Quanta haec
impietatis blasphemia sit, cogitandum est, ut dicatur
hominem posse esse cum peccato, quod Deus non vult; et
negetur posse esse sine peccato, quod Deus vult; quasi
aliquem ad hoc Deus creaverit, ut posset esse quod nolit,
et non posset esse quod velit, et ut contra suam magis
quam ut secundum suam existeret voluntatem.</hi> Jam superius
responsum est: sed addendum video, quod <hi>spe
salvi facti sumus. Spes autem quae videtur, non est spes:
quod enim videt quis, quid sperat? Si autem quod
non videmus speramus, per patientiam exspectamus <note>(Rom. VIII, 24, 25)</note>
            </hi>.
Tunc ergo erit plena justitia,
quando plena sanitas: tunc plena sanitas, quando
plena charitas; plenitudo enim legis charitas <note>(Id. XIII,
10)</note>: tunc autem plena charitas, quando videbimus eum
sicuti est <note>(1 Joan. III, 2)</note>. Neque enim erit quod addatur
ad dilectionem, cum fides pervenerit ad visionem.
</p>
        </div2>

<div2>
          <head>CAPUT IV.</head>
<p> <hi>Ratiocinatio 9. Iterum quaerendum est,</hi> inquit, <hi>per quid efficitur homo cum peccato, per naturae
necessitatem, an ver arbitrii libertatem. Si per naturae
necessitatem, culpa caret: si per arbitrii libertatem,
quaerendum est a quo ipsam arbitrii libertatem acceperit;
procul dubio a Deo. Deus autem quod dedit, certe
bonum est, negari enim non potest. Qua igitur ratione
bonum probatur, si magis ad malum quam ad bonum
pronum est? Magis enim ad malum quam ad bonum
pronum est, si homo per illud potest esse cum peccato,
et non potest esse sine peccato.</hi> Respondetur, per arbitrii
libertatem factum ut esset homo cum peccato;
sed jam poenalis vitiositas subsecuta, ex libertate fecit
necessitatem. Unde ad Deum fides clamat, <hi>De necessitatibus
meis educ me <note>(Psal. XXIV, 17)</note>
            </hi>. Sub quibus
positi, vel non possumus quod volumus intelligere,
<pb n="0296"/>
vel quod intellexerimus, volumus, nec valemus
implere. Nam et ipsa libertas credentibus a liberatore
promittitur. Si <hi>vos,</hi> inquit, <hi>Filius liberaverit,
tunc vere liberi eritis <note>(Joan. VIII, 36)</note>
            </hi>. Victa enim vitio
in quod cecidit voluntate, caruit libertate natura. Hinc
alia Scriptura dicit, <hi>A quo enim quis devictus est, huic et
servus addictus est <note>(II Petr. II, 19)</note>
            </hi>. Sicut ergo non est
opus sanis medicus, sed male habentibus <note>(Matth. IX,
12)</note>: ita non est opus liberis liberator, sed servis; ut
ei dicat gratulatio libertatis, <hi>Salvam fecisti de necessitatibus
animam meam <note>(Psal. XXX, 8)</note>
            </hi>. Ipsa enim sanitas
est vera libertas, quae non perisset, si bona
permansisset voluntas. Quia vero peccavit voluntas,
secuta est peccantem peccatum habendi dura necessitas,
donec tota sanetur infirmitas, et accipiatur
tanta libertas, in qua sicut necesse est permaneat
beate vivendi voluntas, ita ut sit etiam bene vivendi
et nunquam peccandi voluntaria felixque necessitas.</p>
<p> <hi>Ratiocinatio.</hi> 10. « Proinde, »  inquit,  « Deus bonum
hominem fecit, et praeterquam illum bonum fecit,
bonum ei insuper ut faceret imperavit. Quam impium,
ut confiteamur hominem malum esse, quod nec factus
est, nec ei praeceptum est; et negemus eum bonum
posse esse, quod factus est, et quod ei ut faceret imperatum
est! »  Respondemus: Quia ergo non se ipse
homo, sed Deus bonum hominem fecit; Deus eum,
non se ipse, ut sit bonus reficit, dum volentem, credentem,
invocantem liberat a malo, quod sibi ipse
fecit. Hoc autem fit, dum gratia Dei per Jesum Christum
Dominum nostrum renovatur homo interior de
die in diem, ut ad sempiternam, non poenam, sed
vitam resurgat homo exterior in novissimo die.
</p>
        </div2>

<div2>
          <head>CAPUT V.</head>
<p>Ratiocinatio 11. « Iterum, »  ait,
 « quaerendum est, quot modis constet omne peccatum:
duobus, ni fallor; si aut illa fiant quae prohibentur, aut
illa non fiant quae jubentur. Tam certe omnia illa quae
prohibita sunt, vitari possunt quam quae praecepta sunt
perfici. Nam frustra aut prohiberetur aut juberetur,
quod vel caveri vel impleri non posset. Et quomodo
negabimus posse esse hominem sine peccato, cum
confiteri necesse sit, eum tam omnia illa quae vetantur
posse cavere, quam quae imperatur efficere? » 
Respondetur multa esse in Scripturis sanctis divina
praecepta, quae omnia commemorare nimis operosum
est: sed Dominus qui verbum consummans et brevians
fecit super terram <note>(Rom. IX, 28)</note>, in duobus
praeceptis dixit Legem Prophetasque pendere; ut intelligeremus,
quidquid aliud divinitus praeceptum est
in his duobus habere finem, et ad haec duo esse referendum <hi>Diliges Dominum Deum tuum ex toto corde
tuo, et ex tota anima tua, et ex tota mente tua;</hi> 
 et <hi>Diliges proximum tuum tanquam te ipsum. In his,</hi> 
inquit, <hi>duobus praeceptis tota Lex pendet et Prophetae <note>(Matth. XXII, 40, 37)</note>
            </hi>.
Quidquid ergo Dei lege prohibemur,
et quidquid jubemur facere, ad hoc prohibemur
<pb n="0297"/>
et jubemur, ut duo ista compleamus. Et forte
generalis prohibitio est, <hi>Non concupisces <note>(Exod. XX,
17)</note>
            </hi>; et generalis jussio, <hi>Diliges <note>(Deut. VI, 5)</note>
            </hi>. Unde
breviter et apostolus Paulus quodam loco utrumque
complexus est. Prohibitio enim est, <hi>Nolite conformari
huic saeculo:</hi> jussio autem, <hi>Sed reformamini in novitate
mentis vestrae <note>(Rom. XII, 2)</note>
            </hi>. Illud pertinet ad non
concupiscere; hoc, ad diligere; illud ad continentiam;
hoc ad justitiam; illud ad declinandum a malo;
hoc, ad faciendum bonum. Non concupiscendo
enim vetustate exspoliamur, et novitate induimur
diligendo. Sed nec quisquam potest continens esse,
nisi Deus det <note>(Sap. VIII, 21)</note>, et charitas Dei
diffunditur in cordibus nostris, non per nos ipsos, sed
per Spiritum sanctum qui datus est nobis <note>(Rom. V, 5)</note>.
Hoc autem fit de die in diem in iis qui volendo et
credendo et invocando proficiunt, et praeterita obliviscentes
in ea quae ante sunt extenduntur <note>(Philipp. III,
13)</note>. Ad hoc enim lex ista praecipit, ut cum in his
implendis homo defecerit, non se extollat superbia
tumidus, sed ad gratiam confugiat fatigatus; ac sic
eum lex terrendo, ad Christum diligendum paedagogi
perducat officio.</p>
</div2>

<div2>
          <head>CAPUT VI.</head>
<p> <hi>Ratiocinatio</hi> 12. « Iterum, quaerendum
est, »  inquit,  « quomodo non potest homo sine
peccato esse; voluntate, an natura. Si natura, peccatum
non est: si voluntate, perfacile potest voluntas voluntate
mutari. »  Respondemus, admonentes esse cogitandum
quanta sit ista praesumptio, qua dicitur non solum
posse (quod quidem adjuvante gratia Dei negandum
non est), sed etiam <hi>perfacile posse voluntatem voluntate
mutari:</hi> cum dicat Apostolus, <hi>Caro concupiscit
adversus spiritum, et spiritus adversus carnem: haec
enim invicem adversantur; ut non ea quae vultis faciatis <note>(Galat. V, 17)</note>
            </hi>.
Non enim ait, <hi>Haec invicem
adversantur,</hi> ut quae potestis facere, nolitis: sed, <hi>ut
non ea quae vultis faciatis.</hi> Cur ergo concupiscentia
carnis: quae utique culpabilis atque vitiosa est, nihilque
est aliud quam desiderium peccati, quod idem
apostolus praecipit, ne regnet in nostro mortali corpore <note>(Rom. VI, 12)</note>;
ubi satis ostendit esse tamen in
nostro mortali corpore, quod permittendum non sit
ut regnet: cur ergo ista concupiscentia non mutata
est ea voluntate, quam voluntatem satis evidenter
expressit Apostolus dicens, <hi>ut non ea quae vultis faciatis;</hi> 
si facile potest voluntas voluntate mutari? Nec
sane isto modo naturam, sive animae, sive corporis,
quam Deus creavit, et quae tota bona est,
accusamus: sed eam dicimus propria voluntate vitiatam,
sine Dei gratia non posse sanari.</p>
<p> <hi>Ratiocinatio</hi> 13. « Iterum, »  ait,  « quaerendum est,
si non potest homo sine peccato esse, cujus culpa est;
ipsiusne hominis, an cujuslibet alterius: si ipsius hominis,
quomodo culpa hominis est, si hoc non est quod
esse non potest? Respondemus, ideo esse culpam
hominis, quod non est sine peccato, quia sola hominis
voluntate factum est ut ad istam necessitatem veniret,
<pb n="0298"/>
quam sola hominis voluntas superare non
possit.</p>
<p> <hi>Ratiocinatio</hi> 14. « Iterum, »  ait,  « quaerendum est,
si natura hominis bona est, quod nullus negare nisi
Marcion aut Manichaeus audebit, quomodo igitur bona
est, si malo ei carere non est possibile? Omne enim
peccatum malum esse quis dubitet? »  Respondemus,
et naturam hominis bonam esse, et eam malo carere
posse. Nam ideo clamamus, <hi>Libera nos a malo <note>(Matth.
VI, 13)</note>
            </hi>: quod non perficitur, quamdiu corpus quod corrumpitur,
aggravat animam <note>(Sap. IX, 15)</note>. Sed hoc
agitur gratia per fidem, ut aliquando dicatur, <hi>Ubi est,
mors, contentio tua? ubi est, mors, aculeus tuus? Aculeus
autem mortis peccatum; virtus vero peccati, lex <note>(I Cor. XV, 55, 56)</note>
            </hi>.
Quoniam lex prohibendo auget
peccati cupiditatem, nisi diffundat Spiritus charitatem,
quae plena et perfecta tunc erit, cum videbimus
facie ad faciem.</p>
<p> <hi>Ratiocinatio</hi> 15. « Et hoc, »  inquit,  « dicendum est:
Certe justus est Deus; negari enim non potest. Imputat
autem Deus homini omne peccatum. Et hoc quoque confitendum
puto, quia neque peccatum est, quidquid non
imputabitur in peccatum. Et si est aliquod peccatum
quod vitari non possit, quomodo justus Deus dicitur,
si imputare cuiquam creditur, quod vitari non possit? » 
Respondemus, jam olim contra superbos esse
clamatum, <hi>Beatus cui non imputavit Dominus peccatum <note>(Psal. XXXI, 2)</note>
            </hi>.
Non enim imputat his qui fideliter
ei dicunt, <hi>Dimitte nobis debita nostra, sicut et nos
dimittimus debitoribus nostris <note>(Matth. VI, 12)</note>
            </hi>. Et juste
non imputat, quia justum est quod ait, <hi>In qua mensura
mensi fueritis, in eadem remetietur vobis <note>(Id. VII,
2)</note>
            </hi>. Peccatum est autem, cum vel non est charitas
quae esse debet, vel minor est quam debet, sive hoc
voluntate vitari possit, sive non possit: quia si potest,
praesens voluntas hoc facit: si autem non potest, praeterita
voluntas hoc fecit; et tamen vitari potest, non
quando voluntas superba laudatur, sed quando humilis
adjuvatur.
</p>
        </div2>

<div2>
          <head>CAPUT VII.</head>
<p> <hi>Ratiocinatio</hi> 16. Post haec ille qui
ista conscripsit, introducit personam suam quasi cum
altero disputantem, et facit se interrogari, et quasi ab
interrogante sibi dici: <hi>Da mihi hominem sine peccato.</hi> 
Et respondet: <hi>Do tibi qui esse possit.</hi> Et rursus ab interrogante
dicitur ei: <hi>Quis est?</hi> Et respondet: <hi>Ipse tu,
Quod si dixeris,</hi> inquit, <hi>Ego esse non possum: respondendum
est, Cujus culpa est? Quod si dixeris, Mea:
dicendum est, Et quomodo tua est, si esse non potes</hi>?
Iterum facit se interrogari et dici sibi: <hi>Tu ipse sine
peccato es, qui dicis hominem sine peccato esse posse?</hi> 
Et respondet: <hi>Quod non sum sine peccato, cujus culpa
est? Quod si dixerit,</hi> inquit, <hi>Tua est: respondendum
est, Quomodo mea, si esse non possum?</hi> Nos respondemus,
nullum cum eis de his verbis esse debere conflictum:
quia non est ausus dicere hominem esse sine
<pb n="0299"/>
peccato, vel aliquem, vel se ipsum, sed tantummodo
esse posse, respondit; quod neque nos negamus.
Quando autem possit, et per quem possit, hoc quaeritur.
Si enim modo est, non omni animae fideli positae
in corpore mortis hujus orandum est, et dicendum, <hi>Dimitte nobis debita nostra:</hi> 
 cum jam in sancto Baptismo
universa fuerint dimissa praeterita. Quisquis
autem membris fidelibus Christi hoc non esse orandum,
persuadere conatur, nihil aliud quam se ipsum
christianum non esse profitetur. Porro si per se ipsum
potest homo esse sine peccato, <hi>ergo Christus
gratis mortuus est <note>(Galat. II, 21)</note>
            </hi>. Non autem gratis
Christus mortuus est: non igitur potest homo esse
sine peccato, etiam si velit, nisi adjuvetur gratia Dei
per Jesum Christum Dominum nostrum. Quod ut perficiatur,
et nunc in proficientibus agitur, et omni
modo implebitur, contentione mortis absumpta, et
charitate quae credendo et sperando nutritur, videndo
et obtinendo perfecta.</p>
</div2>

<div2>
          <head>CAPUT VIII.</head>
<div3>
            <head>17.</head>
            <p>
 Deinde instituit divinis testimoniis
agere quod intendit: quod quale sit, diligentius
advertamus. « Testimonia, »  inquit, »  quibus probatur
praeceptum esse homini ut absque peccato sit. » 
Ad hoc respondemus: Non utrum praeceptum sit
quaeritur, quod valde manifestum est; sed hoc ipsum
quod praeceptum esse constat, utrum in corpore mortis
hujus possit impleri, ubi caro concupiscit adversus
spiritum, et spiritus adversus carnem, ut non ea quae
volumus faciamus. De quo corpore mortis hujus, non
omnis liberatur qui finit hanc vitam, sed qui in hac
vita susceperit gratiam, et ne in vanum suscipiat bonis
operibus egerit. Aliud est enim, exire de hoc corpore,
quod omnes homines dies vitae hujus ultimus
cogit: aliud est autem, liberari de corpore mortis
hujus, quod sola Dei gratia per Jesum Christum Dominum
nostrum sanctis et fidelibus ejus impertit <note>(Rom. VII, 24, 25.)</note> 
 Post hanc autem vitam merces
perficiens redditur, sed eis tantum a quibus in hac
vita ejusdem mercedis meritum comparatur. Non
enim ad saturitatem justitiae, cum hinc exierit, quisque
perveniet, nisi ad eam cum hic est, esuriendo et
sitiendo cucurrerit. <hi>Beati</hi> quippe <hi>qui esuriunt et sitiunt
justitiam, quoniam ipsi saturabuntur <note>(Matth. V, 9)</note>
            </hi>.</p>
          </div3>
<div3>
            <head>18.</head>
            <p>
 Quamdiu ergo peregrinantes a Domino per
fidem ambulamus, non per speciem <note>(II Cor. V, 6, 7)</note>,
unde dictum est, <hi>Justus ex fide vivit <note>(Habac. II, 4)</note>
            </hi>;
haec est nostra in ipsa peregrinatione justitia, ut ad
illam perfectionem plenitudinemque justitiae, ubi in
specie decoris ejus jam plena et perfecta charitas
erit; nunc ipsius cursus rectitudine et perfectione
tendamus, castigando corpus nostrum et servituti
subjiciendo, et eleemosynas in dandis beneficiis, et
dimittendis quae in nos sunt commissa peccatis, hilariter
et ex corde faciendo, et orationibus indesinenter
instando; et haec faciendo in doctrina sana,
qua aedificatur fides recta, spes firma, charitas pura.
<pb n="0300"/>
Haec est nunc nostra justitia, qua currimus esurientes
et sitientes ad perfectionem plenitudinemque justitiae,
ut ea postea saturemur. Unde Dominus in
Evangelio cum dixisset, <hi>Nolite facere justitiam vestram
coram hominibus, ut videamini ab eis <note>(Matth. VI,
1)</note>
            </hi>; ne istum nostrum cursum fine humanae gloriae
metiremur, non est in expositione justitiae ipsius exsecutus,
nisi tria ista, jejunium, eleemosynas, orationes:
jejunio scilicet universam corporis castigationem
significans; eleemosynis, omnem benevolentiam
et beneficentiam, vel dandi, vel ignoscendi; et oratione
insinuans omnes regulas sancti desiderii: ut
quoniam in castigatione corporis frenatur concupiscentia,
quae non frenari, sed omnino esse non debet,
nec erit in illa perfectione justitiae, ubi nullum erit
omnino peccatum; et saepe in usu rerum etiam concessarum
atque licitarum exserit immoderationem
suam: in ipsa vera beneficentia qua justus consulit
proximo, quaedam fiunt quae obsint, cum prodesse
putata sint; et aliquando per infirmitatem, vel cum
minus sufficit necessitatibus aliorum, vel parum in
eis proficit, quod benignitatis ac laboris impenditur,
subrepit taedium, quo fuscetur hilaritas, in qua datorem
diligit Deus <note>(II Cor. IX, 7)</note>; subrepit autem
tanto magis, quanto minus quisque, et tanto minus,
quanto magis profecerit: his atque hujusmodi consideratis,
merito in oratione dicimus, <hi>Dimitte nobis debita
nostra, sicut et nos dimittimus debitoribus nostris.</hi> 
Si tamen quod dicimus, faciamus, ut vel ipsi etiam
diligantur inimici: vel si quisquam adhuc in Christo
parvulus hoc nondum facit; poenitenti tamen quod
in eum quisque peccavit, et veniam petenti, ex intimo
cordis ignoscat, si vult ut ejus orationem Pater
coelestis exaudiat.</p>
          </div3>
<div3>
            <head>19.</head>
            <p>
 In qua oratione, si contentiosi esse nolumus,
satis nobis propositum speculum est, ubi inspiciatur
vita justorum, qui ex fide vivunt, et perfecte currunt,
quamvis sine peccato non sint. Unde dicunt, <hi>Dimitte nobis;</hi> 
 quia nondum quo curritur pervenerunt.
Hinc dicit Apostolus: <hi>Non quia jam acceperim,
aut jam perfectus sim: fratres, ego me non arbitror apprehendisse;
unum autem, quae retro oblitus, in ea quae
ante sunt extentus, secundum intentionem sequor ad
palmam supernae vocationis Dei in Christo Jesu. Quotquot
ergo perfecti, hoc sapiamus <note>(Philipp. III, 12-15)</note>
            </hi>;
id est, quotquot perfecte currimus, hoc sapiamus,
quod nondum perfecti sumus, ut illic perficiamur,
quod perfecte adhuc currimus: ut cum venerit quod
perfectum est, quod ex parte est destruatur; id est,
non jam ex parte sit, sed ex toto; quia fidei et spei
jam res ipsa, non quae credatur, et speretur, sed quae
videatur teneaturque succedet: charitas autem, quae
in his tribus major est, non auferetur <note>(I Cor. XIII, 10,
13)</note>; sed augebitur et implebitur, contemplata quo
credebat, et quod sperabat indepta. In qua plenitudine
<pb n="0301"/>
charitatis praeceptum illud implebitur, <hi>Diliges
Dominum Deum tuum ex toto corde tuo, et ex tota anima
tua, et ex tota mente tua <note>(Deut. VI, 5)</note>
            </hi>. Nam cum
est adhuc aliquid carnalis concupiscentiae, quod vel
continendo frenetur, non omni modo ex tota anima
diligitur Deus. Non enim caro sine anima concupiscit,
quamvis caro concupiscere dicatur, quia carnaliter
anima concupiscit. Tunc erit justus sine ullo
omnino peccato, quando nulla lex erit in membris
ejus repugnans legi mentis ejus <note>(Rom. VII, 23)</note>, sed
prorsus toto corde, tota anima, tota mente diliget
Deum, quod est primum summumque praeceptum <note>(Matth. XXII, 37, 38)</note>.
Cur ergo non praeciperetur homini
ista perfectio, quamvis eam in hac vita nemo
habeat? Non enim recte curritur, si quo currendum
est nesciatur. Quomodo autem sciretur, si nullis praeceptis
ostenderetur? Sic ergo curramus, ut comprehendamus.
Omnes enim qui recte currunt, comprehendent:
non sicut in agone theatrico, omnes quidem
currunt, sed unus accipit palmam <note>(I Cor. IX, 24)</note>.
Curramus credendo, sperando, desiderando; curramus
corpus castigando, et eleemosynas in bonis dandis
malisque ignoscendis, hilariter et ex corde faciendo,
et currentium vires ut adjuventur orando; et
sic audiamus praecepta perfectionis, ne currere negligamus
ad plenitudinem charitatis.
</p>
          </div3>
        </div2>

<div2>
          <head>CAPUT IX.</head>
<div3>
            <head>20.</head>
            <p>
 His praemissis, ea testimonia
quae posuit iste cui respondemus, tanquam nos ea
protulerimus, diligenter audiamus. « In Deuteronomio:
 « <hi>Tu autem perfectus eris coram Domino Deo
tuo <note>(Deut. XVIII, 13)</note>
            </hi>. Item illic: <hi>Et non erit inconsummatus 
 in filiis Israel.</hi> Item Salvator in Evangelio: <hi>Estote perfecti, quia Pater vester qui in coelis est, perfectus
est 
 <note>(Matth. V, 48)</note>
            </hi>. Item Apostolus ad Corinthios
secunda: <hi>De caetero, fratres, gaudete, perfecti
estote <note>(II Cor. XIII, 11)</note>
            </hi>. Item ad Colossenses: <hi>Corripientes
omnem hominem, et docentes in omni sapientia,
ut exhibeamus omnem hominem perfectum in Christo <note>(Coloss. I, 28)</note>
            </hi>.
Item ad Philippenses: <hi>Omnia facite
sine murmuratione et haesitatione, ut sitis irreprehensibiles
et simplices, sicut filii Dei immaculati <note>(Philipp. II,
14, 15)</note>
            </hi>. Item ad Ephesios: <hi>Benedictus Deus et Pater
Domini nostri Jesu Christi, qui benedixit nos in omni
benedictione spirituali, in coelestibus in Christo, sicut
elegit nos in ipso ante mundi constitutionem, ut essemus
sancti et immaculati in conspectu ejus <note>(Ephes. I,
3, 4)</note>
            </hi>. Item ad Colossenses: <hi>Et vos cum essetis aliquando
alienati et inimici sensu in operibus malis</hi>, <hi>nunc autem reconciliati in corpore carnis ejus per mortem
ejus, exhibete vos 
 sanctos et immaculatos et irreprehensibiles <note>(Coloss. I, 21)</note>
            </hi>. Item ad Ephesios: <hi>Ut
exhiberet ipse sibi gloriosam Ecclesiam, non habentem
maculam aut rugam, aut aliquid hujusmodi, ut sit
sancta et immaculata <note>(Ephes. V, 27)</note>
            </hi>. Item ad Corinthios
<pb n="0302"/>
prima: <hi>Sobrii estote et justi, et nolite peccare <note>(I Cor. XV, 34)</note>
            </hi>.
Item in Epistola sancti Petri: <hi>Propter
quod succincti lumbos mentis vestrae, sobrii, perfecte
sperate in eam quae offertur vobis gratiam, quasi filii
obedientiae, non configurati prioribus ignorantiae vestrae
concupiscentiis</hi>; <hi>sed secundum eum qui vocavit vos
Sanctum, et ipsi sancti in omni conversatione sitis;
quia scriptum est, Sancti eritis, quia ego sanctus sum <note>(I Petr. I, 13-16)</note>
            </hi>.
Unde et beatus David dicit: <hi>Domine,
quis habitabit in tabernaculo tuo, aut quis requiescet
in monte sancto tuo? Qui ingreditur sine macula,
et operatur justitiam <note>(Psal. XIV, 1, 2)</note>
            </hi>. Et alibi: <hi>Et ero immaculatus cum eo 
 <note>(Psal. XVII, 24)</note>
            </hi>. Et alibi: <hi>Beati immaculati in via, qui ambulant in lege Domini <note>(Psal. CXVIII, 1)</note>
            </hi>.
Item apud Solomonem: <hi>Diligit Dominus
sancta corda; accepti sunt autem illi omnes immaculati</hi> » <note>(Prov. XI, 20, sec. LXX)</note>.
Horum testimoniorum
aliqua currentes exhortantur, ut perfecte
currant; aliqua ipsum finem commemorant, quo
currendo pertendant. Ingredi autem sine macula non
absurde etiam ille dicitur, non qui jam perfectus est,
sed qui ad ipsam perfectionem irreprehensibiliter
currit, carens criminibus damnabilibus, atque ipsa
peccata venialia non negligens mundare eleemosynis.
Ingressum quippe, hoc est, iter nostrum quo tendimus
ad perfectionem, munda mundat oratio. Munda est
autem oratio ubi veraciter dicitur, <hi>Dimitte nobis,
sicut et nos dimittimus <note>(Matth. VI, 12)</note>
            </hi>: ut dum non
reprehenditur, quod non imputatur, sine reprehensione,
hoc est, sine macula noster ad perfectionem
cursus habeatur: in qua perfectione, cum ad eam
venerimus, jam non sit omnino quod ignoscendo
mundetur.
</p>
          </div3>
        </div2>

<div2>
          <head>CAPUT X.</head>
<div3>
            <head>21.</head>
            <p>
 Deinde iste adhibet testimonia,
quibus ostendat, non esse gravia divina praecepta. Quis
autem nesciat, cum praeceptum sit generale charitas
<note>(quia finis praecepti est charitas <hi>[I Tim. I, 5]</hi>, et plenitudo
legis est charitas <hi>[Rom. XIII, 10]</hi> )</note>, non esse grave
quod diligendo fit, non timendo? Laborant autem in
Dei praeceptis, qui ea timendo conantur implere: sed
perfecta charitas foras mittit timorem <note>(I Joan. IV, 18)</note>,
et facit praecepti sarcinam, non solum non prementem
onere ponderum, verum etiam sublevantem vice
pennarum. Quae tamen charitas ut habeatur, etiam
tanta quanta in corpore mortis hujus haberi potest,
parum est nostrae voluntatis arbitrium, nisi adjuvet
gratia Dei per Jesum Christum Dominum nostrum <note>(Rom. VII, 24, 25)</note>.
Diffunditur quippe in cordibus
nostris, quod saepe dicendum est, non per nos ipsos,
sed per Spiritum sanctum qui datus est nobis <note>(Id. V,
5)</note>. Nec aliam ob causam Scriptura commemorat non
<pb n="0303"/>
esse gravia divina praecepta, nisi ut anima quae illa
gravia sentit, intelligat se nondum accepisse vires,
quibus talia sint praecepta Domini qualia commendantur,
levia scilicet atque suavia, et oret gemitu voluntatis,
ut impetret donum facilitatis. Qui enim dicit, <hi>Fiat cor meum immaculatum;</hi> 
 et, <hi>Itinera mea dirige secundum
verbum tuum, et ne dominetur mihi omnis iniquitas <note>(Psal. CXVIII, 80, 133)</note>
            </hi>;
et, <hi>Fiat voluntas tua,
sicut in coelo et in terra;</hi> et, <hi>Ne nos inferas in tentationem <note>(Matth. VI, 10 et 13)</note>
            </hi>;
et caetera hujusmodi quae
commemorare longum est, hoc utique orat, ut praecepta
Dei faciat: quae ut fierent, nec juberetur, si nihil
ibi nostra voluntas ageret; nec oraretur, si sola sufficeret.
Commendantur ergo non esse gravia, ut cui
gravia sunt, intelligat nondum se accepisse donum,
quo gravia non sint; nec arbitretur ea se perficere,
quando ita facit, ut gravia sint. Hilarem enim datorem
diligit Deus <note>(II Cor. IX, 7)</note>. Nec tamen, cum ea gravia
sentit, desperando frangatur: sed ad quaerendum,
petendum, pulsandumque cogatur.</p>
          </div3>
<div3>
            <head>22.</head>
            <p>
 Audiamus ergo et in his testimoniis quae deinde
posuit, Deum sua praecepta non gravia commendantem.
 « Quod Dei mandata, »  inquit,  « non modo impossibilia
non sint, verum ne gravia quidem. In Deuteronomio: <hi>Et convertetur Dominus Deus tuus epulari
in te super bonis, sicut epulatus est super patres tuos, si
audieritis vocem Domini Dei vestri, custodire et facere
omnia mandata ejus, et justitias, et judicia quae scripta
sunt in libro legis hujus: si conversus fueris ad Dominum
Deum tuum ex toto corde tuo, et ex tota anima
tua. Quia mandatum hoc, quod ego mando tibi hodie,
non est grave, neque a te longe est. Non est in coelo, ut
dicas, Quis ascendet in coelum et accipiet illud nobis, et
audientes faciemus? Non est trans mare, ut dicas, Quis
transfretabit mare et accipiet illud nobis, et audientes
faciemus? Juxta te est enim verbum in ore tuo, in corde,
et in manibus tuis facere illud 
 <note>(Deut. XXX, 9-14)</note>
            </hi>. Item
Dominus in Evangelio: <hi>Venite ad me, omnes qui laboratis
et onerati estis, et ego vos requiescere faciam.
Tollite jugum meum super vos, et discite a me quia mitis
sum et humilis corde; et invenietis requiem animabus
vestris: jugum enim meum suave est, et onus meum leve
est <note>(Matth. XI, 28-30)</note>
            </hi>. Item in Epistola sancti Joannis: <hi>Haec est charitas Dei, ut mandata ejus observemus,
et mandata ejus gravia non sunt</hi> 
 »  <note>(I Joan. V, 3)</note>.
His auditis legitimis et evangelicis et apostolicis testimoniis
aedificemur ad gratiam, quam non intelligunt,
qui ignorantes Dei justitiam et suam volentes constituere,
justitiae Dei non sunt subjecti. Si enim non intelligunt
ex Deuteronomio, quemadmodum apostolus
Paulus commemoraverit, ut corde credatur ad justitiam,
ore autem confessio fiat ad salutem <note>(Rom. X, 3,
10)</note>; quia non est opus sanis medicus, sed male habentibus <note>(Matth. IX, 12)</note>:
isto certe Joannis apostoli
testimonio, quod ad istam sententiam ultimum posuit,
ubi ait, <hi>Haec est charitas Dei, ut mandata ejus servemus,
et mandata ejus gravia non sunt,</hi> debent utique commoneri,
<pb n="0304"/>
charitati Dei non esse grave mandatum Dei;
quae nonnisi per Spiritum sanctum diffunditur in cordibus
nostris, non per arbitrium humanae voluntatis;
cui plus dando quam oportet, ignorant justitiam Dei:
quae tamen charitas tunc perfecta erit, cum poenalis
timor omnis abscesserit.
</p>
          </div3>
        </div2>

<div2>
          <head>CAPUT XI.</head>
<div3>
            <head>23.</head>
            <p>
 Post haec proposuit testimonia
quae contra eos dici solent: nec ea solvit, sed commemorando
quasi contraria, quaestiones arctius illigavit.
Ait enim:  « Testimonia Scripturarum, quae e
diverso ponenda sunt his qui arbitrii libertatem, vel
non peccandi possibilitatem imperite existimant se
Scripturarum auctoritate posse destruere. Objicere
enim solent, »  inquit,  « quod sanctus Job dixerit, Quis
mundus est a peccato? Nec infans, cujus est unius
diei vita super terram »  <note>(Job XIV, 4, sec. LXX)</note>. Deinde
quasi respondet huic testimonio aliis testimoniis, quod
ipse Job dixerit, <hi>Justus enim vir et sine querela factus
sum in derisum <note>(Id. XII, 4, sec. LXX)</note>
            </hi>. Non intelligens
posse dici hominem justum, qui perfectioni justitiae
plurimum accessit, ita ut ei proximus fieret: quod
multos etiam in hac vita potuisse, in qua ex fide vivitur,
non negamus.</p>
          </div3>
<div3>
            <head>24.</head>
            <p>
 Hoc et illo testimonio confirmatur, quod iste
consequenter adjunxit ab eodem Job dictum: <hi>Ecce
ego proximus sum judicio meo, et scio quia justus inveniar <note>(Id. XIII, 18, sec. LXX)</note>
            </hi>.
Hoc enim est judicium,
de quo alibi dicitur, <hi>Et educet quasi lumen justitiam
tuam, et judicium tuum velut meridiem <note>(Psal. XXXVI,
6)</note>
            </hi>. Denique non dixit, Ibi sum; sed, <hi>proximus sum.</hi> 
Quod si judicium suum illud intelligi voluit, non quo
ipse judicabit; sed quo in fine est judicandus; justi
in illo judicio invenientur omnes qui non fallaciter dicunt, <hi>Dimitte nobis debita nostra, sicut et nos dimittimus
debitoribus nostris.</hi> 
 Per hanc enim dimissionem
justi invenientur; eo quod ea quae hic habebant peccata,
eleemosynis deleverunt. Unde Dominus dicit, <hi>Date eleemosynam, et ecce omnia munda sunt vobis <note>(Luc XI, 41)</note>
            </hi>.
Denique hoc dicetur justis in regnum
promissum ituris, <hi>Esurivi enim, et dedistis mihi manducare <note>(Matth. XXV, 35)</note>
            </hi>:
et caetera hujusmodi. Sed
aliud est, esse sine peccato, quod de solo in hac vita
Unigenito dictum est; aliud, esse sine querela, quod
de multis justis etiam in hac vita dici potuit: quoniam
est quidam modus bonae vitae, de quo etiam in ista
humana conversatione, justa querela esse non possit.
Quis enim juste queritur de homine qui nemini male
vult, et quibus potest fideliter consulit, nec contra cujusquam
injurias tenet libidinem vindicandi, ut veraciter
dicat, <hi>Sicut et nos dimittimus debitoribus nostris.</hi> 
Et tamen eo ipso quod verum dicit, <hi>Dimitte, sicut et
nos dimittimus;</hi> sine peccato se non esse declarat.</p>
          </div3>
<div3>
            <head>25.</head>
            <p>
 Inde est quod dicit, <hi>Nihil iniquum erat in manibus
meis, sed munda oratio mea <note>(Job. XVI, 18)</note>
            </hi>. Hinc
enim erat munda oratio, quia veniam non injuste petebat,
qui veraciter dabat.
<pb n="0305"/>
</p>
          </div3>
<div3>
            <head>26. </head>
            <p>
Et quod dicit de Domino, <hi>Multas enim contritiones
meas fecit sine causa <note>(Job. IX, 17)</note>
            </hi>: non ait,
Nullas fecit cum causa; sed, <hi>multas sine causa.</hi> Non
enim propter multa peccata ejus factae sunt ei multae
contritiones, sed propter probationem patientiae. Nam
propter peccata, sine quibus, ut alibi confitetur, non
fuit, pauciora se pati debuisse judicat <note>(Id. VI, 2, 3)</note>.</p>
          </div3>
<div3>
            <head>37.</head>
            <p>
 Item quod dicit, <hi>Vias enim ejus custodivi, et
non declinavi a mandatis ejus, neque discedam <note>(Id. XXIII,
11)</note>
            </hi>: custodivit vias Dei, qui non sic exorbitat, ut
eas relinquat, sed in eis currendo proficit; etsi aliquando
ut infirmus offendit aut titubat: proficit autem
minuendo peccata, donec perveniat ubi sine
peccato sit. Non enim aliter potest eo modo proficere,
nisi custodiendo vias ejus. Declinat autem a
mandatis Domini atque discedit apostata; non ille
qui, etiamsi habeat peccatum, confligendi tamen cum
eo perseverantiam non relinquit, donec eo perveniat
ubi nulla cum morte contentio remanebit. In isto
ergo conflictu induimur ea justitia, qua hic ex fide
vivitur, et ea quodam modo loricamur. Assumimus
quoque judicium, quod etiam contra nos pro nobis
facimus, quando peccata nostra accusando damnamus:
unde scriptum est, <hi>Justus ipse sui accusator est in
primordio sermonis <note>(Prov. XVIII, 17)</note>
            </hi>. Hinc item dicit, <hi>Justitia vestitus eram, et circumdedi mihi judicium sicut
chlamydem 
 <note>(Job XXIX, 14)</note>
            </hi>. Nam et ista vestis belli
magis solet esse quam pacis, ubi adhuc expugnatur
concupiscentia, non ubi erit plena sine aliquo prorsus
hoste justitia, novissima inimica morte destructa.</p>
          </div3>
<div3>
            <head>28.</head>
            <p>
 Quod autem iterum ait idem sanctus Job, <hi>Non
enim reprehendit me cor meum in omni vita mea <note>(Id.
XXVII, 6)</note>
            </hi>: tunc nos in ista vita, in qua ex fide vivimus,
non reprehendit cor nostrum, si eadem fides
qua corde creditur ad justitiam, non negligit reprehendere
peccatum nostrum. Unde dicit Apostolus, <hi>Non enim quod volo facio bonum: sed quod odi malum,
hoc ago 
 <note>(Rom. VII, 15)</note>
            </hi>. Bonum est enim non concupiscere,
et hoc bonum vult justus, qui ex fide vivit <note>(Habac. II, 4)</note>:
et tamen facit quod odit, quia concupiscit;
quamvis post concupiscentias suas non eat <note>(Eccli. XVIII, 30)</note>:
quod si fecerit, tunc vere ipse fecit
ut cedat, ut consentiat, ut desiderio peccati obediat.
Tunc eum cor ejus reprehendit; quia ipsum reprehendit,
non illud peccatum ejus, quod habitat in
membris ejus. Cum vero non sinit regnare peccatum
in suo mortali corpore ad obediendum desideriis
ejus, nec exhibet membra sua arma iniquitatis peccato <note>(Rom. VI, 12, 13)</note>;
inest quidem peccatum in
membris ejus, sed non regnat, quia non obeditur
desideriis ejus. Et ideo dum quod non vult agit, id
est, non vult concupiscere et concupiscit; consentit
legi, quia bona est. Hoc enim vult et ipse quod lex;
quia vult ipse non concupiscere, et lex dicit, <hi>Non
concupisces <note>(Exod. X, 17)</note>
            </hi>. In hoc quoniam vult quod
et lex vult, procul dubio consentit legi: concupiscit
<pb n="0306"/>
tamen, quia non est sine peccato; sed jam non ipse
operatur illud, sed id quod in illo habitat peccatum.
Ideo non eum reprehendit cor ejus in omni vita ejus;
hoc est, in fide ejus, quia justus ex fide vivit: et ideo
fides ejus est vita ejus. Scit enim quia non habitat in
carne ejus bonum, ubi habitat peccatum: sed non ei
consentiendo vivit ex fide, qua invocat Deum ut adjuvetur
pugnans contra peccatum; quod ut omnino
ibi non sit, adjacet ei velle, sed perficere bonum non
adjacet <note>(Rom. VII, 15-21)</note>. Non facere bonum non
adjacet, sed perficere. Nam in eo quod non consentit,
bonum facit; et in eo quod odit concupiscentiam
suam, bonum facit; et in eo quod eleemosynas facere
non cessat, bonum facit; et in eo quod illi qui in
eum peccat ignoscit, bonum facit; et in eo quod petit
sibi dimitti debita sua, et veraciter dicit quod dimittit
etiam ipse debitoribus suis, et orat ut non inferatur
in tentationem, sed liberetur a malo, bonum facit:
ei tamen perficere bonum non adjacet, quod tunc
erit, quando illa concupiscentia quae habitat in membris
ejus, nulla erit. Non ergo eum reprehendit cor
ejus, quando reprehendit peccatum quod habitat in
membris ejus, et non habet quam reprehendat infidelitatem
ejus. Ita nec in vita sua, id est, in fide
sua, a corde suo reprehenditur, et sine peccato non
esse convincitur. Quod et ipse Job de se confitetur,
ubi dicit: <hi>Nihil te latuit peccatorum meorum. Signasti
iniquitates meas in sacculo, et annotasti si quid invitus
transgressus sum <note>(Job XIV, 16, 17)</note>
            </hi>. Testimonia ergo
quae posuit de verbis sancti Job, nos sicut potuimus,
quemadmodum sint accipienda monstravimus: nec
tamen ille solvit, quod eumdem Job dixisse proposuit, <hi>Quis enim mundus est a peccato? Nec infans cujus est
diei unius vita super terram.</hi> 
</p>
          </div3>
        </div2>

<div2>
          <head>CAPUT XII.</head>
<div3>
            <head>29.</head>
            <p>
 « Iterum proponere solent, »  inquit,
 « <hi>Omnis homo mendax <note>(Psal. CXV, 2)</note>
            </hi>. »  Neque hoc
contra se ipsum a se ipso propositum solvit: sed
commemorando alia velut contraria testimonia, apud
eos qui non intelligunt sanctam Scripturam, divina
eloquia in lite dimisit. Ait enim: <hi>Quibus respondendum
est, quod in Numerorum libro scriptum est:  « Homo
verax</hi> »  <note>(Num. XXIV, sec. LXX)</note>. <hi>Et de sancto Job legitur
ita:  « Erat vir habitans in regione Ausitidae, nomine Job,
verax, sine crimine, justus, Dei cultor, abstinens se ab
omni re mala</hi> »  <note>(Job I, 1)</note>. Miror quod ausus est ponere
hoc testimonium, ubi dictum est, <hi>Abstinens se ab omni
re mala,</hi> cum hoc ab omni peccato vellet intelligi;
cum superius dixerit, peccatum actum esse, non
rem <note>(Cap. 2, n. 4)</note>. Reminiscatur ergo quia etiam si
actus sit, res potest dici. Abstinet se autem ab omni
re mala, qui peccato, sine quo non est, vel nunquam
omnino consentit, vel si aliquando premitur, non
opprimitur; sicut luctator fortior, et si aliquando
tenetur, non ideo perdit quo superior invenitur. Legitur
sane homo sine crimine, legitur sine querela:
<pb n="0307"/>
at non legitur sine peccato, nisi Filius hominis, unus
idemque Dei Filius unicus.</p>
          </div3>
<div3>
            <head>30.</head>
            <p>
 « Item, »  inquit,  « apud ipsum Job: <hi>Et miraculum
tenuit veracis hominis.</hi> Item apud Salomonem de Sapientia: <hi>Viri mendaces non erunt illius memores; viri
autem veraces invenientur in illa 
 <note>(Eccli. XV, 8)</note>
            </hi>. Item
in Apocalypsi: <hi>Et in ore ipsorum non est inventum
mendacium; sine macula sunt</hi> »  <note>(Apoc. XIV, 5)</note>. Ad haec
et nos respondemus, admonentes quomodo dicendus
sit homo verax per Dei gratiam atque veritatem, qui
per se ipsum sine dubio mendax est. Unde dictum
est, <hi>Omnis homo mendax.</hi> Hoc et testimonium sonat
de Sapientia, quod ipse posuit: <hi>Viri autem veraces
invenientur in illa:</hi> qui procul dubio non in illa,
sed in se ipsis invenientur esse mendaces. Sicuti est, <hi>Fuistis aliquando tenebrae, nunc autem lux in Domino <note>(Ephes. V, 8)</note>
            </hi>.
Cum diceret, <hi>tenebrae,</hi> non addidit in
Domino: cum autem dixit, <hi>lux,</hi> addidit utique, <hi>in
Domino:</hi> quia in se ipsis lux esse non possent; ut
qui gloriatur, in Domino glorietur <note>(I Cor. I, 31)</note>. Illi
vero in Apocalypsi propterea tales dicti sunt, quod <hi>non sit inventum in ore eorum mendacium:</hi> 
 quia non
dixerunt se non habere peccatum; quod si dicerent,
se ipsos deciperent, et veritas in eis non esset <note>(I Joan.
I, 8)</note>: porro si veritas in eis non esset, inveniretur in
ore eorum mendacium. Quod si propter invidiam,
cum essent sine peccato, dicerent se non esse sine
peccato; hoc ipsum esset mendacium, falsumque esset
quod dictum est, <hi>Non est inventum in ore ipsorum
mendacium.</hi> Ideo ergo <hi>sine macula sunt,</hi> quia sicut
ipsi dimiserunt debitoribus suis, sic illis Deo dimittente
mundati sunt. Ecce nos, ut valuimus, exposuimus
quomodo accipienda essent testimonia, quae pro
sua causa commemoravit. Ipse autem quomodo sit
accipiendum quod scriptum est, <hi>Omnis homo mendax,</hi> 
omnino non solvit; nec solvere poterit, nisi correcto
errore, quo credit hominem sine adjutorio gratiae Dei,
per solam propriam voluntatem posse esse veracem.
</p>
          </div3>
        </div2>

<div2>
          <head>CAPUT XIII.</head>
<div3>
            <head>31.</head>
            <p>
 Sic aliam quae sequitur quaestionem
proposuit, nec solvit: imo vero auxit, et difficiliorem
reddidit, proponendo adversum se prolatum
testimonium, <hi>Non est qui faciat bonum, non est usque
ad unum <note>(Psal. XIII, 1, 3)</note>
            </hi>; et quasi contraria testimonia
referendo, quibus ostenderet esse homines qui
faciunt bonum. Quod quidem ostendit: sed aliud
est, non facere bonum; aliud, non esse sine peccato,
etiamsi homo faciat multa bona. Quapropter ea testimonia
quae posuit, non sunt contra illud quod dicitur,
non esse in hac vita hominem sine peccato. Ipse
autem non ostendit quemadmodum dictum sit, <hi>Non
est qui faciat bonum, non est usque ad unum. Ait enim,</hi> 
inquit, <hi>sanctus David, Spera in Domino, et fac bonitatem <note>(Psal. XXXVI, 3)</note>
            </hi>.
Hoc praeceptum est, non factum:
quod praeceptum non utique faciebant de quibus dictum
est, <hi>Non est qui faciat bonum, non est usque ad</hi> 
<pb n="0308"/> <hi>unum.</hi> 
 Ait etiam dixisse sanctum Tobiam, <hi>Noli timere,
fili; pauperem vitam gerimus, sed multa bona
habebimus, si timuerimus Deum, et recesserimus ab omni
peccato, et fecerimus bona <note>(Tob. IV, 23)</note>
            </hi>. Verissime
tunc erunt homini multa bona, cum recesserit ab
omni peccato. Tunc enim ei nulla erunt mala, ut non
opus habeat dicere, <hi>Libera nos a malo <note>(Matth. VI, 13)</note>
            </hi>.
Quamvis et nunc omnis qui proficit, recta intentione
proficiens, recedit ab omni peccato, et tanto inde fit
longinquior, quanto plenitudini justitiae perfectionique
propinquior: quia et ipsa concupiscentia, quod est
peccatum habitans in carne nostra, etsi manet adhuc
in membris mortalibus, minui tamen non desinit in
proficientibus. Aliud est ergo, recedere ab omni peccato,
quod nunc in opere est; aliud, recessisse ab
omni peccato, quod in illa perfectione tunc erit. Sed
tamen et qui jam recessit, et qui adhuc recedit, non
est negandus facere bonum. Quomodo ergo dictum
est, <hi>Non est qui faciat bonum, non est usque ad unum;</hi> 
quod ille proposuit, et non solutum reliquit: nisi
quia populum quemdam psalmus ille culpat, in
quo nec unus erat qui faceret bonum, dum volunt
remanere filii hominum, et non esse filii Dei, cujus
gratia homo fit bonus, ut faciat bonum? De illo enim
bono dictum hic debemus accipere, quod ibi ait, <hi>Deus
de coelo respexit super filios hominum, ut videat si est intelligens
aut requirens Deum <note>(Psal. XIII, 1-3)</note>
            </hi>. Hoc ergo
bonum, quod est requirere Deum, non erat qui faceret,
non erat usque ad unum, sed in eo genere hominum,
quod praedestinatum est ad interitum. Super
hos enim respexit Dei praescientia, protulitque sententiam.
</p>
          </div3>
        </div2>

<div2>
          <head>CAPUT XIV.</head>
<div3>
            <head>32.</head>
            <p>
 « Item dicunt, »  inquit,  « illud
quod Salvator ait, <hi>Quid me dicis bonum? Nemo bonus,
nisi solus Deus</hi> »  <note>(Luc. XVIII, 19; et Marc. X, 18)</note>. Hanc
item propositionem omnino non solvit: sed opposuit velut
ex adverso alia testimonia, quibus probaret esse et
hominem bonum. Dixit enim <hi>esse respondendum quod
idem Dominus alibi ait,  « Bonus homo de bono thesauro
cordis sui profert bona</hi> »  <note>(Matth. XII, 35)</note>: <hi>et iterum,  « Qui
solem suum oriri facit super bonos et malos</hi> »  <note>(Id. V, 45)</note>. <hi>Et alibi scriptum est,</hi> 
 inquit,  « <hi>Bona bonis creata sunt ab
initio</hi> »  <note>(Eccli. XXXIX, 30)</note>: <hi>et iterum,  « Qui sunt boni,
erunt habitatores terrae</hi> »  <note>(Prov. II, 21)</note>. Cui sic respondendum
est, ut et illud intelligatur quomodo dictum
sit, <hi>Nemo bonus, nisi unus Deus.</hi> Sive quia omnia quae
creata sunt, quamvis ea Deus fecerit bona valde,
Creatori tamen comparata, nec bona sunt, cui comparata
nec sunt: altissime quippe et proprio modo
quodam de se ipso dixit, <hi>Ego sum qui sum <note>(Exod. III,
14)</note>
            </hi>. Sic dictum est, <hi>Nemo bonus, nisi unus Deus;</hi> 
<pb n="0309"/>
quemadmodum de Joanne dictum est, <hi>Non erat ille
lumen <note>(Joan. I, 8)</note>
            </hi>; cum Dominus eum esse dicat lucernam <note>(Id. V, 35)</note>,
sicut discipulos, quibus dixit, <hi>Vos estis lumen mundi; nemo accendit lucernam et ponit
eam sub modio 
 <note>(Matth. V, 14, 15)</note>
            </hi>: sed in comparatione
luminis illius, quod est verum lumen, illuminans
omnem hominem venientem in hunc mundum <note>(Joan. I, 9)</note>,
non erat ille lumen. Sive quia ipsi
etiam filii Dei comparati sibi ipsis quales in illa perfectione
aeterna futuri sunt, ita boni sunt, ut adhuc
et mali sint. Quod de illis dicere non auderem (quis
enim audeat dicere malos esse, quorum pater est
Deus), nisi ipse Dominus diceret, <hi>Si ergo vos cum sitis
mali, nostis bona data dare filiis vestris; quanto magis
Pater vester, qui in coelis est, dabit bona petentibus
se <note>(Matth. VII, 11)</note>
            </hi>? Cum ait utique, <hi>Pater vester;</hi> 
filios Dei jam esse monstravit, quos tamen adhuc
malos esse non tacuit. Ille tamen non solvit, quomodo
et isti boni sint, et <hi>nemo</hi> sit <hi>bonus, nisi unus Deus:</hi> 
unde est ille admonitus, qui interrogaverat quid boni
faceret, ut illum quaereret cujus gratia bonus esset,
cui bonum esse, hoc est ipsum esse; quia incommutabiliter
bonus, et non potest omnino malus esse.
</p>
          </div3>
        </div2>

<div2>
          <head>CAPUT XV.</head>
<div3>
            <head>33.</head>
            <p>
 « Item dicunt, »  inquit,  « <hi>Quis
gloriabitur castum se habere cor?</hi> »  Et ad hoc respondit
multis testimoniis, volens ostendere posse esse in
homine castum cor: nec tamen dicit quomodo accipiendum
sit, quod proposuit contra se dici, <hi>Quis
gloriabitur castum se habere cor,</hi> ne Scriptura divina
in hoc testimonio, et in his per quae respondit, sibi
ipsa adversaria videatur. Nos autem huic respondentes
dicimus, ideo secutum esse, <hi>Quis gloriabitur
castum se habere cor?</hi> quoniam praecessit, <hi>Cum rex
justus sederit in throno.</hi> Quantalibet enim justitia
sit praeditus homo, cogitare debet, ne aliquid in
illo, quod ipse non videt, inveniatur esse culpandum,
cum rex justus sederit in throno, cujus cognitionem
fugere delicta non possunt, nec illa de quibus
dictum est, <hi>Delicta quis intelligit <note>(Psal. XVIII, 13)</note>
            </hi>? <hi>Cum</hi> 
 ergo <hi>rex justus sederit in throno, quis gloriabitur
castum se habere cor? aut quis gloriabitur mundum
se esse a peccato <note>(Prov. XX, 8, 9)</note>
            </hi>? Nisi forte isti, qui
volunt in sua justitia, non in ipsius judicis misericordia
gloriari.</p>
          </div3>
<div3>
            <head>34.</head>
            <p>
 Tamen etiam illa vera sunt, quae respondendo
subjecit, quod  « Salvator ait in Evangelio, <hi>Beati
mundicordes, quoniam ipsi Deum videbunt <note>(Matth. V, 8)</note>
            </hi>.
Et quod David dicit: <hi>Quis ascendet in montem
Domini? aut quis stabit in loco sancto ejus? Innocens
manibus et mundo corde <note>(Psal. XXIII, 3, 4)</note>
            </hi>. Et alibi: <hi>Benefac, Domine, bonis et rectis corde 
 <note>(Psal.
CXXIV, 4)</note>
            </hi>. Item apud Salomonem: <hi>Bona est substantia,
cui non est peccatum in conscientia <note>(Eccli. XIII,
30)</note>
            </hi>. Item illic: <hi>Averte te a delicto, et dirige manus,
et ab omni delicto munda cor tuum <note>(Id. XXXVIII, 10)</note>
            </hi>.
Item in Epistola Joannis: <hi>Si cor nostrum non reprehendat,
fiduciam habemus ad Deum, et quaecumque
<pb n="0310"/>
petierimus, accipiemus ab eo</hi> »  <note>(I Joan. II, 21,
22)</note>. Hoc enim agitur voluntate, credendo, sperando,
diligendo, corpus castigando, eleemosynas faciendo,
injurias ignoscendo, instanter orando, et proficiendi
vires precando, veraciterque dicendo, <hi>Dimitte
nobis, sicut et nos dimittimus;</hi> et, <hi>Ne inferas nos in
tentationem, sed libera nos a malo <note>(Matth. VI, 12, 13)</note>
            </hi>.
Hoc prorsus agitur, ut cor mundetur, et peccatum
omne tollatur; et quod rex justus, cum in throno
sederit, occultum invenerit minusque mundatum,
ejus misericordia remittatur; ut Deo videndo totum
sanum mundumque reddatur. <hi>Judicium enim sine misericordia,</hi> 
sed <hi>illi qui non fecit misericordiam. Superexaltat
autem misericordia judicio <note>(Jacobi II, 13)</note>
            </hi>.
Quod si non esset, quae spes esset? Quandoquidem <hi>cum rex justus sederit in throno, quis gloriabitur castum
se habere cor? aut quis gloriabitur mundum se
esse a peccato?</hi> 
 Tunc ergo per ejus misericordiam
justi plene perfecteque mundati, fulgebunt in regno
Patris sui sicut sol <note>(Matth. XIII, 43)</note>.</p>
          </div3>
<div3>
            <head>35.</head>
            <p>
 Tunc plene atque perfecte erit Ecclesia non
habens maculam aut rugam aut aliquid hujusmodi,
quia tunc etiam erit vere gloriosa. Cum enim non
tantum ait, <hi>ut exhiberet sibi Ecclesiam non habentem
maculam aut rugam,</hi> sed addidit, <hi>gloriosam <note>(Ephes. V,
27)</note>
            </hi>; satis significavit, quando erit sine macula et ruga
aut aliquo hujusmodi: tunc utique, quando gloriosa.
Non enim modo in tantis malis, in tantis scandalis,
in tanta permixtione hominum pessimorum,
in tantis opprobriis impiorum dicendum est eam
esse gloriosam, quia reges ei serviunt, ubi est periculosior
majorque tentatio: sed tunc potius gloriosa
erit, quando fiet quod idem ait apostolus, <hi>Cum Christus
apparuerit vita vestra, tunc et vos apparebitis cum
ipso in gloria <note>(Coloss. III, 4)</note>
            </hi>. Cum enim Dominus ipse
secundum formam servi, per quam se mediator conjunxit
Ecclesiae, non fuerit glorificatus nisi resurrectionis
gloria <note>(unde dictum est, <hi>Spiritus non erat datus,
quia Jesus nondum fuerat glorificatus [Joan. VII,
39]</hi> )</note>; quomodo dicenda est ante resurrectionem suam
Ecclesia ejus esse gloriosa? Mundat ergo eam nunc
lavacro aquae in verbo <note>(Ephes. V, 26)</note>, abluens peccata
praeterita, et pellens ab ea dominationem malorum
Angelorum: deinde perficiens ejus sanitates, facit
eam occurrere in illam gloriosam, sine macula et
ruga. <hi>Quos</hi> enim <hi>praedestinavit, illos et vocavit; et
quos vocavit, ipsos et justificavit; quos autem justificavit,
illos et glorificavit <note>(Rom. VIII, 30)</note>
            </hi>. In hoc mysterio
dictum arbitror, <hi>Ecce ejicio daemonia, et sanitates
perficio hodie et cras, et tertia die consummor <note>(Luc.
XIII, 32)</note>
            </hi>, id est, perficior. Dixit enim hoc ex persona
corporis sui, quod est Ecclesia: dies ponens
pro distinctis ordinatisque temporibus, quod et in sua
resurrectione significavit in triduo.
<pb n="0311"/>
</p>
          </div3>
<div3>
            <head>36. </head>
            <p>
Puto autem interesse inter rectum corde, et
mundum corde. Nam et rectus corde in ea quae ante
sunt extenditur, ea quae retro sunt obliviscens, ut
recto cursu, id est recta fide atque intentione perveniat,
ubi habitet mundus corde <note>(Philipp. III, 13, 14)</note>.
Sicut illa singula reddenda sunt singulis, ubi dictum
est, <hi>Quis ascendet in montem Domini? aut qui stabit in
loco sancto ejus? Innocens manibus et mundus corde.</hi> 
Innocens manibus ascendet, et mundus corde stabit:
illud in opere est, illud in fine. Et illic magis intelligendum
quod dictum est, <hi>Bona est substantia, cui
non est peccatum in conscientia.</hi> Tunc enim erit vere
bona substantia, id est, verae divitiae, cum transierit
tota paupertas, id est, cum consumpta fuerit omnis
infirmitas. Nunc vero <hi>avertat se homo a delicto,</hi> cum
proficiendo inde discedit, et renovatur de die in
diem; <hi>et dirigat manus</hi> in opera misericordiae, et <hi>ab
omni delicto mundet cor suum;</hi> misereatur, ut quod
restat, per veniam dimittatur. Hoc enim salubriter
et sine vana inanique jactantia bene intelligitur, in eo
quod dixit sanctus Joannes, <hi>Si cor nostrum nos non
reprehendat, fiduciam habemus ad Deum, et quaecumque
petierimus, accipiemus ab eo.</hi> Hoc enim videtur
isto loco admonuisse, ne cor nostrum nos in ipsa
oratione et petitione reprehendat: hoc est, ne forte
cum coeperimus dicere, <hi>Dimitte nobis, sicut et nos dimittimus;</hi> 
compungamur non facere quod dicimus,
aut etiam non audeamus dicere quod non facimus, et
fiduciam petendi amittamus.
</p>
          </div3>
        </div2>

<div2>
          <head>CAPUT XVI.</head>
<div3>
            <head>37.</head>
            <p>
 Item sibi opposuit testimonium
Scripturarum, quod eis dici solet, <hi>Quia non est homo
justus in terra qui faciat bonum, et non peccet <note>(Eccle.
VII, 21)</note>
            </hi>. Et quasi respondit aliis testimoniis, quia
 « Dominus de sancto Job ait: <hi>Numquid considerasti
servum meum Job? Non enim est ei similis quisquam
in terris, homo sine querela, verus Dei cultor,
abstinens se ab omni malo</hi> »  <note>(Job I, 8)</note>. Unde jam
superius disseruimus. Nec tamen ipse ostendit nobis
quomodo et Job, si haec verba ita intelligenda sunt,
sine ullo peccato fuerit in terra, et verum sit quod
scriptum esse dixit, <hi>Non est homo justus in terra qui
faciat bonum, et non peccet.</hi> 
</p>
          </div3>
        </div2>

<div2>
          <head>CAPUT XVII.</head>
<div3>
            <head>38.</head>
            <p>
 « Item dicunt, »  inquit,  « <hi>Quia
non justificabitur in conspectu tuo omnis vivens</hi> »  <note>(Psal.
CXLII, 2)</note>. Et huic testimonio quasi respondit ad
nihil aliud, nisi ut Scripturae sanctae inter se ligitare
videantur: quarum concordiam nos debemus ostendere.
Ait enim:  « Quibus respondendum est, quod
de sancto Zacharia et Elisabeth evangelista testatur,
dicens: <hi>Erant autem Zacharias et Elisabeth uxor
ejus justi ambo in conspectu Domini, et incedentes in
omnibus mandatis et justificationibus Domini sine querela</hi> » <note>(Luc. I, 6)</note>.
Qui justi ambo utique legerant
<pb n="0312"/>
inter ipsa mandata, quemadmodum sua peccata mundarent.
Nam Zacharias, quod de omni sacerdote ex
hominibus accepto in Epistola ad Hebraeos dicitur,
etiam pro suis peccatis utique hostias offerebat <note>(Hebr.
V, 3)</note>. Quomodo autem intelligendum sit quod dicitur, <hi>sine querela,</hi> 
 jam supra satis, quantum opinor, ostendimus <note>(Cap. 11, n. 23-28)</note>.
 « Et beatus, »  inquit,
 « Apostolus ait, <hi>Ut simus sancti et immaculati in conspectu
ejus</hi> »  <note>(Ephes. I, 4)</note>. Hoc agitur, ut hoc simus;
si immaculati intelligendi sunt, qui omnino sine peccato.
sunt. Si autem immaculati sunt, qui sunt sine
crimine; etiam in hac vita fuisse atque esse negare
non possumus: quia non ideo sine ullo peccato est
aliquis, quoniam non habet maculam criminis. Unde
et Apostolus cum ministros eligeret ordinandos, non
ait, Si quis sine peccato; quod invenire non posset:
sed ait, <hi>Si quis sine crimine <note>(Tit. I, 6)</note>
            </hi>; quod utique
posset. Nec tamen iste ostendit, quemadmodum secundum
suam causam debeamus accipere quod scriptum
est: <hi>Quoniam non justificabitur in conspectu tuo
omnis vivens.</hi> Aperta quippe sententia est de superiore
versu illustrius declarata, <hi>Non intres,</hi> inquit, <hi>in judicium
cum servo tuo, quoniam non justificabitur in
conspectu tuo omnis vivens.</hi> Judicium timet, quia misericordiam
desiderat, quae superexaltat judicio. Hoc
est enim, <hi>Ne intres in judicium cum servo tuo,</hi> noli
me judicare secundum te, qui es sine peccato: <hi>quia
non justificabitur in conspectu tuo omnis vivens;</hi> quod
de hac vita dictum sine difficili quaestione intelligitur;
et quod ait, <hi>non justificabitur,</hi> ad illam perfectionem
justitiae retulit, quae in hac vita non est.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>39.</head>
            <p>
 « Item dicunt, »  inquit,  « <hi>Si
dixerimus quia peccatum non habemus, ipsi nos seducimus,
et veritas in nobis non est</hi> »  <note>(I Joan, I, 8)</note>. Et huic
evidentissimo testimonio quasi contrariis testimoniis
respondere conatus est, quod  « idem sanctus Joannes
in eadem Epistola dicat, <hi>Hoc autem dico, fratres,
ut non peccetis. Omnis qui natus est ex Deo, peccatum
non facit, quia semen ipsius in eo manet, et non potest
peccare <note>(Id. III, 9)</note>
            </hi>. Item illic: <hi>Qui natus est ex
Deo, non peccat, quia generatio Dei conservat eum, et
malignus non tangit eum <note>(Id. V, 18)</note>
            </hi>. Item illic, »  inquit,
 « ubi de Salvatore ait: <hi>Quoniam ille apparuit, ut
peccata tolleret. Omnis qui in eo manet, non peccat. Omnis
qui peccat, non vidit eum, nec cognovit eum.</hi> Item illic. <hi>Charissimi, nunc filii Dei sumus, et nondum apparuit
quid erimus. Scimus quoniam cum apparuerit, similes
ei erimus, quoniam videbimus eum sicuti est: et omnis
qui habet spem hanc in eum, sanctificat se, sicut et ipse
sanctus est 
 <note>(Id. III, 5, 6, 2, 3)</note>
            </hi>. »  Et tamen cum haec
omnia testimonia vera sint, verum est et illud quod
proposuit, et non solvit, <hi>Quod si dixerimus quia peccatum
non habemus, nos ipsos seducimus, et veritas in nobis
non est.</hi> Ac per hoc, secundum id quod ex Deo nati
sumus, in eo qui apparuit ut peccata tolleret, id est,
in Christo manemus, et non peccamus; hoc est autem,
quod homo interior renovatur de die in diem
<pb n="0313"/> <note>(II Cor. IV, 16)</note>:
secundum autem quod de homine
illo nati sumus, per quem peccatum intravit in mundum,
et per peccatum mors, et ita in omnes homines
pertransiit <note>(Rom. V, 12)</note>, sine peccato non sumus;
quia sine illius infirmitate nondum sumus, donec illa
renovatione, quae fit de die in diem, quoniam secundum
ipsam ex Deo nati sumus, infirmitas tota sanetur,
in qua ex primo homine nati sumus, et in qua sine
peccato non sumus: cujus reliquiis in homine interiore
manentibus, quamvis de die in diem minuantur in
proficientibus, <hi>si dixerimus quia peccatum non habemus,
nos ipsos seducimus, et veritas in nobis non est.</hi> 
Quomodo enim verum est, <hi>Omnis qui peccat, non vidit
eum, nec cognovit eum:</hi> cum secundum visionem et
cognitionem quae erit in specie, nemo eum in hac vita
videat atque cognoscat; secundum autem visionem
atque cognitionem quae est in fide, multi sint qui
peccent, certe ipsi apostatae, qui tamen in eum aliquando
crediderunt, ut de nullo eorum dici possit,
secundum visionem et cognitionem quae adhuc in fide
est, <hi>non vidit eum, neque cognovit eum?</hi> Sed intelligendum
arbitror, quia renovatio perficienda videt et
cognoscit: infirmitas vero absumenda non videt, nec
cognoscit eum; in cujus quantiscumque reliquiis interius
constitutis, <hi>si dixerimus quia peccatum non
habemus, nos ipsos seducimus, et veritas in nobis non
est.</hi> Cum ergo per gratiam renovationis <hi>filii Dei</hi> simus,
tamen propter reliquias infirmitatis <hi>nondum apparuit
quid erimus: scimus quoniam cum apparuerit, similes
ei erimus, quoniam videbimus eum sicuti est.</hi> Tunc peccatum
nullum erit, quia infirmitas nec interior nec
exterior ulla remanebit. <hi>Et omnis qui habet hanc spem
in eum, sanctificat se, sicut et ipse sanctus est.</hi> Sanctificat
se, non per se ipsum, sed credendo in illum et
invocando illum qui sanctificat sanctos suos: cujus
sanctificationis perfectio, quae nunc proficit et crescit
de die in diem, omnes infirmitatis reliquias ablatura
est.
</p>
          </div3>
        </div2>

<div2>
          <head>CAPUT XIX.</head>
<div3>
            <head>40.</head>
            <p>
 « Item dicunt, »  inquit,  « <hi>Non
volentis neque currentis, sed miserentis est Dei</hi> »  <note>(Rom.
IX, 16)</note>. Quibus  « respondendum esse »  dicit,  « quod
idem apostolus alibi de quodam ait: <hi>Quod vult faciat <note>(I Cor. VII, 36)</note>
            </hi>.
Item, »  inquit,  « ad Philemonem de
Onesimo: <hi>Quem ego volueram apud me detinere, ut pro
te mihi ministraret; sed sine consilio tuo nihil volui
facere, ut non quasi ex necessitate bonum tuum esset,
sed voluntarium <note>(Philem. 13, 14)</note>
            </hi>. Item in Deuteronomio: <hi>Vitam et mortem dedit ante faciem tuam,
bonum et malum; elige vitam, ut vivas 
 <note>(Deut. XXX, 15,
19)</note>
            </hi>. Item apud Salomonem: <hi>Deus ab initio constituit
hominem, et reliquit eum in manu consilii sui: adjecit
ei mandata et praecepta; si voles praecepta, servabunt
te, et in posterum fidem placitam facere. Apposuit tibi
aquam et ignem, ad quod vis porrige manum tuam.
Ante hominem bonum et malum, vita et mors, paupertas
et honestas a Domino Deo sunt <note>(Eccli. XV, 14-18)</note>
            </hi>.
Item apud Isaiam: <hi>Et si volueritis et audieritis me,
quae bona sunt terrae manducabitis; si autem nolueritis
<pb n="0314"/>
nec obaudieritis me, gladius vos comedet. Os enim Domini
locutum est haec</hi> »  <note>(Isai. I, 19, 20)</note>. Hic vero, quantumlibet
isti se obtegant, aperiuntur. Declarant enim
se contra Dei gratiam vel misericordiam disputare,
quam volumus impetrare cum dicimus, <hi>Fiat voluntas
tua sicut in coelo et in terra;</hi> vel, <hi>Ne nos inferas in
tentationem, sed libera nos a malo <note>(Matth. VI, 10, 13)</note>
            </hi>.
Utquid enim ista orando tanto gemitu petimus, si
volentis hominis et currentis, non miserentis est
Dei? Non quia hoc sine voluntate nostra agitur, sed
quia voluntas non implet quod agit, nisi divinitus
adjuvetur. Haec est fidei sanitas, quae nos facit quaerere
ut inveniamus, petere ut accipiamus, pulsare ut
aperiatur nobis <note>(Luc. XI, 9)</note>. Contra istam qui disputat,
contra se ipsum claudit ostium misericordiae
Dei. Nolo plura dicere de re tanta, quia melius
eam committo fidelium gemitibus, quam sermonibus
meis.</p>
          </div3>
<div3>
            <head>41.</head>
            <p>
 Videte tamen, obsecro, quale sit, ideo volenti
et currenti misericordiam Dei non esse necessariam,
quae illum etiam praevenit, ut curreret, quia de quodam
ait Apostolus, <hi>Quod vult faciat:</hi> ibi, ut arbitror,
ubi sequitur et dicit, <hi>Non peccat, si nubat.</hi> Quasi pro
magno habendum sit, velle nubere, ubi de adjutorio
divinae misericordiae operosius disputatur. Aut vero
etiam ibi prodest aliquid velle, nisi Deus providentia,
qua gubernat omnia, marem feminamque conjungat.
Aut quoniam ad Philemonem scripsit Apostolus, <hi>Ut
non quasi ex necessitate bonum</hi> ejus <hi>esset, sed voluntarium:</hi> 
quasi aliter sit voluntarium bonum, nisi cum <hi>Deus operatur in nobis et velle et operari, pro bona voluntate <note>(Philipp. II, 13)</note>
            </hi>.
Aut quia in Deuteronomio
scriptum est, <hi>Vitam et mortem dedit ante faciem</hi> hominis, <hi>bonum et malum;</hi> 
 et admonuit ut eligeret vitam:
quasi et ipsa admonitio non de misericordia veniat;
vel aliquid prodesset eligere vitam, nisi Deus eligendi
charitatem inspiraret, et electam habere praestaret: de
quo dictum est, <hi>Quoniam ira in indignatione ejus, et
vita in voluntate ejus <note>(Psal. XXIX, 6)</note>
            </hi>. Aut quia dictum
est, <hi>Si voles praecepta, servabunt te:</hi> quasi non
debeat Deo agere gratias, quia praecepta voluit, qui
desertus omni lumine veritatis haec velle non posset.
Positis ante hominem igne et aqua, quo vult quidem
porrigit manum, sed altior est qui vocat altius quam
omnis humana cogitatio: quandoquidem initium corrigendi
cor fides est, sicut scriptum est, <hi>Venies, et
pertransies ab initio fidei <note>(Cant. IV, sec. LXX)</note>
            </hi>; et
quisque ita eligit bonum, <hi>sicut unicuique Deus partitus
est mensuram fidei <note>(Rom. XII, 3)</note>
            </hi>; et, <hi>Nemo potest
ad me venire,</hi> ait Princeps fidei, <hi>nisi Pater qui misit
me, traxerit eum.</hi> Quod de fide dictum esse qua in
eum creditur, satis evidenter postea explanat, ubi dicit: <hi>Verba quae ego locutus sum vobis, spiritus et vita
sunt; sed quidam sunt ex vobis qui non credunt. Sciebat
enim ab initio Jesus, qui essent credentes, et quis eum
traditurus esset; et dicebat, Propterea dixi vobis, quia
<pb n="0315"/>
nemo potest ad me venire, nisi fuerit ei datum a Patre
meo 
 <note>(Joan. VI, 44, 64, 65, 66)</note>
            </hi>.</p>
          </div3>
<div3>
            <head>42.</head>
            <p>
 Magnum autem aliquid pro sua causa se invenisse
arbitratus est apud Isaiam prophetam, quia Deus
dixit, <hi>Si volueritis et audieritis me, quae bona sunt terrae
manducabitis; si autem nolueritis et non audieritis me,
gladius vos comedet. Os enim Domini locutum est haec.</hi> 
Quasi non lex tota hujusmodi conditionibus plena sit:
aut ob aliud superbis praecepta ista data sint, nisi
quia <hi>lex praevaricationis gratia posita est, donec veniret
semen cui promissum est <note>(Galat. III, 19)</note>
            </hi>. Unde <hi>subintravit
ut abundaret delictum; et ubi abundavit delictum;
superabundavit gratia <note>(Rom. V, 20)</note>
            </hi>: id est, ut acciperet
homo praecepta, superbe de suis viribus fidens, in
quibus deficiens et factus etiam praevaricator, liberatorem
salvatoremque requireret; atque ita eum timor
legis humilem factum, tanquam paedagogus ad fidem
gratiamque perduceret. Ita multiplicatis infirmitatibus
postea acceleraverunt <note>(Psal. XV, 4)</note>, quibus sanandis
opportune Christus advenit. In cujus gratiam
etiam justi antiqui crediderunt, eadem ipsa gratia ejus
adjuti, ut gaudentes eum praenoscerent, et quidam
etiam praenuntiarent esse venturum: vel in illo populo
Israel, sicut Moyses, et Jesus Nave, et Samuel,
et David, et caeteri tales; vel extra ipsum populum,
sicut Job; vel ante ipsum populum, sicut Abraham,
sicut Noe, et quicumque alii sunt, quos vel commemorat
vel tacet Scriptura divina. Unus enim Deus, et
unus mediator Dei et hominum, homo Christus Jesus <note>(I Tim. II, 5)</note>,
sine cujus gratia nemo a condemnatione
liberatur, sive quam traxit ex illo in quo omnes
peccaverunt, sive quam postea suis iniquitatibus addidit.
</p>
          </div3>
        </div2>

<div2>
          <head>CAPUT XX.</head>
<div3>
            <head>43.</head>
            <p>
 Quale est autem, quod iste posuit
in extremo:  « Si quis dixerit, Potest fieri ut
homo vel verbo non peccet? respondendum est, » 
inquit,  « Si vult Deus, potest: vult enim Deus, ergo
potest. »  Item ait:  « Si quis dixerit, Fieri potest ut
homo non in cogitatione delinquat? respondendum
est, Si vult Deus, potest: vult enim Deus, ergo potest. » 
Videte quemadmodum noluerit dicere, Si Deus adjuvet,
potest; cui dicitur, <hi>Adjutor meus esto, ne derelinquas
me <note>(Psal. XXVI, 9)</note>
            </hi>: non utique ad corporalia
bona capessenda et mala cavenda, sed ad gerendam
perficiendamque justitiam; propter quod dicimus, <hi>Ne
nos in feras in tentationem, sed libera nos a malo <note>(Matth.
VI, 13)</note>
            </hi>. Nec adjuvatur, nisi qui et ipse aliquid agit:
adjuvatur autem, si invocat, si credit, si secundum
propositum vocatus est: quoniam <hi>quos ante praescivit,
et praedestinavit conformes imaginis Filii sui, ut sit ipse
primogenitus in multis fratribus: quos autem praedestinavit,
illos et vocavit; quos autem vocavit, illos et justificavit;
quos autem justificavit, illos et glorificavit <note>(Rom.
VIII, 29, 30)</note>
            </hi>. Currimus ergo, cum proficimus, dum
sanitas nostra in proficientibus currit (sicut etiam
cicatrix currere dicitur, quando bene vulnus diligenterque
curatur): ut ex omni parte perfecti sine ulla
simus omnino infirmitate peccati; quod non solum
vult Deus, verum etiam ut impleatur facit atque adjuvat.
<pb n="0316"/>
Et hoc nobiscum agit gratia Dei per Jesum
Christum Dominum nostrum, non solum praeceptis,
sacramentis, exemplis; sed etiam Spiritu sancto, per
quem latenter diffunditur charitas in cordibus nostris <note>(Rom. V, 25, 5)</note>,
quae interpellat gemitibus inenarrabilibus <note>(Id. VIII, 26.)</note>,
donec in nobis perficiatur sanitas,
et Deus sicuti est, videndus aeterna veritate
monstretur.
</p>
          </div3>
        </div2>

<div2>
          <head>CAPUT XXI.</head>
<div3>
            <head>44.</head>
            <p>
 Quisquis ergo fuisse vel esse
in hac vita aliquem hominem, vel aliquos homines
putat, excepto uno Mediatore Dei et hominum, quibus
necessaria non fuerit remissio peccatorum, contrarius
est divinae Scripturae, ubi Apostolus ait: <hi>Per unum
hominem peccatum intravit in mundum, et per peccatum
mors, et ita in omnes homines pertransiit, in quo
omnes peccaverunt <note>(Id. V, 12)</note>
            </hi>. Et necesse est ut impia
contentione asserat, esse posse homines, qui sine
mediatore Christo liberante atque salvante sint liberi
salvique a peccato; cum ille dixerit, <hi>Non est opus sanis
medicus, sed male habentibus. Non veni vocare justos,
sed peccatores <note>(Matth. IX, 12, 13)</note>
            </hi>. Quisquis autem dicit,
post acceptam remissionem peccatorum ita quemquam
hominem juste vixisse in hac carne, vel vivere,
ut nullum habeat omnino peccatum, contradicit apostolo
Joanni qui ait: <hi>Si dixerimus quia peccatum non
habemus, nos ipsos seducimus, et veritas in nobis non
est <note>(I Joan. I, 8)</note>
            </hi>. Non enim ait, habuimus; sed, <hi>habemus.</hi> 
Quod si quisquam asserit de illo peccato esse
dictum, quod habitat in carne mortali nostra secundum
vitium quod peccantis primi hominis voluntate
contractum est, cujus peccati desideriis ne obediamus
Paulus Apostolus praecipit <note>(Rom. VI, 12)</note>; non autem
peccare, qui eidem peccato, quamvis in carne habitanti,
ad nullum opus malum omnino consensit, vel
facti, vel dicti, vel cogitati, quamvis ipsa concupiscentia
moveatur, quae alio modo peccati nomen accepit,
quod ei consentire peccare sit, nobisque moveatur
invitis: subtiliter quidem ista discernit, sed videat
quid agatur de dominica oratione, ubi dicimus: <hi>Dimitte
nobis debita nostra:</hi> quod, nisi fallor, non opus esset
dicere, si nunquam, vel in lapsu linguae, vel in oblectanda
cogitatione, ejusdem peccati desideriis aliquantulum
consentiremus; sed tantummodo dicendum esset, <hi>Ne nos inferas in tentationem, sed libera nos a
malo  
 <note>(Matth. VI, 12, 13)</note>
            </hi>. Nec Jacobus apostolus diceret, <hi>In multis offendimus omnes 
 <note>(Jacobi III, 2)</note>
            </hi>. Non enim
offendit, nisi cui mala concupiscentia contra justitiae
rationem appetendo seu vitando, faciendum vel dicendum
vel cogitandum aliquid, quod non debuit, sive
fallens, sive praevalens persuadet. Postremo, si excepto
illo Capite nostro, sui corporis salvatore, asseruntur
vel fuisse, vel esse in hac vita aliqui homines justi
sine aliquo peccato, sive nunquam consentiendo desideriis
ejus, sive quia pro nullo peccato habendum est,
quod tantum est, ut hoc pietati non imputet Deus
<pb n="0317"/>
(quamvis aliter sit beatus sine peccato, aliter autem
beatus cui non imputat Dominus peccatum <note>(Psal. XXVI,
9.)</note>, non nimis existimo reluctandum. Scio enim quibusdam
esse visum, quorum de hac re sententiam
non audeo reprehendere, quanquam nec defendere
valeam. Sed plane quisquis negat, nos orare debere,
<pb n="0318"/>
ne intremus in tentationem (negat autem hoc qui
contendit ad non peccandum gratiae Dei adjutorium
non esse homini necessarium, sed sola lege accepta
humanam sufficere voluntatem); ab auribus omnium
removendum, et ore omnium anathemandum esse non
dubito.

</p>
          </div3>
        </div2>
      </div1>
</body>
  </text>
</TEI>
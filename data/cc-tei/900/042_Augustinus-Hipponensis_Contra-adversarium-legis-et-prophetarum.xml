<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Contra adversarium legis et prophetarum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.CoAdLeE</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head> <hi>LIBER PRIMUS.</hi> In quo Veteris Testamenti loca calumniose reprehensa vindicantur.</head>

<div2>
          <head>CAPUT PRIMUM.</head>
<div3>
            <head>1.</head>
            <p>
 Libro, quem misistis, fratres
<pb n="0603"/>dilectissimi, nescio cujus haeretici, invento, sicut
scripsistis, in platea maritima, cum venalis codex ipse
ferretur, et concurrentibus turbis periculosa curiositate
et delectatione legeretur, ut quanto possem compendio
responderem, prius quaesivi cujusnam esset
erroris. Non enim soli Manichaei Legem Prophetasque
condemnant; sed et Marcionistae, et alii nonnulli
quorum sectae non ita innotuerunt populis christianis.
Iste autem, cujus nomen in eodem libro non comperi,
detestatur Deum mundi fabricatorem: cum Manichaei,
quamvis librum Geneseos non accipiant, atque blasphement,
Deum tamen bonum fabricasse mundum,
etsi ex aliena natura atque materia, confiteantur. Sed
quanquam non mihi apparuerit, cujus sectae sit iste
blasphemus, defendenda est adversus ejus linguam
Scriptura divina, quam maledicis disputationibus insectatur.
Et quoniam quoquo modo christianum se
videri cupit, unde et ex Evangelio et ex Apostolo ponit
aliqua testimonia; etiam Scripturis ad Novum Testamentum
pertinentibus refellendus est: ut ostendatur
in reprehensione veterum inconsiderantius quam
versutius insanire.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Ac primum, quod pius poterat
religioso, quaerit iste impius ore sacrilego, quomodo
accipiendum sit quod scriptum est, <hi>In principio fecit
Deus coelum et terram <note>(Gen. I, 1)</note>
            </hi>: quanquam non addiderit, <hi>terram,</hi> 
 de qua post loquitur. Quaerit ergo:
<pb n="0604"/> <hi>Quo principio? ejusne quo idem Deus esse coepit, an ex
eo quo illum esse vacuum taeduit?</hi> 
 Cui respondetur, quia
nec Deus esse coepit, nec eum vacationis suae taeduit,
qui neque aliquando non fuit, nec cessando torpuit,
nec operando laboravit: nec sine coelo sedis indiguit,
nec facto coelo sedem tanquam finitis erroribus peregrinus
invenit. Potens est enim beatissime manere in
semetipso; templo autem suo quod sunt omnes sancti,
et Angeli et homines, sic impertiri habitationem
suam, ut illi ex ipso habeant tale bonum quo beati
esse possint, non ex eis ille talem domum sine qua
beatus esse non possit. Aut ergo sic intelligendum
est quod scriptum est, <hi>In principio fecit Deus coelum
et terram,</hi> ut principium sit ex quo esse coeperunt;
non enim Deo coaeterna semper fuerunt, sed facta
initium ex quo esse inciperent acceperunt: aut certe
quia in principio sibi coaeterno fecit Deus coelum et
terram, hoc est, in unigenito Filio. Ipse est enim
Sapientia, de qua dicit Apostolus: <hi>Christum Dei Virtutem
et Dei Sapientiam <note>(I Cor. I, 24)</note>
            </hi>. Et Deo qui fecit
coelum et terram, dicitur in Psalmo: <hi>Omnia in Sapientia
fecisti <note>(Psal. CIII, 24)</note>
            </hi>. Aut si de Psalmo iste
non vult accipere testimonium, Apostolum audiat de
Christo loquentem: <hi>Quia in ipso condita sunt omnia,
in coelo et in terra, visibilia et invisibilia <note>(Coloss. I, 16)</note>
            </hi>.</p>
          </div3>
<div3>
            <head>3.</head>
            <p>
 Deus igitur nec coepit esse, nec desinet: sed
opera ejus quaedam incipientia certo fine esse desistunt,
sicut tempora et temporalia; quaedam incipientia
<pb n="0605"/>
permanebunt, sicut ipsa sanctorum hominum, quam
percepturi sunt, vita aeterna. Quod iste non vidit, qui
putavit esse dicendum ac definiendum, nullum esse
sine fine principium: nec ipsum potuit attendere numerum,
cujus initium est ab uno, et finis in nullo.
Nullus quippe numerus quamlibet magnus, vel dicitur,
vel si dici jam non potest, cogitatur, cui non addi
possit ut major sit. Et puto quod iste, quamlibet haeresim
sub nomine Christi teneat contra Christum, vitam
sibi promittit in Christo, utique beatam, cujus
tunc poterit esse principium, cum vitae hujus miserae
finis fuerit. Respondeat itaque, beata illa vita, quam
non negat habituram vel habere principium, utrum
habitura, an non habitura sit finem? Si dixerit habituram,
quomodo se audebit dicere christianum? Si
dixerit non habituram, ubi est quod ausus est dicere,
nullum esse sine fine principium?
</p>
          </div3>
        </div2>

<div2>
          <head>CAPUT III.</head>
<div3>
            <head>4.</head>
            <p>
 Quaerit etiam: <hi>Si mundus iste
bonum aliquid est, cur non olim ex initio ab eo factum
est, quod melius fuit?</hi> Quasi se ipso aliquid melius Deus
fecerit mundum: aut ideo non debuerit hoc bonum
fieri, quia non est aequale facienti. Quod autem quaerit,
cur non istud olim ex initio factum sit; responsum
habeat, Imo vero olim ex initio factum est: ex
initio utique suo, non Dei, cui nullum est initium. Si
autem hoc initium significari potuit, eo quod dictum
est, <hi>In principio fecit Deus:</hi> quid est quod calumniatur
velut interrogans, in quo principio fecerit; cum
ipse rursus quaerat, cur non olim ex initio factum sit?
Proinde sua verba illi replicanda sunt. Nam sicut ipse
propter id quod scriptum est, <hi>In principio fecit Deus
coelum et terram,</hi> argumentatur et dicit, <hi>In principio
igitur quo? ejusne quo idem Deus esse coepit, an ex eo
quo illum esse vacuum taeduit?</hi> ita et nos ad id quod
ait, <hi>Cur non istud olim ex initio factum est ab eo?</hi> respondeamus,
et dicamus ei, Ex initio igitur quo? ejusne
quo idem Deus esse coepit, an ex eo quo illum esse
vacuum taeduit? Hoc quippe illi displicet, quod non
olim ex initio Deus fecerit coelum, cum dicit, <hi>Cur non
olim ex initio?</hi> Tanquam ex illo initio facere debuerit,
ex quo est ipse qui fecit. Cur non hic timuit, ne dicendo,
ex initio ex quo est ipse Deus, eum debuisse
facere coelum, diceretur ei: Habet ergo Deus initium,
ac per hoc secundum sententiam tuam habebit et finem;
tu enim dixisti, nullum esse initium sine fine?
Porro si Deus caret initio, quomodo faceret aliquid
ex initio ex quo ipse est? Ac per hoc ex initio fecit
illo ex quo fecit, id est, ex quo coepit esse quod fecit.
Aut ergo deus ipsorum nihil boni unquam fecit: aut
secundum istum, quodcumque boni fecit, ex illo initio
fecit ex quo ipse est; et habenti initium, metuendus
est finis: aut sanctae Scripturae verbis debet acquiescere,
et intelligere Deum, qui ex nullo coepit esse
principio, fecisse coelum in principio, vel ex quo coelum
esse coepit, vel in Filio; qui Judaeis interrogantibus,
quis esset, principium se esse respondit <note>(Joan.
VIII, 25)</note>.
<pb n="0606"/>
</p>
          </div3>
<div3>
            <head>5. </head>
            <p>
Nisi forte dicturus est, aliud initium, aliud vero
esse principium. Si ergo ita esset scriptum, In initio
fecit Deus coelum et terram; nihil contra hoc iste moveretur,
qui dixit, <hi>Cur non olim ex initio factum est?</hi> 
quandoquidem legeret, In initio fecit Deus; non existimans
impium, si credatur Deus habere initium, sed
non habere principium. Quod si ita est, emendetur
hoc auctore Evangelium, ubi scriptum est: <hi>In principio
erat Verbum.</hi> Cur enim non etiam hic iste dicat,
In principio igitur quo? ejusne quo idem Verbum esse
coepit? Et quia Deus erat Verbum, potest etiam sic
dicere, quemadmodum in hoc libro dixit: Ejusne quo
idem Deus esse coepit? Dicat hic, si placet, etiam illam
definitivam suam, ubi audit, <hi>In principio erat Verbum:</hi> 
dicat etiam hic, si audet, <hi>Nullum est principium
sine fine;</hi> ut ab ipsis etiam Manichaeis, qui eum fortasse,
quia inimicum Legi Prophetisque reperiunt, libentissime
legunt, judicetur insanus. Quia vero displicet
ei Deus qui fecit mundum, cur non displicet
per quem factus est mundus? De Christo enim scriptum
est: <hi>In hoc mundo erat, et mundus per eum factus
est <note>(Joan. I, 1, 10)</note>
            </hi>.
</p>
          </div3>
        </div2>

<div2>
          <head>CAPUT IV.</head>
<div3>
            <head>6.</head>
            <p>
 Intelligat utique Deum facere
bona posse, bonis autem a se factis egere non posse:
unde nec faciendis eguit, qui factis non eget. Sed
summe bonus fecit omnia, sibi quidem imparia, sed
tamen bona. Bonum quippe etiam non summum, imo
vero etiam infimum, nisi a summo bono esse non posset.
Nimis autem de Deo male sentit, qui propterea
bonum esse aliquid negat, quia aequale Deo non esse
cognoscit. Ita enim non erit ille summum, sed infimum
bonum, si quidquid eo minus est, jam non est
bonum. Porro si in rebus quas condidit, ea quae sunt
prima bona valde sunt imparia Conditori, quia ille
fecit, haec facta sunt; profecto qui talibus non eguit
ad augendam beatitudinem suam, multo minus inferioribus
atque omnino infimis eguisse credendus est.
Quae tamen fecit tanquam bonorum omnium constitutor.
Nam Dominus Jesus, per quem factus est mundus,
non sola coelestia, sed etiam terrestria, eorumque
terrestrium quae videntur exigua, Deum creasse
et creare sic indicat, cum dicit: <hi>Si ergo fenum agri
quod hodie est, et cras in clibanum mittitur, Deus sic
vestit; quanto magis vos modicae fidei <note>(Matth. VI, 30)</note>
            </hi>?
Unus ergo atque idem Deus est institutor coeli et
terrae, stellarum et herbarum, quidquid mensura,
forma, ordine suo constat in coelo et in terra, quidquid
vivit in coelo et in terra, quidquid sentit in coelo
et in terra, quidquid intelligit in coelo et in terra.
Quae non solum illi a quo sunt condita, sed nec inter
se esse oportebat aequalia: et ideo sunt omnia. Nam
si essent aequalia, unum genus bonorum esset, non
omnia. Nunc vero ideo sunt omnia bona, quia sunt
aliis alia meliora, et bonitas inferiorum addit laudibus
meliorum: et in rerum bonarum inaequalitate ipsa
<pb n="0607"/>
est jucunda gradatio, ubi minorum comparatio ampliorum
est commendatio.
</p>
          </div3>
        </div2>

<div2>
          <head>CAPUT V.</head>
<div3>
            <head>7.</head>
            <p>
 Ea vero quae dicuntur mala, aut
vitia sunt rerum bonarum, quae omnino extra res bonas
 per se ipsa alicubi esse non possunt; aut supplicia
peccatorum, quae de justitiae pulchritudine veniunt.
Sed ipsa quoque vitia testimonium perhibent
bonitati naturarum. Quod enim malum est per vitium,
profecto bonum est per naturam. Vitium quippe contra
naturam est, quia naturae nocet: nec noceret,
nisi bonum ejus minueret. Non est ergo malum nisi
privatio boni. Ac per hoc nusquam est nisi in re aliqua
bona: et si non summe bona, quoniam summe
bona incorruptibilis et immutabilis perseverat, ut
Deus est; non tamen nisi in bona, quoniam non nocet
nisi minuendo quod bonum est. Ac per hoc bona sine
malis esse possunt, sicut ipse Deus, et quaeque superiora
coelestia: mala vero sine bonis esse non possunt.
Si enim nihil nocent, mala non sunt: si autem
nocent, bonum minuunt: et si amplius nocent, habent
adhuc bonum quod minuant: et si totum consumunt,
nihil naturae remanebit cui noceatur; ac per
hoc nec malum erit a quo noceatur, quando natura
defuerit, cujus bonum nocendo minuatur.
</p>
          </div3>
        </div2>

<div2>
          <head>CAPUT VI.</head>
<div3>
            <head>8.</head>
            <p>
 Utrum autem aliqua natura, hoc
est, substantia prorsus ad nihilum redigatur, disputatio
subtilissima est. Sed fides veracissima Deo cantat: <hi>Mutabis ea, et mutabuntur; tu autem idem ipse es <note>(Psal. CI, 27, 28)</note>
            </hi>.
Nec fecit igitur, nec regit mutabilia
bona, nisi immutabile bonum, quod est Deus.
Porro bona mutabilia propterea bona sunt, quoniam
a summo bono facta sunt; propterea mutabilia, quia
non de ipso, sed de nihilo facta sunt. Quamobrem et
ipsa mortalia, quamvis ex aliqua parte poenalia sint
eis quibus sola immortalitas potest perfectae beatitudinis
implere mensuram; habent tamen proprium
decoris locum in pulchritudine temporum: sed major
quam humanus est sensus, quo talis pulchritudo sentitur.
Fides tamen illa quae Deo suo dicit, <hi>Omnia in
mensura, et numero, et pondere constituisti <note>(Sap. XI,
21)</note>
            </hi>, quamvis amore vivendi conditionem mortis exhorreat,
Creatorem tamen omnium bonorum etiam
de bonis mortalibus laudat. Nam iste ipse qui reprehendit,
nec Deum esse credit, cujus terrena opera videt
esse mortalia, eumdem sermonem suum, qui
usque adeo illi placuit, ut eum litteris memoriaeque
mandaret, nisi vocibus ad sua quaeque verba pertinentibus,
et incipientibus tamen et deficientibus, implere
non posset: ita pulchritudinem disputationis, qua vult
persuadere, quidquid oritur et moritur bonum esse
non posse, nisi orientibus et morientibus syllabis non
potuit explicare. Quid ergo mirum si in tam magna
universitate naturae est aliquod infimum bonum in
ordinibus temporum, quod non permansione rerum,
sicut nonnulla sublimia spiritualia, sed pro decore sui
<pb n="0608"/>
generis, imo atque terreno exortu occasuque sit pulchrum?</p>
          </div3>
<div3>
            <head>9.</head>
            <p>
 Quae cum ita sint, non calumnietur dicenti Scripturae, <hi>Vidit Deus lucem quia bona est 
 <note>(Gen. I, 4)</note>
            </hi>. Non
solum enim lucem quam vocavit diem, et firmamentum
quod vocavit coelum, et solem et lunam et caetera
sidera; verum etiam ligna et herbas, et in aquis ac
terris quaecumque mortalia, et creavit Deus summe
bonus, et vidit quia bona sunt in genere atque ordine
suo. Nec timuit qui Spiritu Dei revelante scripsit hunc
librum, futuros impios reprehensores, vaniloquos, et
mentis seductores, primitus suae, deinde aliorum,
quos delectat blasphema loquacitas: quia et ipsos in
quantum homines sunt, in quantum corpore atque
anima rationali constant, in quantum membra corporis
eorum suis distinguuntur officiis, et concordissima
differentia in unitatem suae pacis mirabili ordinatione
consentiunt, in quantum anima eis naturali excellentia
praestat atque imperat, in quantum sensus carnis
quinque partitos implet ac vegetat, dissimili potentia,
sociali convenientia, in quantum etiam mente atque
ratione, quod bestialis anima non valet, potest sapere
atque intelligere, vidit Deus quia boni sunt; et ideo
creavit. Non enim tantum creatos postea vidit; sed et
creandos ante praevidit: et quod perversa voluntate
et caeco errore maligni sunt, non ideo vidit quod non
essent creandi; praevidit enim ubi sint ordinandi: et
sic eos ex eadem massa primae praevaricationis merito
damnata fecit vasa irae, si usque in finem in hac malignitate
perdurant, ut prosint vasis misericordiae <note>(Rom. IX, 22, 23)</note>,
quo per eorum acumina vanitatis
diligentius arcana veritatis inquirant. <hi>Magna</hi> quippe <hi>opera Domini, exquisita in omnes voluntates ejus 
 <note>(Psal.
CX, 2)</note>
            </hi>. Quid autem mirum est quia displicet humanae
stultitiae, quod opera sua placent divinae sapientiae?
Quid est enim aliud, <hi>Vidit lucem quia bona est,</hi> nisi
quia placuit ei?
</p>
          </div3>
        </div2>

<div2>
          <head>CAPUT VII.</head>
<div3>
            <head>10.</head>
            <p>
 Sed iste vaniloquus blasphemator,
qui scripsit librum sacrilegis conviciis plenum
(in quo utinam opus ejus displiceret ei, et non putaret
quia bonum est, sed videret quia malum est), videte
quid dixerit: <hi>Adeo antea nescivit,</hi> inquit, <hi>lux quid
esset, ut modo eam primum videns optimam judicaret.</hi> 
Ergo et Dominus Jesus quando auditis verbis Centurionis
miratus est, et dixit discipulis suis, <hi>Amen dico
vobis, non inveni tantam fidem in Israel <note>(Matth. VIII,
10)</note>
            </hi>, nescivit antea fides illa quid esset, ut tunc eam
primum videns optimam judicaret. An vero alius
eam in corde Centurionis operabatur, quam ipse qui
mirabatur? Et profecto amplius est unde possint blasphemare
insipientes et infideles, quod miratus est Jesus
quantamcumque hominis fidem, quam quod vidit
Deus lucem quia bona est. Potest enim quisque etiam
solita videre quia bona sunt, hoc est, sibi ea placita
comprobare: quisquis autem miratur, profecto secundum
consuetudinem qua homines loquuntur, inopinatum
<pb n="0609"/>
atque improvisum sibi esse significat quod
miratur. Sed Jesus qui omnia praesciebat, quod mirandum
aliis commendabat, mirando laudabat. Quid
autem Deus vidit a se factum, quod non in luce, quod
ipse est, prius vidit esse faciendum? Et quid tam necessario
sancta Scriptura toties repeteret, quam quod
vidit Deus bona esse quae fecit; ut hinc informaretur
pietas fidelium, non pro humano sensu, qui saepe etiam
bonis rebus offenditur, quarum causas atque ordinem
nescit, de creatura visibili atque invisibili judicare,
sed laudanti Deo credere et discere? Tanto enim
quisque facilius aliquid proficiendo cognoscit, quanto
religiosius, antequam cognosceret, Deo credidit. Vidit
ergo Deus lucem quam fecit, quia bona est, quoniam
quod faciendum placebat ut fieret, factum placuit ut
maneret, quantum cuique rei existendi sive manendi
a tanto fabricatore fuerat constituenda mensura. Sed
aliud est lux quod est Deus, aliud lux quam fecit Deus.
Incomparabiliter autem melior lux ipse qui fecit, nullo
modo indigens ea luce quam fecit. Et unde iste calumniatur,
cur non ista bona tam olim, quam olim est
ipse, fecerit Deus; hinc potius intelligendum est,
quod non ea fecerit eorum indigus, sine quibus esse
in sua perfecta beatitudine potuit sine initio sempiternus.
Ideo quippe istorum faciendorum causa sola
Dei bonitas fuit, quia necessitas ejus ulla non fuit.
Quidquid itaque iste conviciatur Deo, quod velut tunc
primum lucem viderit qui fuisset lucis ignarus, quam
sit insulsum et vanum videret, si lucis ipse intus aliquid
haberet.
</p>
          </div3>
        </div2>

<div2>
          <head>CAPUT VIII.</head>
<div3>
            <head>11.</head>
            <p>
 Quin etiam stultitiae scribentis
assignat, quod tenebras dixerit sine initio semper
fuisse, lucem vero initium sumpsisse de tenebris:
quasi legerit in eo libro, cui calumniatur, tenebras
sempiternas; cum scriptum sit, <hi>In principio fecit
Deus coelum et terram: terra autem erat invisibilis et
incomposita, et tenebrae erant super abyssum.</hi> Ex illo
ergo tenebrae esse coeperunt, ex quo confusa moles
coeli esse coepit ac terrae, antequam facta esset lux,
qua illuminaretur quod sine luce fuerat tenebrosum.
Quid autem inconveniens, si mundanae materiae fuerant
tenebrosa primordia, ut accedente luce melius
quod factum est redderetur; et tanquam proficientis
hominis, quod postea futurum erat, hoc modo significaretur
affectio? Quanquam qui munere Dei potuerit
perspicacius ista rimari, inveniet fortasse in creatura,
quae ita facta narratur sine intervallis temporalium
morarum, distinctum mirabiliter ordinem rerum. Neque
enim materies omnino nihil est, de qua in libro
Sapientiae legitur, <hi>Qui fecisti mundum de materia informi <note>(Sap. XI, 18)</note>
            </hi>.
Non ergo quia informis dicta est,
omnino nihil est: nec Deo fuit vel ipsa coaeterna,
tanquam a nullo facta: nec alius eam fecit, ut haberet
Deus de qua faceret mundum. Absit enim ut dicatur
omnipotens non potuisse facere, nisi unde faceret,
<pb n="0610"/>
inveniret. Ergo et ipsam Deus fecit. Nec mala est putanda,
quia informis: sed bona est intelligenda, quia
formabilis, id est, formationis capax. Quoniam si boni
aliquid est forma, nonnihil est boni esse capacem
boni. Sicut vox confusa est clamor sine verbis, vox
vero articulata fit cum formatur in verba: est ergo
illa formabilis, ista formata; illa quae formam capit,
ista quae habet: nam quid horum unde fiat, in promptu
est. Neque enim quisquam dixerit de verbis fieri sonum
vocis: sed potius de voce fieri verba sonantia
quis non intelligat?
</p>
          </div3>
        </div2>

<div2>
          <head>CAPUT IX.</head>
<div3>
            <head>12.</head>
            <p>
 Nec putandus est Deus informem
prius fecisse materiam, et intervallo aliquo interposito
temporis formasse quod informe prius fecerat:
sed sicut a loquente fiunt verba sonantia, ubi non
prius vox informis post accipit formam, sed formata
profertur; ita intelligendus est Deus de materie quidem
informi fecisse mundum, sed simul eam concreasse
cum mundo. Non tamen inutiliter prius narratur
unde aliquid fit, et postea quod inde fit; quia
etsi potest utrumque simul fieri, non simul potest
utrumque narrari.
</p>
          </div3>
        </div2>

<div2>
          <head>CAPUT X.</head>
<div3>
            <head>13.</head>
            <p>
 Sive ergo prius nomine coeli et
terrae, vel terrae invisibilis et incompositae atque
abyssi tenebrosae, materies ipsa informis significata
est rerum notarum appellationibus; quia ipsa prorsus
ignota est humanis sensibus, et vix utcumque intelligitur,
cum res in deterius commutantur; tanquam ei
propinquet quidque deformius, nec perveniat tamen
ad illam informitatem quantulacumque vel visibilis
remanens vel intelligibilis species: sive per coelum
et terram generaliter prius insinuata sit spiritualis
corporalisque natura; sive aliquid aliud, quod hic
salva fidei regula intelligi potest: Deum tamen verum
et summum et bonum fecisse cuncta quae cernimus,
et quae meliora non cernimus, quamvis modus
quo ea fecerit comprehendi humana mente non possit,
dubitare fas non est. Sed cum istis indoctis blasphematoribus
Litterarum sacrarum non ea rationum
subtilitate agendum est, qua ista quaerenda sunt et
inter pacificos Dei filios disputanda.
</p>
          </div3>
        </div2>

<div2>
          <head>CAPUT XI.</head>
<div3>
            <head>14.</head>
            <p>
 Sed si putat iste adversus libros
Legis et Prophetarum se nosse, quod dicit se
scire, <hi>summum Deum incomparabilem splendorem incomprehensibilis
esse lucis:</hi> primo audire ab eo vellem,
cujus lucis existimet esse splendorem summum Deum;
utrum et ipsa lux Deus sit, et utrum Patrem intelligat
lucem, ejusque splendorem unigenitum Filium, quem
tamen confessus est summum Deum. Quod si ita
sentit, approbo et laudo. Sed quod eum quem credit
esse lumen de lumine, vel incomparabilem splendorem
incomprehensibilis lucis, non credit esse opificem
mundi, improbo et culpo: cum ibi legat, <hi>Mundus
per eum factus est;</hi> ubi legit, <hi>Erat lumen verum quod
illuminat omnem hominem venientem in hunc mundum</hi> 
<pb n="0611"/> <note>(Joan. I, 10, 9)</note>.
Improbo etiam, si nescit; magisque
improbo atque detestor, si scit, et insidiatur ut decipiat
nescientes in veteribus prius divinis Litteris
scriptum, <hi>Accedite ad eum, et illuminamini <note>(Psal.
XXXIII, 6)</note>
            </hi>; et, <hi>Praeceptum Domini lucidum, illuminans
oculos <note>(Psal. XVIII, 9)</note>
            </hi>; et, <hi>Illumina oculos meos, ne
unquam obdormiam in mortem <note>(Psal. XII, 4)</note>
            </hi>. Neque
enim hoc orabat homo utique mortalis, ne unquam
corpore moreretur, aut corporalibus oculis somnus
ne veniret optabat: sed eos utique oculos sibi illuminari
petebat, de quibus Apostolus dicit, <hi>Illuminatos
oculos cordis vestri <note>(Ephes. I, 18)</note>
            </hi>.</p>
          </div3>
<div3>
            <head>15.</head>
            <p>
 Porro, si huic displicet lucem initium sumpsisse
de tenebris, etiam hoc enim verbis garrulae
vanitatis exagitat; eidem apostolo hoc dicat, qui
scribens ad fideles ait: <hi>Fuistis aliquando tenebrae,
nunc autem lux in Domino <note>(Id. V, 8)</note>
            </hi>. Quis enim
hoc fecit, nisi ille, qui, cum tenebrae essent super
abyssum, dixit: <hi>Fiat lux; et facta est lux <note>(Gen. I, 3)</note>
            </hi>?
Quod apertius alio loco idem apostolus expressit, dicens: <hi>Deus qui dixit de tenebris lumen clarescere, claruit
in cordibus nostris 
 <note>(II Cor. IV, 6)</note>
            </hi>. Si autem hoc
putat Scripturis deesse propheticis, quod Filius sit
lumen de lumine, vel splendor lucis, legat quod in
eisdem Litteris legitur de Sapientia, <hi>Candor est enim
lucis aeternae <note>(Sap. VII, 26)</note>
            </hi>: aut illud in prophetico
Psalmo, <hi>Cantate Domino canticum novum; cantate Domino,
omnis terra: cantate Domino et benedicite nomen
ejus, bene nuntiate diem ex die salutare ejus <note>(Psal.
XCV, 1, 2)</note>
            </hi>. Quis est enim dies ex die, nisi Filius lumen
de lumine? Salutare autem Dei esse Christum
legat in Evangelio, dicente Simeone sene, quando
illum cognovit in manibus matris, carne minimum,
spiritu maximum, acceptoque in manus suas ait: <hi>Nunc dimittis servum tuum, Domine, secundum verbum
tuum in pace; quoniam viderunt oculi mei salutare tuum <note>(Luc. II, 29 et 30)</note>
            </hi>.
</p>
          </div3>
        </div2>

<div2>
          <head>CAPUT XII.</head>
<div3>
            <head>16.</head>
            <p>
 Hic si responderit, aliam esse
lucem de qua dictum est, <hi>Fuistis aliquando tenebrae,
nunc autem lux in Domino;</hi> quia spiritualis lux mentis
est ista, non carnis: aliam vero illam de qua scriptum
est, <hi>Dixit Deus, Fiat lux; et facta est lux;</hi> quae
ad oculos pertinet corporales: primo confitebitur a
luce summa, quod est ipse Deus, fieri potuisse qualemcumque
infimam lucem, bonam tamen. Deinde, unde
scit etiam qualis et quanta sit? postremo, utrum spiritualis,
an corporalis? Nisi forte fideles homines, qui
quamdiu sunt in corpore, peregrinantur a Domino <note>(II Cor. V, 6)</note>,
possunt jam merito ipsius fidei lux vocari,
et Angeli non possunt, qui semper vident faciem
Patris <note>(Matth. XVIII, 10)</note>? Unde ergo scit utrum talis
lux primitus facta sit? Unde scit quomodo in illa luce
vespere et mane possit intelligi? Quomodo denique
senario numero praesentata fuerit operibus Dei, et in
ea septima requieverit Deus, unde ad istos dies nobis
notissimos, qui solis circuitu revolvuntur, septenarii
ipsius numeri quaedam forma translata est? Sed et si
lux facta est corporalis, unde novit quomodo esse potuerit
<pb n="0612"/>
ante solem et ante firmamentum, quod coelum
postea nuncupatum est, remota ab aspectibus terrenorum
in superioribus partibus mundi, ut solus Deus
inter illam tenebrasque divideret? Nam inter istas tenebras
quae nobis faciunt notissimam noctem, et lucem
quae nobis facit notissimum diem, luminaria
nobis visibilia, ut dividerent, imperavit. Quis autem
ferat, quamvis non sit indignandum potius quam ridendum,
indicare istum nobis quod diem horae designent,
horas autem sol discernat atque disterminet,
et velle ut credamus quod Moyses ista nescierit, et
ideo diem antequam sol fieret nominaverit? Sed conveniant
homines ad librum istius audiendum, et proponatur
eis quid sit credibilius, utrum istum nescire
quamdam lucem et quemdam diem, quem sciebat
Moyses; an Moysen nescisse istam lucem ac diem,
quem non solum iste, verum etiam qui verba ejus
non intelligunt, sciunt.
</p>
          </div3>
        </div2>

<div2>
          <head>CAPUT XIII.</head>
<div3>
            <head>17.</head>
            <p>
 Quid, quod etiam de aquarum
congregatione ingerit nescio quis imperitissimus quaestionem?
imo vero non quaestionem, sed reprehensionem,
tanquam non recte dictum sit, <hi>Congregentur
aquae in congregationem unam, et appareat arida <note>(Gen.
I, 9)</note>
            </hi>; eo quod aquis omnia tenebantur: ignorans quemadmodum
aqua in aerios vapores tenuata rarescat,
et nebulosa caligine multum occupet spatii, exiguum
vero si congregata densetur, nec jam levis volitet,
sed gravis fluitet. Quid ergo mirum, si rara terram
texerat, spissata nudavit? Quid, si etiam divino nutu
in magnos sinus terrae subsedit, atque ita quidquid
naturae humidae per totum ejus jacebat, in partes concavas
confluens, recessit a caeteris, et quod operiebat
aperuit, congregata in humiliora succumbentia
qua mare interflueret et circumflueret, atque altiora
deserens qua orbis emineret? Omitto quod potest hic
intelligi significatum esse, quod informis illa materies
aquae vel abyssi vocabulo insinuata sit, et species acceperit
duorum istorum gravium elementorum, humoris
et humi: et ideo dictum esse, <hi>Congregetur
aqua,</hi> quoniam labilis et mobilis ei species data est; <hi>Appareat</hi> 
 autem <hi>arida,</hi> quia immobilis fixa est. Nam
illud quod magis Propheta libri hujus auctor intendit,
ut ejus narratio rerum factarum esset etiam praefiguratio
futurarum, non est contentiosis et infidelibus
sensibus ingerendum. Cum ergo tot exitus pie quaerentibus
pateant, ne temere tanta reprehendatur auctoritas;
unde iste, nisi diabolico instinctu, in eis rebus
eligit calumniari, quas non est idoneus perscrutari?
</p>
          </div3>
        </div2>

<div2>
          <head>CAPUT XIV.</head>
<div3>
            <head>18.</head>
            <p>
 Quod vero in hominis conditorem
Deum caecus et ingratus invehitur, et audet
dicere ei qui se finxit, <hi>Quare sic me fecisti?</hi> cum omnino
quomodo sit factus ignoret, multum praecipitis
mentis audacia est. Sed vasa irae permittuntur ista
garrire, ut tanquam de negligentiae somno excitentur
<pb n="0613"/>
vasa misericordiae <note>(Rom. IX, 20-23)</note>, et studio respondendi
pestilentibus maledictis, adhibeant curam salubribus
dictis. Ecce enim in eo quod reprehendit
iste hominis Conditorem, quia prohibuerit eum sumere
cibum dignoscentiae boni et mali <note>(Gen. II, 17)</note>,
tanquam eum pecoribus parem esse voluisset nescientibus
ista discernere, et hoc ei negasset cui potestatem
dedisset in bestias, quo solo homo superat
bestias; quam necessarium est vitae bene agendae,
quod discimus quaedam infeliciter disci, et felicius
nonnulla nesciri? Morbos enim et dolores quanto felicius
nesciremus? Si ergo medicus nos ab aliquo cibo
prohiberet, quo accepto aegrotaturos esse praesciret,
et ob hoc appellaret eumdem cibum dignoscentiae sanitatis
et imbecillitatis, eo quod per ipsum homo cum
aegrotare coepisset, experiendo dignosceret quid interesset
inter contractam malam valetudinem et perditam
sanitatem; quod utique melius ignorasset, et
in illa quam perdidit sanitate mansisset, credens medico
per obedientiam, non morbo per experientiam:
numquid talem medicum invidisse nobis ejusmodi
scientiam diceremus? Quis dubitet malum esse peccatum?
Et tamen cum laude dictum est de Domino
Jesu Christo, quia <hi>non noverat peccatum <note>(II Cor. V, 21)</note>
            </hi>.
Non ergo noverat hoc malum, atque ideo illam unde
Adam prohibitus est, boni et mali dignoscentiam non
habebat. Hic si quaeratur, Quomodo quod non noverat,
arguebat? neque enim peccata non arguebat: <hi>Omnia autem quae arguuntur,</hi> 
 sicut dicit Apostolus, <hi>a
lumine manifestantur <note>(Ephes. V, 13)</note>
            </hi>: quomodo igitur
a quo arguebantur, ignorabantur? Nonne rectissime
respondebitur, et noverat, et non noverat? Rectissime
omnino: noverat enim per sapientiam, non noverat
per experientiam. Huic itaque divinae sapientiae
credere debuit Adam, ut ab illa mali scientia quae fit
per experientiam, praecepto Dei obediens temperaret.
Sic enim malum nescisset, nisi fecisset. Fecit autem
sibi, non Deo. Nihil enim facere potuit voluntate inobedientiae,
nisi quod ipse pateretur lege justitiae.
Haec est namque poena inobedienti homini reddita in
semetipso, ut ei vicissim non obediatur nec a semetipso.
De qua re uberius in aliis, et maxime in quarto
decimo libro de Civitate Dei disputavimus.</p>
          </div3>
<div3>
            <head>19.</head>
            <p>
 Nunc autem breviter responderim ad id quod
ait iste, hominis institutorem a magno bono prohibuisse
quem fecerat, dum eum pecori similem sine
dignoscentia boni et mali esse voluisset. Haec enim
dignoscentia non est beati hominis sapientia, sed
miseri experientia: unde lignum nomen accepit, a
cujus cibo est homo prohibitus, ut obedientia commendaretur
quae maxima est virtus, et, ut sic dixerim,
omnium origo materque virtutum, in ea natura
cui sic datum est arbitrium liberae voluntatis, ut eam
tamen necesse sit vivere sub potestate melioris.
Quanquam non defuerint quibus visum est illam dignoscentiam
boni et mali magnum aliquod bonum
<pb n="0614"/>
fuisse: cujus capaces nondum fuerunt qui hanc usurpantes
contra vetitum, per inobedientiam peccaverunt.</p>
          </div3>
<div3>
            <head>20.</head>
            <p>
 Quibus autem videtur sic hominem fieri debuisse,
ut peccare nollet; non eis displiceat sic esse factum,
ut non posset peccare si nollet. Numquid enim, si melior
esset qui non posset peccare, ideo non bene factus
est qui posset et non peccare? Aut vero usque adeo
desipiendum est, ut homo videat melius aliquid fieri
debuisse, et hoc Deum vidisse non putet; aut putet
vidisse, et credat facere noluisse; aut voluisse quidem,
sed minime potuisse? Avertat hoc Deus a cordibus
piorum. Si ergo ratio recta demonstrat, rationalem
creaturam illam esse meliorem, quae nulla inobedientia
deserit Deum, quam istam quae ita deseruit: sciat
quisquis hoc sapit, nec illam deesse coelestibus rebus
quae nunquam deserit Deum, nec istam ita esse factam
ut aliqua necessitate deserere cogeretur Deum; et
quia voluntate deseruit, nihil ex hoc diminutum sapientissimis
dispositionibus Dei, qui et malis bene et
perversis recte utitur, et de humano genere juste meritoque
damnato familiam sanctam atque numerosam,
non ejus merito, sed gratia sua factam, in aeternum
regnum se translaturum esse testatur.</p>
          </div3>
<div3>
            <head>21.</head>
            <p>
 Quae cum ita sint, nec Deus occultare debuit
lignum, quod propter consecuturam hominis miseriam,
si ex illo contra prohibitionem usurpato dignosceret
a quo bono decidisset, et in quod malum incidisset,
appellavit lignum dignoscentiae boni et mali.
Cur enim occultaret de quo mandatum dabat, et per
quod obedientiam commendabat? Nec ignarus fuit hominem
peccaturum: sed simul etiam, quid justi et
boni fuerat et de peccante facturus, summa utique
divinitate praescivit. Nec instituit quod obesset, si
homo sibi obesse noluisset: sed potius instituit quod
prodesset; quia homo non sine bona mercede obedientiam
custodisset, et non sine utili exemplo, ut
eam sancti ejus posteri custodirent, poenas inobedientiae
persolvisset. Nec voluit quod non potuit: hoc
enim voluit, ut aut obediens homo esset, aut inobediens
impune non esset. Nec infructuose voluit, quod
homo non fuerat servaturus, jubere: quia poena contemptoris
docuit alios obedire. Nec in homine pars
Dei restitit Deo: quia si hominis anima pars Dei esset,
nec a se ipsa, nec ab aliquo decipi, nec ad aliquid
male faciendum, sive patiendum, ulla necessitate
compelli, nec in melius vel deterius mutari omnino
potuisset.</p>
          </div3>
<div3>
            <head>22.</head>
            <p>
 Flatus autem ille Dei qui hominem animavit <note>(Gen. I, 7)</note>,
factus est ab ipso, non de ipso. Quia nec
hominis flatus, hominis pars est; nec homo eum facit
de se ipso, sed ex aerio halitu sumpto et effuso:
Deus vero potuit et de nihilo, et vivum rationalemque,
quod non potest homo. Quamvis nonnulli existiment
non tunc animatum primum hominem, quando
Deus in ejus faciem sufflavit, et factus est in
<pb n="0615"/>
animam vivam; sed tunc accepisse Spiritum sanctum.
Quodlibet autem horum credibilius ostendatur, unde
nunc longum est disputare; animam tamen non esse
partem Dei, nec de substantia et natura ejus creatam
sive prolatam, sed ex nihilo factam, dubitare fas non
est.
</p>
          </div3>
        </div2>

<div2>
          <head>CAPUT XV.</head>
<div3>
            <head>23.</head>
            <p>
 Non itaque, sicut ait iste blasphemus,
invenitur serpens in loco meliore quam
Deus, quia praevaluit decipere hominem quem fecerat
Deus <note>(Gen. III, 1-6)</note>. Nullo enim modo homo deciperetur,
si non in se exaltato corde recessisset a Deo.
Vera quippe, quoniam divina est, illa sententia: <hi>Ante
ruinam exaltatur cor <note>(Prov. XVI, 18)</note>
            </hi>. Et ubi contra
Deum exaltatur, ibi ab illo deseritur, et in se tenebratur.
Quid autem mirum, si dum tenebratur, nescit
quid sequatur: quoniam non a se ipso lumen est,
sed ab illo qui est lumen, illuminatur? Quod ergo
Deus semper invictus sit, etiam homo victus ostendit:
quia victus non fuisset, si ab invicto non recessisset.
Quomodo est autem victor hominis deceptor, cum a
semetipso sit etiam ipse deceptus? Unde et ille qui
decepit, et ille quem decepit, ambo decepti sunt, recedendo
ab eo qui non potest decipi; et ambo sunt
victi, recedendo ab eo qui non potest vinci. A quo
utique qui plus recedit, plus vincitur; quia tanto est
inferior, quanto deterior. Et ideo necesse est, ut qui
malum alteri prius inferendo vincere videtur, amplius
ipse bonum amittendo vincatur: nec fieri potest ut
ei sit locus melior, cum causa sit pejor. Et quod ad
tempus praevaluisse visus est diabolus homine superato,
etiam sic in aeternum victus est homine reparato.
Nec Dei confitentis verba sunt, sed potius exprobrantis: <hi>Ecce Adam factus est tanquam unus ex
nobis 
 <note>(Gen. III, 22)</note>
            </hi>. Sicut et Apostolus ubi dicit, <hi>Donate
mihi hanc injuriam <note>(II Cor. XII, 13)</note>
            </hi>, utique a contrario
vult intelligi, si adsit pronuntiator doctus, non
calumniator indoctus.</p>
          </div3>
<div3>
            <head>24.</head>
            <p>
 Porro autem, cui displicet peccator prohibitus
a ligno vitae, quid nisi impune vult male vivere? Nec
magnum erat Deo, et alio quolibet modo vitam subtrahere
homini quem vivere noluisset: sed quoniam
rationales animae de sapientia vivunt, quarum mors
est insipientia, hujus rei significandae gratia lignum
vitae in paradiso fructu suo mori hominem nec corpore
sineret. Quod ergo inde separatus traditus est
morti, consumendus aetate, quod nequaquam illi accidisset,
si semper eodem cibo frueretur, significatum
est quod prius ab spirituali vitae ligno propter peccatum
anima ejus exclusa est, et ita quadam sua interiore
morte jam mortua. Nam de sapientia scriptum
est: <hi>Lignum vitae est amplectentibus eam <note>(Prov. III, 18)</note>
            </hi>.
Quod iste non intelligens ait: <hi>Quatenus ergo ante maledictum
immortalis homo perpetuo vivere poterat, qui
nondum ex ista arbore cibum sumpserat?</hi> Quasi ei aliquis
dixerit, aut in illo libro alicubi legerit, quod
nondum Adam sumpserat ex cibo arboris vitae. Quin
potius intelligendus est, quoniam inde illi vita in corpore
perpetua suppetebat, ne vetustate consumeretur
<pb n="0616"/>
aetatis, ad hoc inde prohibitus, ut ex peccati poena
jam illi esset necessitas mortis.</p>
          </div3>
<div3>
            <head>25.</head>
            <p>
 <hi>Quomodo,</hi> inquit, <hi>ex Dei maledicto mori coeperit,
cum vita ipsa nunquam ex ipso initium sumpserit?</hi> 
Quasi optaverit ei Deus mortem, sicut homo homini:
ac non Dei verba ad sententiam pertineant punientis,
non ad iram maledicentis. Punire autem morte corporali,
fuit a vitae arbore separare, cum jam fuisset
spiritualiter mortuus, animo utique separatus ab alimento
sapientiae. Deus itaque quid ei contigisset in
animo, significare voluit, separando eum a ligno
vitae, quo significabatur sapientia.</p>
          </div3>
<div3>
            <head>26.</head>
            <p>
 <hi>Sed ista,</hi> inquit, <hi>arbor quae in paradiso vitae
fructus ferebat, cui proderat?</hi> Cui, nisi illis primis hominibus,
masculo et feminae, qui in paradiso fuerant
constituti? Deinde istis de paradiso pro merito suae
iniquitatis ejectis mansit ad memoriam significandae
spiritualis arboris vitae: quod est, ut diximus, ipsa
sapientia, beatarum cibus immutabilis animarum.
Utrum autem illo cibo vescatur nunc aliquis, nisi
forte Enoch et Elias, non temere asseverandum puto:
ligno tamen illo vitae, quod est in spirituali paradiso,
nisi alerentur animae beatorum, non pro munere
pietatis et fidelissimae confessionis, latronis animae
credentis in Christum legeremus paradisum eodem
die fuisse concessum: <hi>Amen,</hi> inquit, <hi>dico tibi, hodie
mecum eris in paradiso <note>(Luc. XXIII, 43)</note>
            </hi>. Esse autem
ibi cum Christo, hoc est esse cum vitae ligno. Ipse
est quippe Sapientia, de qua, ut superius commemoravi,
scriptum est, <hi>Lignum vitae est amplectentibus
eam.</hi> 
</p>
          </div3>
        </div2>

<div2>
          <head>CAPUT XVI.</head>
<div3>
            <head>27.</head>
            <p>
 Numquidnam et hoc refellendum
est, quod velut acute, ut sibi videtur, irridet?
Primo, Deum non praescisse quod contigit: deinde,
implere non valuisse quod magnopere cogitavit: tertio,
ad maledictum se convertisse superatum. Unde
scit Deum non praescisse quod contigit? An quia contigit?
Quinimo si non contigisset, nullo modo id praescisset
futurum, quia non erat futurum. Aut si propterea
putat non praescisse, quia si praescisset, ne
contingeret providisset: potest hoc et de Christo
dicere, qui talentum dedit homini nihil acquisituro;
quod propterea utique dederat, ut ejus augeretur
pecunia, quidquid est quod illa significat. Ergo quia
contigit ut ille sua pigritia nihil acquireret, hoc non
praescivit ille qui dedit? dicere etiam potest, non
implesse de hoc lucro Christum quod magnopere cogitavit.
Potest et illud tertium, ad maledictum se
convertisse superatum, quoniam dixit, <hi>Ligate illi manus
et pedes, et projicite eum in tenebras exteriores <note>(Matth. XXV, 15-30)</note>
            </hi>:
sicut de Adam dictum est, ut a
ligno vitae separatus morte etiam corporis plecteretur <note>(Gen. III, 24, 19)</note>.
Huic enim homini diserto,
deficientis maledictum, videtur potentis imperium.
<pb n="0617"/>
Dicat ergo impotentem Christum, quoniam de acquirenda
spirituali pecunia non potuit quod cupiebat
efficere: dicat aemulum ac malitiosum, quod servo
suo inviderit lucem ac salutem, quem projici jussit
in tenebras, ubi esset fletus et stridor dentium. Si
autem de Christo ista non dicit, ne hoc modo se indicet
non esse christianum; cur audet dicere de hominis
conditore et peccati merito damnatore, quod
non audet dicere de hominis redemptore, et si ejus
praecepta contempserit, poena aeternae mortis ultore,
eodem ipso scilicet? Nam in quem alium nisi in
Christum haec maledicta nesciens iste jaculatur?
quandoquidem ille ait, <hi>Si crederetis Moysi, crederetis
et mihi; de me enim ille scripsit <note>(Joan. V, 46)</note>
            </hi>. Quid
enim Pater sine Filio vel tunc fecit, vel unquam
facit? Si ergo salubriter, non solum bonitatem, verum
etiam severitatem Dei sancta Scriptura commendat,
quoniam et amatur Deus utiliter et timetur;
unde Apostolus eodem loco utrumque commemorat
dicens, <hi>Vides ergo bonitatem et severitatem Dei <note>(Rom. XI,
22)</note>
            </hi>: quid est quod iste insanus et praeceps, cum christianum
esse se jactet, hoc reprehendit in Deo Prophetarum,
quod in Deo invenit Apostolorum; quoniam
idem Deus est et illorum, et istorum?</p>
          </div3>
<div3>
            <head>28.</head>
            <p>
 Quod autem de illo commemoravi, quem pigrum
servum misit in tenebras exteriores severitas
Dei, ubi nec futurorum improvidus dicitur quia
tali pecuniam suam credidit, nec impotens quia ut
bene ageret non ipse rexit, ipse correxit, nec aemulus
ac malitiosus quod a luce separatum in tenebras
misit: hoc de omnibus poenis hominum, quae leguntur
in propheticis Libris inflictae fuisse peccantibus,
debet fidelis lector advertere. Hoc ergo etiam de diluvio.
Neque enim Dominus Jesus non tale aliquid
futurum in suo praenuntiavit adventu, quando ait: <hi>Sicut in diebus Noe manducabant, bibebant, novellabant,
aedificabant, nubebant, uxores ducebant; venit
diluvium et perdidit omnes: sic erit et adventus Filii
hominis 
 <note>(Luc. XVII, 26, 27)</note>
            </hi>. Hoc et de obduratione
cordis Pharaonis. Neque enim Novi Testamenti litterae
non dicunt de quibusdam: <hi>Tradidit illos Deus in
reprobam mentem, ut faciant quae non conveniunt <note>(Rom. I, 28)</note>
            </hi>.
Hoc de spiritu mendaci, quem Deus,
qui bene utitur etiam malis, justissimo judicio ad impium
regem decipiendum misit, sicut Michaeas propheta
sibi in visione prophetica demonstratum esse
testatur <note>(III Reg. XXII, 19-23)</note>. Neque enim dubitavit
tale aliquid dicere apostolus Paulus, cum se sciret
verissime dicere, ubi ait: <hi>Mittet illis Deus operationem
erroris, ut credant mendacio, et judicentur omnes
qui non crediderunt veritati, sed consenserunt iniquitati</hi> 
<pb n="0618"/> <note>(II Thess. II, 10, 11)</note>.
Hoc de facto per Moysen, cui
Deus dixit, <hi>Accipe omnes duces populi, et victima illos
Domino contra solem <note>(Num. XXV, 4)</note>
            </hi>: hoc est, in manifesto
per diem. Vel quod factum idolum Moyses ita
vindicavit, ut nec proximo suo quisque parceret,
ferro perimens impios <note>(Exod. XXXII)</note>. Neque enim et
Dominus Jesus non dixit: <hi>Eos autem qui noluerunt me
regnare sibi, adducite, et interficite coram me <note>(Luc. XIX,
27)</note>
            </hi>. Ubi profecto, quia mortem significat animarum,
magis est utique illa fidelibus horrenda et metuenda
quam corporum. Unde idem Dominus dicit: <hi>Nolite
timere eos qui occidunt corpus, animam autem non possunt
occidere; sed potius eum timete, qui potest animam
et corpus perdere in gehennam <note>(Matth. X, 28)</note>
            </hi>.</p>
          </div3>
<div3>
            <head>29.</head>
            <p>
 Hujus generis mortes, per quas animae mittuntur
in gehennam, si quis fideli mente, ut dignum est,
cogitaverit, valde viliter aestimabit quamlibet ingentissimam
stragem et sanguinis fluvios mortalium
corporum, quomodocumque quandocumque moriturorum.
Quas caedes iste exaggerans, et scholastica
vanitate describens, ad blasphemandum Deum, qui
talibus mortibus eos quibus hujusmodi terror utilis
fuerat, flagellabat, horrorem incutit mortalibus sensibus,
et aliquid se agere putat, calces adversus stimulum
jaciendo: ut cum de morte carnis accusat Dei
providentiam, morte cordis mittatur in gehennam.
Quis autem utriuslibet sexus homo non mallet gladio
trucidari, etiam illo modo quo trucidavit sacerdos
Phinees fornicarios, in ipso complexu nefariae voluptatis <note>(Num. XXV, 8)</note>,
terribile constituens adversus
exsecrandas libidines ultionis exemplum, propter
quod Deo maxime placuit: quis, inquam, non mallet
tali genere mortis interfici, quis non postremo igne
consumi, vel ferinis morsibus per ipsa pudenda laniari,
quam mitti in gehennam ignis aeterni? Cur
igitur Deus Christianorum peccantes talibus mortibus
puniat, ut post corporis interitum transitorium, sequatur
in gehenna sine fine supplicium, nisi quia
Testamenti utriusque unus est Deus? Nam possent
Judaei dicere adversus hujus impietatem, quantumlibet
exaggeret bella, caedes, vulnera, funera, sanguinem,
longe incomparabiliter Deo nostro eum Deum se
habere mitiorem, longe scilicet mitius punientem
transitoriis mortibus corporum, quam flammis perpetuis
gehennarum.</p>
          </div3>
<div3>
            <head>30.</head>
            <p>
 At enim propterea videtur huic Deus Legis et
Prophetarum, qui unus et verus est Deus, crimine
crudelitatis arguendus, quia propter levissimas causas
vel etiam erubescendas, poenam mortis vel corporalis
inflixit; quod David populum numerasset <note>(II Reg. XXIV)</note>;
quod infantes, sicut iste dicit, filii
Heli sacerdotis, de ollis vel cacabis Deo praeparatis
aliquid degustassent. Qua in re non disputo quantum
et quam perniciosum elationis vitium tam sancto
viro, ut vellet Dei populum numerare, subrepserit,
eorumque mortibus non aeternis, sed jam jamque humana
conditione venturis, et celeriter transituris,
<pb n="0619"/>
fuerit flagellatus, quorum fuerat multitudine inflatus.
Nec dico filios Heli non fuisse infantes, ut iste loquitur,
nesciens quid loquatur; sed ejus aetatis, qua
possent et deberent, pro sacrilego ausu quo se Domino
Deo in sacrificiis praeferebant, digna coercitione
cohiberi: quod neglectum Deus, non sibi consulens,
sed populo cui religio pietasque profuisset,
bello etiam vindicavit: ubi Dei timorem potuerunt
augere victuri, per eorum mortes, qui fuerant, etsi
senescerent, post non longa temporum spatia morituri.
Mortibus quippe corporum legimus alios etiam
mortuos, propter non sua, sed aliena peccata <note>(I Reg. II-IV)</note>:
ubi magis est in dolore cordis plaga viventium,
quam in resolutione carnis poena morientium; ubi
animae de corporibus exeuntes, habent causas suas
vel bonas vel malas, non propterea gravatae, quia
exutae: animarum vero morte alius pro alio plectitur
nemo. Sed hoc dico, quantum existimet iste fuisse
peccatum, quod in convivio nuptiali inventus est
homo vestem non habens nuptialem: puto si humana
consideratione ista metiamur, huic aliquantulum sufficere
debuit erubescere; et ut plurimum invitantis indignatio
protenderetur, vestem mutare compelli: et
tamen dictum est, <hi>Ligate illi manus et pedes, et projicite
eum in tenebras exteriores; ibi erit fietus et stridor
dentium <note>(Matth. XXII, 11-13)</note>
            </hi>. Sed dicet, Non
levem culpam significat, vestem non habuisse nuptialem,
quoniam ista parva magnarum signa sunt rerum.
Sic ergo et sacrificia visibilia, cum sint in terrenis
rebus exigua, magnarum et divinarum signa
sunt rerum: in quibus filii sacerdotis se ipsi Deo,
cujus honor in sacrificiis attenditur, praeferebant.
Non autem ille conviva se praetulit sponso; sed tantum
non congruit, quia nuptialem tunicam non habebat.
Verumtamen inter ipsas poenas, quibus utrumque
vindicatum est, ille quid distet advertit, quamque
incomparabiliter ista illam vincat intelligit, qui
corporalibus et temporalibus spiritualia et sempiterna
praeponit.</p>
          </div3>
<div3>
            <head>31.</head>
            <p>
 Verum quid opus est de mysticis significationibus
sacrificiorum vestisque nuptialis inconvenientem
carnalibus sensibus velle inculcare sermonem?
Ecce quod est manifestius proferamus: Evangelium
Legi veteri comparans Dominus, et non illud malum
quod homines ante didicerant, sed quod ipse docebat,
perfectius esse contestans: <hi>Audistis,</hi> inquit, <hi>quia dictum est antiquis: Non occides; qui autem occiderit,
reus erit judicio. Ego autem dico vobis: Quicumque
iratus fuerit fratri suo, reus erit judicio; qui
autem dixerit, Racha, reus erit concilio; qui autem dixerit,
Fatue, reus erit gehennae ignis 
 <note>(Id. V, 21, 22)</note>
            </hi>.
Quid tam parvum in peccatis, quam fratri dicere,
Fatue? Quid tam magnum in suppliciis, quam gehenna
ignis? Si in Lege vel Prophetis iste invenisset
aliquem, quoniam dixisset fratri suo, Fatue, lapidari
jussum fuisse divinitus, quantae Deum crudelitatis
argueret? Quis non autem, non dico lapidari, sed per
<pb n="0620"/>
singulos artus, imo per singula corporis frusta, paulatim
atque minutatim, vivens et sentiens dilaniari
consumique maluisset, quam gehennae ignibus mancipari?
Absit tamen ut crudeliorem quisquam dicat
Evangelii Deum quam Legis Deum, intelligens utriusque
esse unum et eumdem Deum, in Lege terrentem
carnalibus, in Evangelio spiritualibus poenis; et
ibi et hic fidelem, nusquam crudelem.</p>
          </div3>
<div3>
            <head>32.</head>
            <p>
 Quid illud? nonne si a Christo linguam reperiret
alienam in eumque blasphemam, et qualis est
hujus, impia garrulitate damnabilem, acerbius et
amarius exagitaretur, quam quod iste de obsonio sacrificii
praegustato, corporalem temporalemque poenam
pro sacrilegio sic indignatur ingestam; ubi venturum
se Dominus, et ad sinistram positis gentibus
minatur esse dicturum, <hi>Ite in ignem aeternum, qui paratus
est diabolo et angelis ejus?</hi> Hujus tanti supplicii
quaeris causam? <hi>Esurivi,</hi> inquit, <hi>et non dedistis mihi
manducare <note>(Id. XXV, 41, 42)</note>
            </hi>. Ecce pro esca temporali,
non ablata, sed non data, aeternum et horrendum
supplicium comminatur. Et recte, si consulas
veritatem. Perparvum est enim quod in eleemosynis
datur; sed cum pie datur, aeternum inde meritum
comparatur. Et ideo potius quia parvum est quod datur,
magna impietate non datur. Unde non mirum est
quod tantae sterilitati velut infructuosarum arborum,
ignis aeterni supplicium praeparatur. Si autem consulas
hominem, ut de suo respondeat tibi, omnis
homo mendax <note>(Psal. CXV, 11)</note>, contemnit culpam,
exaggerat poenam: illam quippe non videt mente
carnali, hanc exhorret carne mortali. Talis est iste
in omnium hominum, qui puniuntur vel corripiuntur
in Vetere Testamento, longe mitioribus quam leguntur
in Evangelio, corporalibus poenis. Quod enim
diluvium comparari aeternis ignibus potest? quae caedes,
quae vulnera, quae corporum mortes cruciatibus
sempiternis? Viginti quatuor millia cadentium, tanto
buccarum strepitu inflat insanus, quasi non innumerabilia
millia quotidie moriantur toto orbe terrarum?
Sed transitoria ista corporis mors est: quis
vero aestimare possit, quot millia stabunt ad sinistram
ex omnibus gentibus, quae sempiternis damnanda
sunt ignibus?</p>
          </div3>
<div3>
            <head>33.</head>
            <p>
 Eat iste et clamet ore aperto et oculis clausis,
quasi confessus sit Deus suam crudelitatem, quia dicit
per prophetam: <hi>Exacuam sicut fulgur gladium
meum, inebriabo sagittas meas sanguine, et gladius
meus manducabit carnes de sanguine vulneratorum <note>(Deut. XXXII, 41, 42)</note>
            </hi>.
De quibus verbis sic iste accusat
Deum, velut semper humanum sanguinem
esurientem, quasi dixerit, Inebriabo me sanguine;
aut, Manducabo carnes de sanguine vulneratorum.
Sed quantumlibet hanc utilem Dei comminationem
tanquam facinoris avidam, et, ut dicit, <hi>in sola crudelitate
malis tantummodo gloriantem,</hi> vanus et vesanus
exhorreat; quid aut quantum valet, verbis comparata
dicentis, <hi>Discedite a me, maledicti, in ignem aeternum,
<pb n="0621"/>
qui paratus est diabolo et angelis ejus?</hi> Ibi non
sanguine inebriabuntur sagittae; sed non satiabuntur
membris omnibus flammae: nec carnes gladius
manducabit, sensum doloris citius auferens mortuis,
quam inferens vulneratis; sed nemo cruciatibus
saltem moriendo subtrahitur, ne in moriente simul
etiam ipsa poena moriatur. Cur non hic dicit: <hi>Colendumne
istum an potius exsecrandum fugiendumque
esse dicemus?</hi> An timet de Christo ista dicere, ne
ipsius ignis aeterni supplicium non evadat, quo ille
impios praeparat mittere; et ignorat miser haec dicendo
de Deo Prophetarum, de ipso se dicere, cujus
tam tremendam severitatem in Evangelio formidat
offendere?
</p>
          </div3>
        </div2>

<div2>
          <head>CAPUT XVII.</head>
<div3>
            <head>34.</head>
            <p>
 Reprehendit etiam, quod
poenas impiorum significatas per uvam fellis et botrum
amaritudinis, et furorem draconum atque aspidum,
collectas dicit esse Deus apud se, et signatas
in thesauris suis, reddendas in tempore, cum lapsus
fuerit pes eorum <note>(Deut. XXXII, 32-35)</note>: ignorans thesauros
hic appellatas occultas dispositiones Dei, qui
disponit reddere unicuique secundum opera ejus.
Unde Apostolus dicit: <hi>Tu autem secundum duritiam
cordis tui et cor impoenitens, thesaurizas tibi iram in die
irae et revelationis justi judicii Dei, qui reddet unicuique
secundum opera ejus <note>(Rom. II, 5, 6)</note>
            </hi>. Apud quem enim
sibi thesaurizat iram cor impoenitens, nisi apud eum
qui vivos est judicaturus et mortuos? Neque enim nesciunt
etiam illi veteres Libri thesaurum desiderabilem,
de quo ibi scriptum est quod requiescat in ore
sapientis <note>(Prov. XXI, 20, sec. LXX)</note>. Et in Proverbiis
legitur, quia <hi>Deus thesaurizat diligentibus se salutem <note>(Id. VIII, 21)</note>
            </hi>;
et Isaias propheta dicit, <hi>In thesauris salus nostra: ibi sapientia et disciplina et pietas ad Dominum.
Hi sunt thesauri justitiae 
 <note>(Isai. XXXIII, 6)</note>
            </hi>. Sed
vaniloqui et mentis seductores adversantes Litteris
sacris, quas intelligere nolunt, eligunt ex eis aspera
quae ibi leguntur ad commendandam severitatem Dei;
et de Litteris evangelicis atque apostolicis lenia quae
ibi leguntur ad commendandam bonitatem Dei: et
apud homines imperitos hinc ingerunt horrorem, inde
quaerunt favorem: quasi difficile sit ut quisquam similiter
blasphemus atque impius eo modo adversetur
Novo Testamento, quo iste Veteri, carpens de Vetere
quibus ibi commendatur Dei bonitas, et e contrario
de Novo quibus ibi commendatur Dei severitas; et
clamet invidiosus atque venenosus: Ecce qui Deus
colendus est, <hi>misericors et miserator, longanimis et
multae misericordiae;</hi> qui <hi>non in finem irascetur, neque
in aeternum indignabitur;</hi> qui <hi>non secundum peccata
nostra fecit nobis, neque secundum iniquitates nostras
retribuit nobis;</hi> sed <hi>quantum distat oriens ab occidente,
longe fecit a nobis peccata nostra;</hi> qui <hi>sicut miseratur
pater filios, sic miseratur timentes se <note>(Psal. CII, 8-13)</note>
            </hi>;
qui dicit, <hi>Nolo mortem peccatoris, quantum ut revertatur
et vivat <note>(Ezech. XVIII, 23, et XXXIII, 11)</note>
            </hi>. Non ille
<pb n="0622"/>
qui propter lucrorum avaritiam, etiam eum servum
qui non perdidit talentum quod acceperat, tantum
quia non amplius acquisivit, ligatis manibus et pedibus
projici jussit in tenebras exteriores, ubi esset ei
fletus et stridor dentium <note>(Matth. XXV, 14-30)</note>: et
qui hominem non habentem vestem nuptialem de
convivio suo tollit, et similiter alligatum simili supplicio
punit <note>(Id. XXII, 11-13)</note>: et qui venientibus ad
se, et pulsantibus, et dicentibus, <hi>Domine, aperi nobis;</hi> 
respondet, <hi>Non vos novi;</hi> tantum quia oleum secum,
quod infunderent suis lampadibus, non tulerunt <note>(Id. XXV, 1-2)</note>:
et qui propter unum contumeliosum
verbum mittit in gehennam <note>(Id. V, 22)</note>: et qui pro
temporali cibo non accepto, igne damnat aeterno <hi>(XXV, 41, 42)</hi>.
Haec atque hujusmodi si quis vesana
mente sacrilegus, inde lenia, hinc aspera colligat;
ac sic homines utrarumque Litterarum imperitos a
Christo tanquam saevo et crudeli conetur avertere, et
ad Deum Prophetarum misericordem mitemque convertere;
nonne et huic ipsi qui hoc facit Veteri
Testamento, quod ab homine similiter sacrilego posset
fieri Novo, impurus atque impius apparebit? Qui
autem recte colit Deum, et profecto utriusque Testamenti
invenit unum Deum, et ejusdem unius Dei in
utroque diligit bonitatem, in utroque metuit severitatem:
in illo intelligens promissum Christum, in
isto accipiens redditum Christum.</p>
          </div3>
<div3>
            <head>35.</head>
            <p>
 Nonne prius in illis veteribus Libris lectum est,
non reddendum malum pro malo, ubi praecipitur ut
si jumentum inimici sui errare quisque invenerit, revocet
domino ejus; et si cecidisse in via, non pertranseat,
sed levet cum illo <note>(Exod. XXIII, 4, 5)</note>? Nonne
ibi prius scriptum est, quod Apostolus ponit: <hi>Si esurit
inimicus tuus, ciba illum; si sitit, potum da illi <note>(Prov. XXV, 21; Rom. XII, 20)</note>
            </hi>?
Nonne ibi prius homo
Dei Deo suo, quod ei utique scit placere, dicit: <hi>Domine Deus meus, si feci istud, si est iniquitas in manibus
meis, si reddidi retribuentibus mihi mala 
 <note>(Psal.
VII, 4, 5)</note>
            </hi>? Nonne ibi prius Jeremias propheta describit
sancti patientiam, praebentis percutienti se maxillam <note>(Thren. III, 30)</note>?
Nonne ibi prius per alium prophetam
praecipitur, ut malitiam unusquisque fratris
sui non reminiscatur <note>(Levit. XIX, 18)</note>? Quid est ergo
quod iste blasphemus haec tanquam contraria Veteri
Testamento de Novo colligit, aut utrasque Litteras
nesciens, aut ut decipiat imperitos, se scire dissimulans?
A quo tamen si quaeratur, utrum non reddat
malum pro malo, qui pro cibo non accepto in ignem
mittit aeternum; profecto turbabitur, et admonebitur
incomparabiliter esse mitius oculum pro oculo, dentem
pro dente homini auferre <note>(Exod. XXI, 24)</note>, ubi
mensura vindictae modum non transit injuriae, quam
propter non exhibitam humanitatem, tantam rependere
severitatem, ubi transitoria est culpa, et finem
non habet poena: atque ita discet, si pervicax non est,
in utroque Dei unius Testamento et amandam bonitatem
et timendam severitatem. Quamvis enim in
Vetere Testamento propter temporalium bonorum
promissionem malorumque comminationem, servos
<pb n="0623"/>
pariat temporalis Jerusalem; in Novo autem, ubi fides
impetrat charitatem, qua lex possit impleri non magis
timore poenae quam dilectione justitiae, liberos
pariat aeterna Jerusalem <note>(Galat. IV, 22-31)</note>: tamen et
illis temporibus fuerunt justi spirituales, quos non
occidebat littera jubens, sed vivificabat spiritus juvans <note>(II Cor. III, 6)</note>.
Unde et fides venturi Christi habitabat
utique in Prophetis, venturum praenuntiantibus Christum;
et nunc sunt plurimi carnales, qui vel haereses
faciunt non intelligendo Scripturas, vel in ipsa Catholica
aut adhuc parvuli lacte nutriuntur, aut tanquam
palea perseverans futuris ignibus praeparantur. Sicut
autem Deus unus et verus creator bonorum est et
temporalium et aeternorum, ita idem ipse auctor est
amborum Testamentorum; quia et Novum in Vetere
est figuratum, et Vetus in Novo est revelatum.</p>
          </div3>
<div3>
            <head>36.</head>
            <p>
 Ignoscendi autem misericors mansuetudo, propter
quam dictum est, non solum septies, verum etiam
septuagies septies fratri remittenda esse peccata, non
ad hoc valet ut sit iniquitas impunita, aut torpens et
dormiens disciplina, quod potius obsit quam diligens
vigilansque vindicta. Claves quippe regni coelorum sic
dedit Christus Ecclesiae, ut non solum diceret, <hi>Quae
solveritis super terram, erunt soluta et in coelis;</hi> ubi
apertissime bonum, non malum pro malo reddit Ecclesia:
verum et adjungeret, <hi>Quae ligaveritis in terra,
erunt ligata et in coelo;</hi> quia bona est et vindicandi justitia.
Illud enim quod ait, <hi>Si nec Ecclesiam audierit,
sit tibi tanquam ethnicus et publicanus;</hi> gravius est
quam si gladio feriretur, si flammis absumeretur, si
feris subrigeretur. Nam ibi quoque subjunxit, <hi>Amen
dico vobis, quae ligaveritis super terram, erunt ligata et
in coelis <note>(Matth. XVIII, 17-22)</note>
            </hi>: ut intelligeretur, quam
gravius sit punitus, qui velut relictus est impunitus.
Hic dicat iste, si placet, Siccine mandata Salvatoris
accepimus jubentis, <hi>Nemini reddideritis malum pro
malo; sed si quis vos percusserit in unam maxillam,
praebete et alteram;</hi> et, <hi>Dimittite injurias fratribus vestris <note>(Id. V, 39-44, et XVIII, 35)</note>
            </hi>?
Ecce ab hominibus non reddentibus
malum pro malo, alligatur homo amarius et
infelicius Ecclesiae clavibus, quam quibuslibet gravissimis
et durissimis ferreis vel adamantinis nexibus.
Absit, inquit, ut hoc dicam, quoniam christianus sum.
Hoc si vere esset, nec illa dixisset. Quoniam Deus
Prophetarum quorum scripta blasphemat, ipse est
Deus Apostolorum quorum scripta blasphemare formidat.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>37.</head>
            <p>
 <hi>Sed David,</hi> inquit, <hi>Deum rogavit,
et non est exauditus, nisi oblato sacrificio, ut hominibus
qui non peccaverant, parceretur <note>(II Reg. XXIV)</note>
            </hi>: <hi>et ideo non est credendus Deus verus, qui sacrificiis delectatur.</hi> 
Jam de poena occisorum hominum, quibus
quandoque morituris mors illa non obfuit, et eorum
tamen mortibus cor regis sese extollentis merito vaputavit,
superius respondimus. De sacrificio autem
valde iste nihil sapit: et ideo fallitur, quia jam sacrificia
talia non offert Dei populus Deo, posteaquam
<pb n="0624"/>
venit unicum sacrificium, cujus umbrae fuerunt illa
omnia, non hoc improbantia, sed hoc significantia.
Sicut enim res una multis locutionibus et multis linguis
significari potest; sic unum verum et singulare
sacrificium multis est antea sacrificiorum significatum
figuris. De quibus singulis hic disputare quam sit longum,
videtis. Unum tamen sciant insipientes, tardi
ad intelligendum, et praecipites ad reprehendendum,
quod daemon sibi sacrificium non exigeret, nisi Deo
vero deberi sciret. Falsus enim Deus sic se vult honorari
ab eis quos decipit, quomodo verus Deus ab
eis quibus consulit: et maxime sacrificium est quod
praecipue debetur Deo. Nam obsequia caetera quae divinitati
exhibentur, ausi sunt sibi etiam superbiae fastu
homines arrogare. Rarissimi autem commemorantur,
qui sibi ut sacrificaretur, cum regia potestate possent,
ausi fuerint imperare. Quicumque tamen ausi sunt,
per hoc se deos haberi voluerunt. Sacrificiis autem
Deum non egere, quis nescit? Sed nec laudibus nostris
eget. Verum sicut nobis, non illi, utile est laudare
Deum; sic nobis, non illi, utile est offerre sacrificium
Deo. Quoniam singulari et solo vero sacrificio pro
nobis Christi sanguis effusus est: ideo primis temporibus
ad hoc sacrificium talibus significationibus prophetandum,
immaculatorum animalium sacrificia Deus
sibi jussit offerri; ut quemadmodum illa immaculata
erant a corporum vitiis, ita speraretur immolandus
esse pro nobis, qui solus immaculatus fuerat a peccatis.
Quae tempora per prophetam sic praenuntiantur: <hi>Deus deorum Dominus locutus est, et vocavit terram,
a solis ortu usque ad occasum; ex Sion species decoris
ejus.</hi> 
 Et paulo post in eodem psalmo: <hi>Audi, populus
meus, et loquar tibi; Israel, et testificabor tibi: quoniam
Deus Deus tuus ego sum. Non super sacrificia tua arguam
te; holocausta autem tua in conspectu meo sunt
semper. Non accipiam de domo tua vitulos, neque de
gregibus tuis hircos. Quoniam meae sunt omnes bestiae
silvae, pecora in montibus et boves. Cognovi omnia volatilia
coeli, et species agri mecum est. Si esuriero, non
dicam tibi: meus est enim orbis terrae et plenitudo ejus.
Numquid manducabo carnes taurorum, aut sanguinem
hircorum potabo? Immola Deo sacrificium laudis, et
redde Altissimo vota tua.</hi> Et iterum in fine psalmi ejusdem: <hi>Sacrificium,</hi> 
 inquit, <hi>laudis honorificabit me, et
ibi via qua ostendam illi salutare Dei <note>(Psal. XLIX)</note>
            </hi>. Jam
de hoc salutari Dei, quod ipse sit Christus, supra commemoravi
atque monstravi <note>(Supra, n. 15)</note>. Quod est
autem sacratius laudis sacrificium, quam in actione
gratiarum? Et unde majores agendae sunt Deo gratiae,
quam pro ipsius gratia per Jesum Christum Dominum
nostrum? Quod totum fideles in Ecclesiae sacrificio
sciunt, cujus umbrae fuerunt omnia priorum genera
sacrificiorum. Isti autem vaniloqui reprehensores Veteris
Testamenti, etiam si caetera quae commemoravi
de hoc psalmo minus intelligunt, sufficiat eis quantum
ad praesentem quaestionem attinet, quia Deus
Prophetarum, qui Deus est etiam Apostolorum, non
manducat taurorum carnes, nec sanguinem potat hircorum.
<pb n="0625"/>
Talem quippe eum noverant sancti, qui pleni
ejus Spiritu ista dicebant. Unde illud quod David obtulit,
ut populo parceretur, umbra erat futuri, qua
significatum est, quod per unum sacrificium, cujus
illa figura erat, saluti populi spiritualiter parcitur.
Ipse est enim Christus Jesus, <hi>qui traditus est,</hi> sicut
Apostolus dicit, <hi>propter delicta nostra, et resurrexit
propter justificationem nostram <note>(Rom. IV, 25)</note>
            </hi>: propter
quod etiam dicit, <hi>Pascha nostrum immolatus est Christus <note>(I Cor. V, 7)</note>
            </hi>.
</p>
          </div3>
        </div2>

<div2>
          <head>CAPUT XIX.</head>
<div3>
            <head>38.</head>
            <p>
 Unde autem iste probare conatus
est, evidenter servisse daemoniis, qui sacrificiis
ea promeruit, volens hoc intelligi de sancto David,
ibi evidentius quanta fraude imperitorum animis insidietur
ostendit. Adhibuit enim Apostolum testem, eo
quod dixerit, <hi>Videte Israel carnaliter: nonne qui edunt
hostias, participes sunt altaris? Quid ergo? dico quod
idolum sit aliquid? Sed qui sacrificant, daemonibus
sacrificant.</hi> Quod non ita scriptum est: sed ita, <hi>Videte
Israel secundum carnem: nonne qui de sacrificiis manducant,
socii sunt altaris? Quid ergo? dico quia idolis
immolatum est aliquid, aut idolum est aliquid? Sed quia
quae immolant</hi>, <hi>daemoniis, et non Deo, immolant. Nolo
vos socios daemoniorum fieri.</hi> Potuit autem accidere, ut
secundum interpretationum varietatem non in rebus,
sed in verbis, quod ego dixi, <hi>secundum carnem;</hi> alii
codices habeant, <hi>carnaliter:</hi> et quod ego dixi, <hi>qui de
sacrificiis manducant;</hi> aliqui habeant, <hi>edunt hostias;</hi> 
quod ipse posuit: et quod ego, <hi>socii sunt altaris;</hi> habeant
aliqui, <hi>participes sunt altaris:</hi> et quod ego posui, <hi>Quid ergo? dico quia idolis immolatum est aliquid?</hi> 
minus ille posuerit, aut minus codex ejus habuerit;
et ideo tantummodo posuit, <hi>quia idolum est aliquid.</hi> 
Quod vero sequitur multum ad rem pertinet, quia id
aliter posuit. Ait enim Apostolus: <hi>Sed quia quae immolant,
daemoniis, et non Deo, immolant.</hi> Iste autem
dixit, <hi>Sed qui sacrificant, daemonibus sacrificant:</hi> quasi
omnes qui sacrificant, non sacrificent nisi daemonibus.
Non enim ait Apostolus, Qui sacrificant; sed, <hi>quae sacrificant;</hi> 
vel, sicut a me positum est, <hi>immolant:</hi> illi
scilicet qui idola colunt; <hi>quae sacrificant, daemoniis, et
non Deo, sacrificant,</hi> sive, <hi>immolant.</hi> Et ideo subjunxit, <hi>Nolo vos socios daemoniorum fieri:</hi> 
 eos quippe ab
idololatria prohibebat. Propter quod eis ostendere
voluit, ita illos fieri socios daemoniorum, si idolothyta
sacrificia manducaverint, quomodo Israel carnalis socius
erat altaris in templo, qui de sacrificiis manducabat.
Ideo quippe addidit, <hi>carnaliter,</hi> vel, <hi>secundum
carnem;</hi> quia est Israel spiritualiter, vel secundum
spiritum, qui veteres umbras jam non sequitur, sed
eam consequentem quae illis umbris praecedentibus significata
est veritatem. Hinc enim coepit, ut hoc diceret: <hi>Propter quod, dilectissimi mihi, fugite ab idolorum
cultura.</hi> 
 Deinde secutus ostendit, ad quod sacrificium
jam debeant pertinere, dicens: <hi>Quasi prudentibus dico,
judicate vos quod dico. Calix benedictionis quem
<pb n="0626"/>
benedicimus, nonne communicatio est sanguinis Christi?
Panis quem frangimus, nonne communicatio est corporis
Domini? Quia unus panis et unum corpus multi sumus;
omnes enim de uno pane participamus <note>(I Cor. X, 14-20)</note>
            </hi>.
Et propter hoc subjunxit, <hi>Videte Israel secundum carnem:
nonne qui de sacrificiis manducant, socii sunt altaris?</hi> 
Ut intelligerent ita se jam socios esse corporis
Christi, quemadmodum illi socii sunt altaris. Et quia
ut hoc diceret, ab idololatria prohibebat; unde locus
iste sermonis ejus, sicut commemoravi, sumpsit exordium:
ne putarent ideo non esse curandum, si de
sacrificiis ederent idolorum, quia idolum nihil est,
existimantes sibi haec velut superflua non nocere, confirmavit
quidem et ipse nihil esse idolum: nec ideo
se ista prohibere, quia idolis immolantur quae non habent
sensum; sed quia <hi>quae immolant,</hi> inquit, id est,
idolorum cultores, <hi>daemoniis, et non Deo, immolant.
Nolo vos socios daemoniorum fieri.</hi> Istum sensum veritas
ipsa declarat: quia in templo cui serviebat carnaliter
Israel, non utique idolum colebatur. Nam si sacrificia
quae in illo templo secundum veterem Legem
offerebantur Deo, tanquam idolorum sacrificia damnarentur,
vel tanquam daemoniis immolata, nullo modo
ipse Dominus Christus leproso quem mundaverat, diceret: <hi>Vade, ostende te sacerdoti, et offer munus quod
praecepit Moyses in testimonium illis 
 <note>(Matth. VIII, 4)</note>
            </hi>.
Nondum enim dederat pro sacrificiis illis omnibus sui
corporis sacrificium, nondum suscitaverat sui corporis
templum. Nec de illo templo ejiciens eos qui boves
et columbas vendebant, diceret: <hi>Domus mea domus
orationis vocabitur; vos autem fecistis illam speluncam
latronum <note>(Id. XXI, 13)</note>
            </hi>.
</p>
          </div3>
        </div2>

<div2>
          <head>CAPUT XX.</head>
<div3>
            <head>39.</head>
            <p>
 Sane de apocryphis iste posuit
testimonia, quae sub nominibus apostolorum
Andreae Joannisque conscripta sunt. Quae si illorum
essent, recepta essent ab Ecclesia, quae ab illorum
temporibus per episcoporum successiones certissimas,
usque ad nostra et deinceps tempora perseverat,
et immolat Deo in corpore Christi sacrificium
laudis, ex quo <hi>Deus deorum locutus vocavit terram, a
solis ortu usque ad occasum.</hi> Haec quippe Ecclesia est
Israel secundum spiritum; a quo distinguitur ille
Israel secundum carnem, qui serviebat in umbris sacrificiorum,
quibus significabatur singulare sacrificium
quod nunc offert Israel secundum spiritum, cui
dictum atque praedictum est, <hi>Audi, populus meus, et
loquar tibi; Israel, et testificabor tibi <note>(Psal. XLIX, 2, 7)</note>
            </hi>:
et caetera, quae jam supra commemoravi. De hujus
enim domo non accipit vitulos, neque de gregibus
ejus hircos. Iste immolat Deo sacrificium laudis, non
secundum ordinem Aaron, sed secundum ordinem
Melchisedec. Quod in eo psalmo positum est, quem
Dominus Jesus in Evangelio de se conscriptum esse
testatur, quaerens a Judaeis respondentibus Christum
filium esse David, quod solum de illo carnaliter noverant,
quomodo eum David in Spiritu dixerit Dominum.
Tunc enim hujus psalmi commemoravit exordium: <hi>Dixit Dominus Domino meo, Sede a dextris meis,
<pb n="0627"/>
donec ponam inimicos tuos scabellum pedum tuorum.</hi> 
Ibi quippe et hoc dictum est: <hi>Juravit Dominus, et non
poenitebit eum, Tu es sacerdos in aeternum secundum
ordinem Melchisedec <note>(Matth. XXII, 42-45; Psal. CIX,
1, 4)</note>
            </hi>. Noverunt qui legunt, quid protulerit Melchisedec,
quando benedixit Abraham <note>(Gen. XIV, 18, 19)</note>:
et si jam sunt participes ejus, vident tale sacrificium
nunc offerri Deo toto orbe terrarum. Dei autem juratio
incredulorum est increpatio. Et quod Deum
non poenitebit, significatio est quia hoc sacerdotium
non mutabit. Mutavit quippe sacerdotium secundum
ordinem Aaron. Unde alius propheta dicit ad eum
qui carnaliter est Israel: <hi>Non est mihi voluntas</hi> i <hi>n
vobis, dicit Dominus omnipotens, et hostiam non accipiam
de manibus vestris.</hi> Ecce quod est secundum ordinem
Aaron. Cur autem hoc non accipiat, addit, et dicit: <hi>Quia ab ortu solis usque ad occasum glorificatum est
nomen meum in gentibus, et in omni loco incensum
offertur nomini meo, et hostia pura; quia magnum est
nomen meum in gentibus, dicit Dominus omnipotens <note>(Malach. I, 10, 11)</note>
            </hi>.
Ecce quod est secundum ordinem
Melchisedec. Incensum enim quod est graece <foreign xml:lang="greek">,</foreign>
sicut exponit Joannes in Apocalypsi, orationes sunt
sanctorum <note>(Apoc. V, 8)</note>. Deus quippe ille, sicut canitur
in Psalmo, qui <hi>vocavit terram, a solis ortu usque
ad occasum;</hi> cui terrae, id est, cui populo diffuso a
solis ortu usque ad occasum, diceret, <hi>Non accipiam
de domo tua vitulos; immola Deo sacrificium laudis <note>(Psal. XLIX, 2, 9, 14)</note>
            </hi>:
ipse per hunc prophetam quod
certissime futurum erat jam velut factum praedicans
ait, <hi>Ab ortu solis usque ad occasum glorificatum est
nomen meum in gentibus, et in omni loco incensum
offertur nomini meo, et hostia pura; quia magnum est
nomen meum in gentibus.</hi> </p>
          </div3>
<div3>
            <head>40.</head>
            <p>
 Non enim sicut hominem poenitet Deum; sed
sicut Deum: quemadmodum non sicut homo irascitur,
nec sicut homo miseretur, nec sicut homo zelat;
sed omnia sicut Deus. Poenitentia Dei non est post
errorem: ira Dei non habet perturbati animi ardorem:
misericordia Dei non habet compatientis miserum
cor, unde in latina lingua nomen accepit: zelus
Dei non habet mentis livorem. Sed poenitentia Dei
dicitur, rerum in ejus potestate constitutarum hominibus
inopinata mutatio: ira Dei est vindicta peccati:
misericordia Dei est bonitas opitulandi: zelus
Dei est providentia, qua non sinit eos quos subditos
habet, impune amare quod prohibet. Unde iste qui
tam loquaciter exagitavit Dei poenitentiam, discat
primo, vix inveniri aliquid quod digne de Deo dici
possit; sed plurima et pene omnia nos de illo dicere
loquendi necessitate, quae magis homines ex hominibus
metiuntur, sicut autem intelligenda de illo sunt
vix a paucis et spiritualibus intelliguntur. Propter
quod providentissime Scriptura divina de illo ineffabili
loquens ad quaedam etiam verba descendit, quae
jam hominibus et ipsis carnalibus, cum de Deo sermo
est, videntur absurda et indigna: ut cum timentur
ista sic accipi, quomodo in hominibus solet, et discutiuntur
<pb n="0628"/>
quemadmodum de Deo bene accipi possint,
ibi discatur etiam illa quae humanis sensibus in eisdem
Scripturis Deo digna videbantur, non secundum
hominum mores intelligi vel credi oportere. Cito enim
videtur poenitentia, sicut ab hominibus agitur, non
cadere in Deum: sed non cito videtur etiam misericordia,
sicut homines miserentur, non cadere in
Deum. Ex illo ergo quod requirendum fatetur, discit
homo et hoc requirere, quod jam sufficere arbitrabatur.
Sic ergo quando eum poenitet, non mutatur, et
mutat; sicut quando irascitur, non movetur, et vindicat;
et quando miseretur, non dolet, et liberat; et
quando zelat, non cruciatur, et cruciat.</p>
          </div3>
<div3>
            <head>41.</head>
            <p>
 Numquid autem in libris Testamenti novi desunt
haec verba, quae si accipiantur sicut in hominibus
intelligi solent, nullo modo congruunt divinitati,
et gravem pariunt offensionem? Cum enim de
Christo verissime dicat evangelista, quod <hi>non opus
habebat ut ei quisquam testimonium perhiberet de homine;
ipse enim sciebat quid esset in homine <note>(Joan. II,
25)</note>
            </hi>; cur ipse quibusdam dicit, <hi>Nescio vos <note>(Matth.
XXV, 12)</note>
            </hi>? Ipsos denique sanctos suos cum praescierit
et elegerit ante mundi constitutionem: quid est quod
dicit Apostolus, <hi>Nunc autem cognoscentes Deum, imo
cogniti a Deo <note>(Galat. IV, 9)</note>
            </hi>; quasi nunc eos cognoverit,
quos antea nesciebat? Quod vero ait, <hi>Spiritum
nolite exstinguere <note>(I Thess. V, 19)</note>
            </hi>, tanquam exstingui
Spiritus possit, quis ferat, nisi qui ea prudenter intelligit?
Nonne in Evangelio scriptum est: <hi>Qui credit
in Filium, habet vitam aeternam; qui autem incredulus
est Filio, non videbit vitam, sed ira Dei manet super
eum <note>(Joan. III, 36)</note>
            </hi>? Calumnietur ergo et huic verbo
iste blasphemus, et dicat: Qualis est qui irascitur,
cum scriptum sit, <hi>Iracundia viri, justitiam Dei non
operatur <note>(Jacobi I, 20)</note>
            </hi>? Calumnietur isto modo et
Apostolo dicenti, <hi>Numquid iniquus Deus qui infert
iram <note>(Rom. III, 5)</note>
            </hi>? Jam porro si quisquam diceret,
Confundetur Christus, et hoc eo tempore quo judicaturus
est vivos et mortuos; quis eum christianus
patienter audiret? Tamen in Evangelio, <hi>Qui me,</hi> inquit, <hi>confusus fuerit, et verba mea, in generatione ista
adultera et peccatrice, et Filius hominis confundetur
eum cum venerit in gloria 
 Patris sui cum Angelis
sanctis <note>(Marc. VIII, 38)</note>
            </hi>. Cur autem orantes dicimus, <hi>Sanctificetur nomen tuum 
 <note>(Matth. VI, 9)</note>
            </hi>, si semper
est sanctum; nisi quia verum est et quod scriptum
est de quibusdam, quia <hi>polluerunt nomen Domini Dei
sui <note>(Ezech. XLIII, 8)</note>
            </hi>? Et cur dictum est Domino, <hi>Memento
mei cum veneris in regnum tuum <note>(Luc. XXIII, 42)</note>
            </hi>,
si nihil obliviscitur; nisi quia non insipienter, sed
intelligenter ei dicitur, <hi>Oblivisceris inopiam nostram et
tribulationem nostram <note>(Psal. XLIII, 24)</note>
            </hi>? Ergo et scienter
nescit; et quod semper scivit, aliquando cognoscit;
et cum exstinguitur a negantibus, inexstinguibilis
permanet; et tranquille irascitur; et confundi
<pb n="0629"/>
non potest, etiam quando confunditur; et nomen ejus
pollui non potest, etiam quando polluitur; et oblivisci
non potest, etiam quando obliviscitur; et meminit,
etiam quando admonetur. Sic est ineffabilis.
Haec enim de illo dicuntur, de quo nihil ab homine
vel hominis satis digne et satis competenter dicitur.
Quae cum ita sint, quis religiosus non istum exsufflet
ut pulverem, quem projicit ventus a facie terrae <note>(Psal. I, 4)</note>;
qui tumens et elatus atque irruens in
oculos infirmorum, eosque perturbans, videtur sibi
aliquid dicere, arguendo verba in Vetere Testamento
quae non intelligit, nec intuendo quae in Novo
intelligit?</p>
          </div3>
<div3>
            <head>42.</head>
            <p>
 Hoc autem de poenitentia Dei, unde factum est
ut loqueremur, cum commemoraremus prophetiam
de Christo, ubi dictum est, <hi>Juravit Dominus et non
poenitebit cum, Tu es sacerdos in aeternum, secundum
ordinem Melchisedec,</hi> ad commendandum sacrificium
salutare, in quo pro nobis sacer sanguis effusus
est, cujus umbrae fuerant sacrificia, quae de pecoribus
immaculatis jussa sunt immolari: hoc ergo de
poenitentia Dei, ne sic eam putaret accipiendam, ut
ex eo quod non intelligit, in blasphemiarum latratus
rabidus insaniret, habebat unde commoneretur in
proximo. Ipse quippe commemoravit Deum dixisse: <hi>Poenitet me unxisse Sal in regem</hi>.
Hoc autem scriptum
est Samueli sancto dictum fuisse, per quem
Deus arguit Salem, quod homini quem Deus occidi
jusserat, pepercisset, exhibens velut misericordiam
contempta obedientia: quasi vero melius nosset quid
de homine fieri debuerit, quam ille qui hominem fecit.
Ubi quod saluberrimum est discimus, ut semper
divinum praeceptum, humanum in nobis vincat affectum.
Idem tamen Samuel cui dixerat Deus, <hi>Poenitet
me unxisse Sal in regem;</hi> dicit evidenter, Deum non
poenitere. Nam ita scriptum est: <hi>Et factum est verbum
Domini ad Samuel, dicens, Poenitet me quod constituerim
Sal in regem, quoniam aversus est a me, et
verba mea non custodivit:</hi> Et paulo post Sali dixit
ipse Samuel: <hi>Disrupit Dominus regnum Israel de manu
tua hodie, et dabit illud proximo tuo bono super te, et
dividetur Israel in duo: et non convertetur, neque poenitebit
eum; quoniam non est sicut homo, ut poeniteat
eum <note>(I Reg. XV, 11, 28, 29)</note>
            </hi>. Ecce qui noverat intelligere
Deum sine miseria miserantem, sine ira
irascentem, sine zelo zelantem, sine oblivione obliviscentem,
sine ignorantia nescientem, sine poenitentia
poenitentem: non iste qui secundum verbum Dei non
loquendo, et Litteras ejus non considerando, et voces
earum non advertendo, factus est mutus latrator,
caecus lector, surdus auditor.</p>
          </div3>
<div3>
            <head>43.</head>
            <p>
 <hi>Obliviosus,</hi> inquit, <hi>Deus et emortua memoria
arcum posuit in nubibus, qui iris dicitur, unde commoneatur
non amplius humanum genus delere diluvio <note>(Gen. IX, 12-17)</note>
            </hi>,
 <hi>quid agat omnino nesciens, cui merito
opus sit assiduo monitore.</hi> Iste vero non memoria, sed
anima mortua quid loquatur nesciens, si in rebus
<pb n="0630"/>
apertioribus calumniatur, quanto magis caligat in
nubibus, et delirare compellitur? Cui tamen ut cito
respondeam, ita dico Deum admoneri se voluisse,
quamvis non sit oblitus, sicut Christus doceri se voluit
ubi Lazarus positus fuerit, quamvis non esset
ignarus. Nolo enim dicere, quos arcus ille significet,
resplendens e nubibus fulgore, et radiis luminis quo
roscida illustratur obscuritas, grata quodam modo
confessione respondens; et quomodo Deus non perdat
orbem diluvio spirituali, dum est eorum memor,
quorum illuminatae nubes figuram gerunt: horum
enim nomina scripta sunt in coelis, ut memor sit eorum
Pater qui est in coelis; quoniam non de suo
lucere se sciunt, sed de sole justitiae, sicut illae nubes
de sole visibili. Sed ex illo quod commemoravi, urgendus
est, quomodo accipiat Dominum dicentem de
Lazaro, <hi>Ubi posuistis eum <note>(Joan. XI, 34)</note>
            </hi>; et locus ei,
tanquam ignoret, ostenditur. Nisi enim aliquid eum
ista, qua nesciens videbatur, inquisitione significasse
fateamur, quomodo praedicamus Christum non solum
scisse praesentia, verum etiam futura praescisse? Maxime
quia iste in eam se praecipitavit mirabili caecitate
sententiam, ut diceret, <hi>Nemo nisi ignarus interrogat?</hi> 
Ubi cogitare non potuit, quoties Christus interrogaverit.
Annon interrogat qui dicit: <hi>Quid vobis videtur
de Christo? cujus est filius <note>(Matth. XXII, 42)</note>
            </hi>? Quid hoc
testimonio manifestius? Quod si nimium durus est,
numquid etiam ibi negabit interrogasse Christum, ubi
se ipse interrogare testatur, dicens: <hi>Interrogabo vos
et ego unum sermonem; quem si dixeritis mihi, et ego
vobis dicam in qua potestate haec facio: Baptisma Joannis
unde erat? e coelo, an ex hominibus <note>(Id. XXI, 24,
25)</note>
            </hi>? Ubi nunc se abscondet loquacissimus contra
Deum, et desperatissimus disputator? Ubi est quod
ait, <hi>Nemo nisi ignarus interrogat?</hi> Ecce Christus ignarus
non est, et tamen interrogat. His nempe oculis
reprehendit Prophetarum Deum, quibus non videt
Christum. Sed in talibus interrogationibus apertissime
doctor est Christus. In his autem quando ait, <hi>Ubi posuistis
eum?</hi> et, <hi>Quis me tetigit <note>(Luc. VIII, 45)</note>
            </hi>? et si
quid dixisse hujusmodi legitur, videtur doceri velle
quod nescit, et tamen scit. Sic ergo et in illis Libris
Deus tanquam oblitus admonetur, sed tamen absit ut
quidquam unquam obliviscatur.</p>
          </div3>
<div3>
            <head>44.</head>
            <p>
 Quid illud ipsum quod dixit Dominus discipulis
suis, <hi>Gaudete, quia nomina vestra scripta sunt in
coelis <note>(Id. X, 20)</note>
            </hi>, nonne videtur tanquam ex illo arcu
qui refulget ex nubibus, velut quibusdam in coelo Deus
litteris admoneri? Nisi haec pie accipiantur, donec
fides impetret ut intelligantur, nonne ut fabulosa ridentur?
Quibus ridentibus, nisi insipientibus, et eo
ipso quo sapientes sibi videntur, magis magisque dementibus?
Quis enim cogitat quomodo ad memoriam
Dei scribantur in coelis sequentes Dominum, derelinquentes
autem Dominum scribantur in terra, de quibus
propheta Jeremias dicit: <hi>Universi qui derelinquunt
te, confundantur; recedentes</hi>, <hi>super terram scribantur</hi> 
<pb n="0631"/> <note>(Jerem. XVII, 13)</note>?
Quos bene intelligitur significasse
Jesus, quando Judaei victi atque confusi, cum
audissent, <hi>Qui sine peccato est, prior in illam lapidem
jaciat,</hi> unus post alterum recesserunt. Tunc autem ille
ostendens de quo numero essent, digito scribebat in
terra <note>(Joan. VIII, 7-9)</note>.
</p>
          </div3>
        </div2>

<div2>
          <head>CAPUT XXI.</head>
<div3>
            <head>45.</head>
            <p>
 <hi>Si putamus,</hi> inquit, <hi>merito conversationis
suae homines diluvii excepisse sententiam, et
Noe justum ad reparationem creaturae melioris esse servatum;
cur exinde pejores oriuntur, et in eosdem actus
vitae sordentis, humani generis etiam nunc nativitas revolvitur?</hi> 
Ita hoc dicit, tanquam vixerit cum eis qui
diluvio perierunt, et inde noverit quod nunc pejores
oriuntur. Sed sive in pejore, sive in eodem, sive in
meliore actu post diluvium genus versetur humanum,
puto Deo dimittendum esse judicium, qui novit retribuere
unicuique secundum merita ejus: non huic
cani rabido adversus Dominum suum latranti, vel
asino stulto adversus stimulum calcitranti. Apostolus
clamat, <hi>O altitudo divitiarum sapientiae et scientiae Dei!
quam inscrutabilia sunt judicia ejus, et investigabiles
viae ejus! Quis enim cognovit sensum Domini, aut quis
consiliarius ejus fuit <note>(Rom. XI, 33, 34)</note>
            </hi>? et iste illi cui
nullus est consiliarius, audet esse adversarius. Quid
autem interest, morituris cunctis, quantum ad mortem
attinet corporis, utrum singillatim, an simul omnes
pariterque moriantur; nisi quod cum singuli moriuntur,
et omnes mortem et omnes de mortuis
patiuntur dolorem; cum autem simul universos rapit
unus interitus, saltem nemini relinquitur luctus? Verum
etiam altius in illo diluvio consilium Dei fuit,
quam cor infidelium vel novit vel capit. Sed nolo me,
apostolum Petrum potius audiat iste dicentem: <hi>In
diebus Noe cum fabricaretur arca, octo animas salvas
factas per aquam: quod et vos,</hi> inquit, <hi>simili forma
Baptisma salvos facit, non carnis depositio sordium; sed
conscientiae bonae interrogatio in Deum per resurrectionem
Jesu Christi <note>(I Petr. III, 20, 21)</note>
            </hi>. Ecce habet
expositum diluvii sacramentum. Ubi propterea est
additum, <hi>per resurrectionem Jesu Christi,</hi> ut diem intelligeremus
octavum, quod significavit in arca numerus
hominum: octavo enim die, hoc est, post
septimum sabbati Dominus resurrexit. Sic ergo illa
quae gesta commemorantur, si quis intelligit, etiam
prophetiae fuerunt. Sed iste praeter arcam, id est,
praeter Ecclesiam constitutus, submersus est diluvio,
non ablutus.
</p>
          </div3>
        </div2>

<div2>
          <head>CAPUT XXII.</head>
<div3>
            <head>46.</head>
            <p>
 De testimonio quoque Isaiae
prophetae calumniatur atque blasphemat, eo quod
dixerit, <hi>Filios genui et exaltavi, ipsi autem me spreverunt;</hi> 
et eosdem paulo post appellaverit semen
pessimum <note>(Isai. I, 2-4)</note>, tanquam se ostendens genitorem
malorum, cujus filii sunt semen pessimum: nesciens
ob hoc eos dici semen pessimum, quoniam gratiae
Dei qua ejus filii facti fuerant, peccando degeneres
exstiterunt, eorum filii facti quorum imitatores
esse voluerunt. Unde illis alio loco dicitur, <hi>Pater tuus
Amorrhaeus, et mater tua Cethaea <note>(Ezech. XVI, 3)</note>
            </hi>: quarum
<pb n="0632"/>
gentium sunt impietatem malitiamque sectati,
ex quibus tamen carnis originem non ducebant. Sed
solvat iste quaestionem evangelicam, ubi Dominus
dicit: <hi>Si vos cum sitis mali, nostis bona data dare filiis
vestris; quanto magis Pater vester qui in coelis est, dabit
bona petentibus se <note>(Luc. XI, 13)</note>
            </hi>? Dicat quemadmodum
sit bonus Deus malorum pater: utrumque
enim Veritas dixit. Annon erant mali quibus ait, <hi>Si
ergo vos cum sitis mali?</hi> Annon habebant Deum bonum
patrem quibus ait, <hi>Quanto magis Pater vester
qui in coelis est, dabit bona petentibus se?</hi> Porro si mali
appellati sunt propter peccata, sine quibus non est
in hac infirmitate mortalium quorumlibet etiam vita
justorum; quanto convenientius semen pessimum
diceretur, quod nasceretur impia voluntate, et moribus
exsecrabilibus pullularet?</p>
          </div3>
<div3>
            <head>47.</head>
            <p>
 <hi>Sed hunc,</hi> inquit, <hi>Deum Dominus Christus appellavit
arborem malam facientem fructus malos.</hi> Imo
vero hujus talia sentientis tanquam malae arboris,
iste ipse sermo blasphemus, fructus est malus. Nam
hominem malum dixisse Dominum arborem malam,
cujus fructus mali essent opera mala; et hominem
bonum arborem bonam, cujus fructus boni essent
opera bona <note>(Matth. VII, 15-20)</note>; id est, ipsas hominum
voluntates, vel malam mali hominis, vel bonam
boni hominis diversas esse arbores diversos fructus
ferentes, satis evidenter ipse testatur, dicens: <hi>Bonus
homo de bono thesauro cordis sui profert bona, et
malus homo de malo thesauro cordis sui profert mala.</hi> 
Quomodo autem diceret, <hi>Aut facite arborem bonam,
et fructum ejus bonum; aut facite arborem malam,
fructum ejus malum <note>(Id. XII, 35, 33)</note>
            </hi>; nisi homo posset
nunc in hoc, nunc in illud mutata voluntate
converti?
</p>
          </div3>
        </div2>

<div2>
          <head>CAPUT XXIII.</head>
<div3>
            <head>48.</head>
            <p>
 <hi>Sed ipse Deus,</hi> inquit, <hi>per
eumdem prophetam fatetur, et dicit, Ego sum Deus
faciens bona et creans mala <note>(Isai. XLV, 7)</note>
            </hi>. Ita plane:
ipse est enim Deus, de quo dicit Apostolus, <hi>Vides
ergo bonitatem et severitatem Dei <note>(Rom. XI, 22)</note>
            </hi>. Haec
autem severitas ejus damnabilibus mala est, quia
malum illis damnationis importat. Nam quia justa est,
alio modo reperitur bona: omne enim justum bonum.
Quam vero eleganter sibi videtur iste verba discutere
atque discernere, nesciens quid loquatur? Quandoquidem
hoc ipsum quod ita posuit hoc testimonium,
ut non diceretur, Faciens bona et mala; aut,
creans bona et mala; aut, creans bona et faciens
mala; sed, <hi>faciens bona et creans mala:</hi> vult vertere
in crimen; et conatur ostendere, quod fit, forinsecus
fieri; quod autem creatur, apud ipsum esse creatorem,
atque inde procedere: ut videlicet Deus Prophetarum
tanquam extranei a se boni factor aliquando
fuisse videatur, creator autem mali tanquam natura
malus de se ipso proferens quod creavit. Quae
verba si ex consuetudine consideremus locutionis
humanae, et fieri et creari, non solum filii quos de
semetipso quisque generat, verum etiam magistratus
dicuntur atque urbes, et quaecumque alia quae
non exeunt de gignente, sed forinsecus fiunt. Si autem
<pb n="0633"/>
quomodo Scripturae sanctae, quibus iste insidiatur,
loqui soleant, perscrutemur, aut hoc est facere
quod creare, a quo tamen distinguitur gignere; et
variandi verbi causa, non ad aliquam rerum differentiam
dici potuit, <hi>faciens bona et creans mala;</hi> cum
dici etiam posset, creans bona et faciens mala: aut
si ullam voluisset propheticus Spiritus hic esse distantiam,
multo accommodatius sic acciperentur haec
verba, ut intelligeremus id fieri, quod si non fieret,
omnino non esset; creari autem, ex eo quod erat
condi aliquid vel constitui, sicut diximus creari magistratus
atque urbes: nam et illi ex iis qui jam homines
erant constituuntur in honoribus, cum magistratus
creantur; et ligna et lapides quibus construuntur
urbes, utique jam erant, sed nondum in illam
rerum faciem, quam videmus in urbibus, quodam
ordine et compositione venerant; quod cum fit,
creari urbes dicuntur. Quod enim Graeci appellant <foreign xml:lang="greek">,</foreign>
 hoc nostri aliquando creare, aliquando constituere,
aliquando condere interpretantur, quod
saepissime idem significat in illis Litteris quod est facere.
Nam et <hi>fecit Deus hominem ad imaginem Dei,</hi> et <hi>Deus creavit hominem inexterminabilem 
 <note>(Sap. II, 23)</note>
            </hi>,
legimus: et si aliquando cum aliqua differentia dicitur,
hoc rectius potest interesse quod dixi, ut facere
sit quod omnino non erat; creare autem, ex eo quod
jam erat ordinando aliquid constituere. Ideoque hoc
loco dictus est Deus <hi>creans mala,</hi> quoniam peccantibus
ea convertit in malum dispositione severitatis
suae, quae bonitatis ejus largitate bona facta sunt.
Unde dicit apostolus Paulus: <hi>Christi bonus odor sumus
in omni loco</hi>, <hi>et in iis qui salvi fiunt, et in iis qui
pereunt: quibusdam quidem odor vitae in vitam, quibusdam
vero odor mortis in mortem.</hi> Sed cum continuo
sequatur, et dicat, <hi>Et ad haec quis idoneus <note>(II Cor. II,
15, 16)</note>
            </hi>? nonne importuni quodam modo sumus ingerere
ista carnalibus non studiosis, sed contentiosis,
nullo modo idoneis ea capere, quae utinam saltem
desinerent carpere?</p>
          </div3>
<div3>
            <head>49.</head>
            <p>
 Quantus quippe conflictus adversus Arianos
fuerat excitatus, ne unigenitum Filium dicerent esse
creaturam, idem putantes creatum esse quod genitum,
iste fortassis ignorat. Sed ut ejus regula fallax
atque distorta, ex eodem prophetico et evangelico
testimonio, quod ipse posuit, percussa frangatur; sic
Deus loquitur per prophetam: <hi>Ego creans lucem et
faciens tenebras, faciens pacem et creans mala <note>(Isai. XLV,
7)</note>
            </hi>. Quod ipse nec totum, nec sicut illic legitur, posuit.
Atque illud quidem facile dissimulandum est,
quod pro pace posuit <hi>bona;</hi> quoniam pax bona est.
Sed illud praetereundum non est, quia hujus sententiae
partem superiorem dolo potuit praeterire, ne diceret, <hi>creans lucem:</hi> 
 quia cum sit lux etiam confitente
ipso utique bona, ab eo creatam noluit confiteri,
quem non vult creare nisi mala. Magis ergo indifferenter
id positum debemus accipere, creare et
facere: distinctionis tamen, quam sibi iste fecit,
<pb n="0634"/>
regula fracta est; quoniam Deus Prophetarum, quem
de verbo quod non intelligit culpat, ibi legitur creator
bonorum, quod negat. Itemque ex Evangelio.
Nempe nobis tanquam plurimum suis partibus faveret,
opposuit quod Dominus ait, <hi>Arbor bona bonos
fructus facit, et arbor mala malos fructus facit <note>(Matth.
VII, 17)</note>
            </hi>. Cur ergo non secundum istum, Creat, dixit;
non, <hi>facit;</hi> si vera est ejus differentia, qua facientem
a creante distinguit dicens, quod fit, alienum esse a
faciente, quoniam de foris accedit; quod autem nascitur,
proprium ejus esse qui generat? Hinc enim
existimat Deum generatorem malorum, quia dictum
est, <hi>creans mala;</hi> putans quod et Ariani putaverunt,
in Scripturis illis nihil interesse, utrum generari dicatur
aliquid, an creari: sed certe in eo quod Dominus
arborem bonam fructus bonos, malam malos
non dixit creare, sed facere, videat iste suam regulam
fractam, et comprimat linguam. Quid enim stultius,
quam dicere, Deum Prophetarum esse arborem
malam, et id velle intelligi in eo quod Dominus ait, <hi>Arbor mala fructus malos facit:</hi> 
 et rursus dicere, <hi>Non
facit mala, sed creat; quia si faceret, aliena ab illo essent,
eique forinsecus accederent; cum vero creat, ipse
illa de seipso tanquam radicitus generat?</hi> Non ergo de
isto Deo Dominus ait, <hi>Arbor mala malos fructus facit:</hi> 
quoniam creat mala iste, non facit. Ecce qui audet
accusare Prophetas, qui ex Evangelio a se productis
testibus refragatur.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>50.</head>
            <p>
 Item verba quaedam ex libro
Deuteronomio, velut impura exhorrescens, impurus
exagitat: quasi Deus verecundari debuerit, pudenda
impiis irrogare vel praenuntiare tormenta, nec eo
comminari modo, ut diceret, <hi>Quae mollis in vobis et
tenera nimis fuerit, cujus experimentum non accepit pes
ejus ambulare super terram prae teneritudine et mollitie,
et zelabit oculo suo virum suum, et filium suum, et filiam
suam, et secundas suas, et quod exierit per femora
ejus comedet <note>(Deut. XXVIII, 56, 57)</note>
            </hi>. Imo vero quanto
est horribilius, tanto est terribilius. Neque enim a
Propheta monendo dictum est, sed minando: non
ut haec homines facerent; sed ne illa facerent quae
sensus perversus exercet, et ad haec pervenirent
quae sensus humanus exhorret. Quis autem digne
eloqui possit, quam sit mentis exsecrabilior foeditas,
poenas exhorrere meritorum, et merita non cavere
poenarum? Dicat plane Spiritus sanctus intaminatus
et intaminabilis, quod audire anima recusat immunda,
et esse non recusat immunda. Immunditiam quippe
aversatur carnis offensis sensibus carnis, et immunditiam
diligit suam exstinctis sensibus cordis. Dicat
haec Spiritus Dei, et per horrorem talia mala patiendi,
incutiat timorem malefaciendi.</p>
          </div3>
<div3>
            <head>51.</head>
            <p>
 Idem namque Spiritus etiam per Apostolum loquens,
sensus impios non est verecundatus offendere,
dum pios vellet instruere: ubi commemorata impietate
quorumdam, qua coluerunt et servierunt creaturae
potius quam Creatori, subjunxit, atque ait, <hi>Propter
<pb n="0635"/>
hoc tradidit illos Deus in passiones ignominiae. Nam feminae
eorum immutaverunt naturalem usum in eum usum
qui est contra naturam: similiter autem et masculi, relinquentes
naturalem usum feminae, exarserunt in appetitum
suum in invicem, masculi in masculos deformitatem
operantes, et mercedem mutuam quam oportuit erroris
sui, in semetipsis recipientes.</hi> Si quisquam inimicus
Apostoli vellet ex his verbis talia dicere, qualia dicit
ex Librorum veterum quibusdam locis iste blasphemus,
nonne haberet amplam materiam in qua loquaciter
insaniret; et quanto sibi viderentur disertiora
dicta, tanto detestabiliora maledicta jactaret; maxime
quia dictum est, <hi>Mercedem mutuam quam oportuit
erroris sui, in semetipsis recipientes?</hi> Oportuisse quippe
non est veritus dicere Apostolus, ut qui <hi>creaturae potius
quam Creatori servierunt, erroris sui mercedem,</hi> non
inviti haec turpia patiendo, sed libenter faciendo, reciperent:
judicio scilicet, non alicujus hominis immundissimi,
quem talia delectarent, sed justissimi
Dei, qui <hi>tradidit eos in passiones ignominiae;</hi> ut crimina
criminibus vindicentur, et supplicia peccantium non
sint tormenta, sed incrementa vitiorum. Sapiens autem
cum haec audit, ipsam magis in hac vita iram Dei
timet, qua homo non patitur quod acriter dolet, sed
facit quod turpiter libet; et ejus cui talia judicia displicent,
verba insana contemnit, quia in ipso poenam
Pharaonis, hoc est, indurati cordis agnoscit. Si enim
quosdam qui <hi>non probaverunt Deum habere in notitia,
tradidit Deus in reprobam mentem, ut faciant quae non
conveniunt <note>(Rom. I, 25-28)</note>
            </hi>; quid mirum, si et istum
qui divina blasphemat eloquia, tradidit Deus in reprobam
mentem, ut dicat quae non conveniunt? Sic
enim <hi>oportet haereses esse, ut probati,</hi> inquit Apostolus, <hi>manifesti fiant in vobis 
 <note>(I Cor. XI, 19)</note>
            </hi>. Sic vasa irae
locis congruis et temporibus ordinantur, ut etiam de
ipsis notas faciat Deus divitias gloriae suae in vasa misericordiae,
quae de massa ejusdem damnationis fiunt
in honorem, gratia illius, non meritis suis <note>(Rom. IX,
22, 23)</note>. Ille quippe donat prodesse nobis, non solum
quod docet veritas, verum etiam quod obstrepit vanitas;
ut cum respondetur inquietissimae vanitati, auscultetur
sincerissimae veritati.</p>
          </div3>
<div3>
            <head>52.</head>
            <p>
 De turpi maledicto arguit vanitas: sed turpe
non esse, quibusdam rebus turpibus nominatis cavendam
ostendere turpitudinem, misericors indicat veritas,
et vecors vincitur vanitas. Nam de turpi maledicto
potest a verbosis impiis reprehendi et apostolus
Paulus, ubi ait, <hi>Utinam et abscindantur qui vos conturbant <note>(Galat. V, 12)</note>
            </hi>!
quod etsi bene intelligentibus
benedictio magis apparet, ut fiant spadones propter
regnum coelorum; potest tamen garrula caecitas etiam
in Apostolo hoc reprehendere, contendens quod non
debuerit rem honestam turpi verbo enuntiare. Possunt
et ipsum Dominum, qui ejusdem continentiae donum
commendans ait, <hi>Sunt qui seipsos castraverunt propter
regnum coelorum <note>(Matth. XIX, 12)</note>
            </hi>. Legunt quippe isti
litteriones: sic enim potius quam litterati appellandi
<pb n="0636"/>
sunt qui legendo litteratos, nihil sapere didicerunt:
legunt ergo apud Ciceronem tale aliquid, unde sibi
videantur docte Christi verba culpare, perditi potius
quam periti. Ille namque cum doceret, in translatione
verborum obscoenitatem esse vitandam, <hi>Nolo,</hi> inquit, <hi>dici, morte Africani castratam esse rempublicam 
 <note>(Cic., de
Oratore, lib. 3)</note>
            </hi>. Sed si hoc verbum ipse quod vitari
volebat, ut vitandum ostenderet, non vitavit, et quod
dici noluit, coactus est dicere; quanto magis res quae
verbo eodem recte significatur, ut ab audiente possit
intelligi, suo verbo enuntiatur? Atque ut ad illud redeamus,
quod iste in Deuteronomio reprehendit: si
Cicero vir eloquentissimus et verborum vigilantissimus
appensor et mensor, quod dici noluit, dixit, ne
diceretur; quanto melius Deus magis morum quam
verborum pulchritudinem quaerens atque munditiam,
turpe aliquid non turpiter, sed minaciter dixit, ut hoc
horreretur, ne illud committeretur, propter quod ad
illa quae audire horroris est, veniretur? Et tamen cum
legitur, aures infidelitas claudit, avertit faciem, exasperat
vultum, linguam vibrat, blasphemias jaculatur.
Videte si non sunt isti ex isto genere hominum,
qui loquente Christo de Sacramento corporis et sanguinis
sui dixerunt: <hi>Durus est hic sermo; quis potest
eum audire?</hi> Nisi quod excusabiliores sunt, qui verba
divina quae non intelligebant, non in maledictione, sed
in benedictione horribilia non ferebant. Mirum enim
non est, si maledictum quando auditur, horretur; nec
exigendum est ut verbis non horrendis dicatur, quod
ad hoc dicitur, ut ab exhorrente timeatur: Dominus
autem talia dicebat, quae amari praeciperet, non timeri;
et tamen quae infidelitas sufferat, <hi>Caro mea vere
cibus est, et sanguis meus vere potus est;</hi> et, <hi>Nisi manducaveritis
carnem meam, et biberitis sanguinem meum,
non habebitis vitam in vobis <note>(Joan. VI, 61, 56, 54)</note>
            </hi>? Si
ergo Dei Sapientia, verbis sacramento congruis pascens
animam credentem, non curavit insipientiam
nauseantem; quanto magis eadem ipsa Sapientia, ubi
locus et tempus timoris fuerat, non amoris, salubrem
volens importare terrorem, non curavit insipientis
errorem, quamvis ejus praevideret horrorem? Quis
autem istorum spiritualem novit horrere animae foeditatem,
cum velut sua quadam fame atque egestate
compellitur comedere, quae de suis carnalibus cogitationibus,
tanquam de femoribus exeunt? Nam illius
maledicti, quod iste velut turpe reprehendit, rarus
effectus est; vix enim aliquando tam magnum est
flagellum famis, ut ad nefanda illa compellat: ista
vero fame, qua miserorum animae inopes veritatis ea
pro veritate comedunt, quae carnalibus sensibus pariunt,
usquequaque plena sunt omnia, tanto infelicius,
quanto nocet amplius, et horretur minus.</p>
          </div3>
<div3>
            <head>53.</head>
            <p>
 Sed puto me uni libro illius quem misistis, nostro
non uno, ne nimium prolixus sit, respondere debere:
proinde hic faciamus hujus finem, ut ex his quae
discutienda restant, alius inchoetur. Nescio quo enim
modo ita libri termino reficitur lectoris intentio, sicut
labor viatoris hospitio.
</p>
          </div3>
        </div2>
      </div1>

<div1>
        <head> <hi>LIBER SECUNDUS.</hi> In quo Novi Testamenti loca, quae Legis et Prophetarum Adversarius velut eis contraria collegit, discutiuntur.</head>
<div2>
          <head>CAPUT PRIMUM.</head>
<div3>
            <head>1.</head>
            <p>
 Jam nunc ea discutienda
<pb n="0637"/>sunt, quae iste de Novi Testamenti libris suffragari
sibi arbitratur adversus propheticas Litteras, tanquam
eas Apostoli Christi sua sententia condemnaverint.
Quod ergo profanas et aniles fabulas et genealogias
infinitas appellasse Apostolum existimat divina eloquia
Legis et Prophetarum, quia dixit, <hi>Profanas et
aniles fabulas devita <note>(I Tim. IV, 7)</note>
            </hi>; et alio loco, <hi>Ne
intendas fabulis Judaicis et genealogiis infinitis, quae
quaestiones praestant magis, quam aedificationem <note>(Id. I,
4)</note>
            </hi>: quis ita nisi haereticus multum caecus erraret? Cur
enim hoc Apostolus ipse non fecit, si has esse aniles
fabulas judicavit? Cur dicit ad Galatas, <hi>Dicite mihi,
sub Lege volentes esse, Legem non legistis? Scriptum est
enim quod Abraham duos filios habuit, unum de ancilla,
et unum de libera: quae sunt in allegoria; haec enim sunt
duo Testamenta <note>(Galat. IV, 21-24)</note>
            </hi>: et ad Corinthios, <hi>Nolo enim vos ignorare, fratres, quia patres nostri omnes
sub nube fuerunt, et omnes per mare transierunt, et omnes
per Moysen baptizati sunt in nube et in mari, et omnes
eumdem cibum spiritualem manducaverunt, et omnes
cumdem potum spiritualem biberunt: bibebant enim de
spirituali sequente petra</hi>;
 <hi>petra autem erat Christus <note>(I Cor. X, 1-4)</note>
            </hi> 
?</p>
          </div3>
<div3>
            <head>2.</head>
            <p>
 Nescit autem habere praeter Scripturas legitimas
et propheticas Judaeos quasdam traditiones suas, quas
non scriptas habent, sed memoriter tenent, et alter
in alterum loquendo transfundit, quas deuterosin
vocant: ubi etiam dicere audent et credere, Deum
primo homini duas creasse mulieres; ex quibus
texunt genealogias, vere, sicut ait Apostolus, infinitas,
parientes infructuosissimas quaestiones. Sed si
huic talia nunquam evenit audire, numquid et contra
Evangelium sic obsurdescere debuit, ut non adverteret
verba Domini Christi, quibus arguit Judaeos, quod
de parentibus non honorandis impietatem docerent
filios suos? Ibi quippe et Dei praeceptum quod in
Lege conscriptum est, attestando commemoravit.
Nec ob aliud eos arguit, nisi quod rejicerent mandatum
Dei, ut statuerent traditiones suas. Cum enim
interrogassent Pharisaei et Scribae, <hi>Quare discipuli
tui non ambulant juxta traditionem seniorum, sed communibus
manibus manducant panem,</hi> ille respondens
dixit eis: <hi>Bene prophetavit Isaias de vobis hypocritis,
sicut scriptum est, Populus hic labiis me honorat, cor
autem eorum longe est a me. In vanum autem me
colunt docentes doctrinas et praecepta hominum. Relinquentes
enim mandatum Dei, tenetis traditionem hominum,
baptismata urceorum et calicum; et alia similia
his facitis multa.</hi> Et dicebat illis: <hi>Bene irritum facitis
praeceptum Dei, ut traditionem vestram servetis. Moyses
<pb n="0638"/>
enim dixit, Honora patrem tuum et matrem tuam; et,
Qui maledixerit patri aut matri, morte moriatur. Vos
autem dicitis, Si dixerit homo patri aut matri, Corban
(quod est donum) quodcumque ex me, tibi profuerit:
et ultra non dimittitis eum quidquam facere patri suo
aut matri, rescindentes verbum Dei per traditionem
vestram, quam tradidistis; et similia hujusmodi multa
facitis <note>(Marc. VII, 1-13)</note>
            </hi>. Ubi evidenter Christus ostendit
et illam Dei esse Legem quam profanus iste blasphemat,
et Judaeos habere suas traditiones a Libris
propheticis et legitimis alienas, quas appellasse Apostolum
profanas fabulas, et aniles, et genealogias
interminatas, non haereticus, sed catholicus lector
intelligit. Porro si velim testimonia cuncta colligere,
quibus ostendam quemadmodum et ipse Dominus et
Apostoli ejus Lege usi fuerint et Prophetis, quas iste
aniles fabulas putat, quando sufficio? aut cui non
sufficiant ista quae diximus?
</p>
          </div3>
        </div2>

<div2>
          <head>CAPUT II.</head>
<div3>
            <head>3.</head>
            <p>
 Nec iste adversus lucem vocemque
dominicam vel apostolicam tam caecus et surdus
est, ut ignoret quemadmodum a Christo et Apostolis,
in libris ad Novum Testamentum pertinentibus, confirmetur
Legis ac Prophetarum et commendetur auctoritas.
Proinde excogitasse se existimat, quo pacto
subterfugiat moles testimoniorum in evangelicis et
apostolicis Litteris de Libris veteribus positorum,
quibus ejus, velit nolit, cervicata lingua conteritur.
Ait quippe Apostolum pro qualitatibus ingeniorum in
quinque personis locutum: <hi>Insinuans enim rudi adhuc
populo, inquit, quae Dei sunt, non debuit a perfectioribus
incipere, et consuetudinem ab eis vetustatis excludens
a difficilioribus inchoare, ne novos adhuc ad fidem
perfecta doctrina turbaret.</hi> Deinde volens quasi probare
quod dixit, eumdem apostolum dicentem commemorat: <hi>Cum liber sim ex omnibus, omnibus me
subjeci</hi>,
 <hi>ut plures lucrifacerem: et factus sum Judaeis
tanquam Judaeus, ut Judaeos lucrifaciam; et iis qui
sub Lege sunt, tanquam qui sub Lege essem, cum ipse
non sim sub Lege, ut eos qui sub Lege sunt, lucrifaciam;
et iis qui sine Lege sunt, tanquam sine Lege
essem, cum sine Lege Dei non sim, sed sim in Lege
Christi, ut lucrifaciam eos qui sine Lege sunt: factus
sum infirmis infirmus, ut infirmos lucrifacium; omnibus
omnia factus sum, ut omnes lucrifaciam <note>(I Cor. IX,
19-22)</note>
            </hi>. Has quatuor personas vult intelligi, in quibus
Apostolum locutum putat; unam Judaeorum,
alteram eorum qui sub Lege sunt, tertiam eorum
qui sine lege sunt, quartam infirmorum. Quinta
debetur, quoniam quinque promiserat: hanc ut adderet, <hi>Alio loco,</hi> 
 inquit, <hi>superius jam dixit,   Sapientiam
loquimur inter perfectos</hi>   <note>(Id. II, 6)</note>; ut perfectorum
<pb n="0639"/>
videatur quinta persona. Hoc totum propterea
molitus est, ut si quando aliquid de apostolica proferretur
Epistola, ubi attestantur Evangelio Lex et
Prophetae, hoc dicat Apostolum, non sapientibus
et perfectis, sed Judaeis locutum fuisse quasi Judaeum,
vel eis qui sub Lege essent, tanquam esset et ipse
sub Lege: ac per hoc subdole atque mendaciter
simulantem se apud imperfectos aedificare, quod
apud perfectos, non mentiendo, sed vera dicendo
destrueret. Hanc videlicet ei erroris machinationem,
nescio quis Fabricius fabricavit, quem velut magistrum
veritatis Romae se invenisse gloriatur. Quis
non hoc monstrum, non dico sensus christianus, sed
qualiscumque humanus exhorreat?</p>
          </div3>
<div3>
            <head>4.</head>
            <p>
 Primo enim considerandum est quam se fraudulentissimum
et mendacissimum profiteatur, qui
mentientem putat et laudat Apostolum: et quod ille
dixit, non fallentis astu, sed compatientis affectu,
quia diversis animarum morbis tam misericordi
corde subvenit, quam sibi subveniri voluisset, si
errore vel infirmitate simili laboraret, hic in fallaciam
detestabilem vertit. Deinde quaero, ad Romanos,
Corinthios, Galatas, Ephesios, Colossenses, Philippenses,
Thessalonicenses, quomodo loquebatur Apostolus?
In qua illarum quinque personarum eos esse
deputabat? Procul dubio quoniam in praeputio Gentes
erant, non in circumcisione Israelitae. Ad hos
quippe sibi distributum ministerium fuisse testatur,
ubi dicit quod ei et Barnabae dexteras societatis dederint
Petrus et Jacobus et Joannes, ut ipse quidem
cum Barnaba ad Gentes, illi autem ad circumcisionem
irent <note>(Galat. II, 9)</note>. Et alio loco apertissime
dicit, <hi>Quamdiu ego sum Gentium apostolus:</hi> et multis
aliis locis proprio quodam munere doctorem Gentium
se esse testatur. Cum ergo essent sine Lege tot
gentes quibus Evangelium praedicabat, quid opus
erat ut eis Legem et Prophetas de Christo introduceret
testes, eisque importaret ignaris vinculum,
sicut ista pestis arbitratur, erroris, a quo eos fuisse
liberos magis debuit gratulari? Quid opus erat ut
ad Romanos sic fuisset exorsus: <hi>Paulus servus Christi
Jesu, vocatus apostolus, segregatus in Evangelium Dei,
quod ante promiserat per Prophetas suos in Scripturis
sanctis de Filio suo, qui factus est ei ex semine David
secundum carnem <note>(Rom. I, 1-3)</note>
            </hi>? Quare non sibi potius
personam imponit illorum? Quare se facit tanquam
sub Lege, eis qui fuerant sine Lege? Utquid
eis dicit: <hi>Vobis enim dico Gentibus, quamdiu quidem
ego sum Gentium apostolus, ministerium meum glorificabo</hi>,
 <hi>si quo modo ad aemulationem provocem carnem
meam, ut salvos faciam aliquos ex illis. Si enim rejectio
illorum reconciliatio est mundi, quae erit assumptio,
nisi vita ex mortuis? Si autem delibatio sancta est, et
conspersio; et si radix sancta est, et rami.</hi> De Israelitis
quippe ista dicit, de quibus ante jam dixerat: <hi>Quid ergo amplius est Judaeo, aut quae utilitas circumcisionis?
Multum per omnem modum. Primum quidem,
quia credita sunt illis eloquia Dei. Quid enim si quidam
<pb n="0640"/>
illorum non crediderunt? numquid incredulitas illorum,
fidem Dei evacuabit 
 <note>(Rom. II, 1-3)</note>
            </hi>? Deinde hic
quod commemorare coeperam, sequitur, et dicit: <hi>Quod si aliqui ex ramis fracti sunt, tu autem cum esses
oleaster, insertus es in illis, et socius radicis factus es
et pinguedinis oleae, noli gloriari adversus ramos. Quod
si gloriaris, non tu radicem portas, sed radix te. Dicis
ergo, Fracti sunt rami ut ego inserar. Bene, incredulitate 
 fracti sunt: tu autem fide stas; noli alium
sapere, sed time. Nam si Deus naturalibus ramis non
pepercit, neque tibi parcet</hi>. <hi>Vides ergo bonitatem et
severitatem Dei: in eos quidem qui ceciderunt, severitatem;
in te autem bonitatem, si permanseris in bonitate:
alioquin et tu excideris, et illi si non permanserint
in incredulitate, inserentur. Potens est enim Deus
iterum inserere illos. Nam, si tu ex naturali incisus es
oleastro, et contra naturam insertus es in bonam olivam;
quanto magis illi qui secundum naturam sunt,
inserentur suae olivae? Nolo enim vos ignorare, fratres,
sacramentum hoc, ut non sitis vobis sapientes, quia
caecitas ex parte in Israel facta est, donec plenitudo
Gentium intraret, et sic omnis Israel salvus fieret</hi>, <hi>sicut scriptum est: Veniet ex Sion qui eripiat et avertat
impietatem ab Jacob; et hoc illis a me testamentum,
cum abstulero peccata eorum 
 <note>(Id. XI, 13-27)</note>
            </hi>. Nimis
longum est cuncta percurrere, vel sicut per Scripturas
apostolicas ubique sparsa sunt, ea in unam faciem
congregare. Quid opus erat haec dicere Gentibus?
Cur non potius sine Lege factus est eis, quemadmodum
erant illi sine Lege? Cur non potius deos eorum
laudavit, eorumque sacrificia praedicavit, si et ista
Scriptura quam populus Israel accepit, et illa sacra
Gentium, sicut iste dicit, ad daemonia pertinebant?
Quid, quod Deum Israel audet infelix dicere, non
solum daemonem, verum etiam caeteris daemonibus
pejorem? Cur ergo Apostolus, qui omnibus omnia,
non misericordia compatiente, sicut veritas ostendit,
sed astutia fallente, sicut iste desipit, factus erat,
non potius illorum daemonum quos colebant Romani,
quos daemones putat iste mitiores, servum se
esse confinxit, ut fieret tanquam illi, ac sic eos lucrifaceret?</p>
          </div3>
<div3>
            <head>5.</head>
            <p>
 Nonne item dicit ad Ephesios: <hi>Propter quod
memores estis, quia vos quando Gentes eratis in
carne, qui dicimini praeputium, ab ea quae dicitur circumcisio
in carne manu facta; qui eratis illo in tempore
sine Christo, alienati a societate Israel, et peregrini
testamentorum et promissionis, spem non habentes, et
sine Deo in hoc mundo: nunc autem in Christo Jesu
vos, qui aliquando eratis longe, facti estis prope in sanguine
Christi. Ipse est enim pax nostra, qui fecit utraque
unum, et medium parietem maceriae solvens, inimicitiam
in carne sua, Legem mandatorum in decretis
evacuans</hi>, <hi>ut duos conderet in se in unum novum hominem,
<pb n="0641"/>
faciens pacem, ut commutaret utrosque in uno
corpore Deo, per crucem interficiens inimicitias in semetipso:
et veniens evangelizavit pacem vobis qui eratis
longe, et pacem his qui prope; quia per ipsum habemus
accessum ambo in uno spiritu ad Patrem. Igitur jam
non estis peregrini et inquilini: sed estis cives sanctorum
et domestici Dei, superaedificati supra fundamentum
Apostolorum et Prophetarum, ipso summo angulari
lapide existente Christo Jesu <note>(Ephes. II, 11-20)</note>
            </hi>? Dicat
iste blasphemus, quomodo prope dicit inventos Israelitas,
qui pejori, quemadmodum blasphemat, daemoni
serviebant, et longe erant Gentes, quae mitioribus
daemonibus subditae fuerant? Quomodo dicit
alienatos fuisse a societate Israel et peregrinos testamentorum
et promissionis, quando erant spem non
habentes, et sine Deo in hoc mundo, si Israel non
Dei populus erat? Contra istam tubam clarissimam
et excellentissimam veritatis perstrepitat atque insultat
insanus, dicens in personis quinque locutum
Apostolum, ut alias ex aliis falleret, fingendo se
esse quod non erat: cum videat eum Gentibus quae
longe fuerant a Deo Israelitarum, eumdem Deum,
eamdem Legem, eosdem Prophetas, Testamenta eadem
praedicare. Quis de angulari lapide prior locutus
est? Nonne propheta Spiritu Dei plenus, quem pestis
ista blasphemat? Ait enim: <hi>Ecce pono in Sion lapidem
angularem, electum, pretiosum; et qui crediderit
in eum, non erubescet <note>(Isai. XXVIII, 16)</note>
            </hi>. Quod testimonium
commemoravit et apostolus Petrus <note>(Act. IV,
11, et I Petr. II, 6-8)</note>. Nonne prius in Psalmo pertinente
ad Litteras sacras populi prioris dictum est: <hi>Lapidem quem reprobaverunt aedificantes, hic factus est in
caput anguli 
 <note>(Psal. CXVII, 22)</note>
            </hi>? His enim Litteris eruditus
Paulus apostolus posuit, quod paulo ante commemoravi, <hi>ipso summo angulari lapide existente Christo
Jesu.</hi> 
 Unde ipse Dominus Judaeos, in quibus
caecitas ex parte facta est, convicit, confusosque
reddidit, dicens: <hi>Numquid legistis in Scripturis, Lapidem
quem reprobaverunt aedificantes, hic factus est in
caput anguli; a Domino factum est istud, et est mirabile
in oculis nostris <note>(Matth. XXI, 42)</note>
            </hi>? Haec ergo omnia
mendaciter Christus ex Lege ac Prophetis, mendaciter
Apostoli proferebant, sicut iste blasphemat, quia
videlicet infirmi nondum poterant solidam capere veritatem?
Itane caecus ignorat quod aliud sit nutrire
parvulos, aliud decipere credulos; aliud alere ut crescant,
aliud agere ne vivant? Talia quippe iste dicit
ac sentit de Deo Legis et Prophetarum, ac de ipsis
omnino Litteris, ut secundum ejus sententiam quam
de illis habet, quando Apostoli praedicabant credentibus
Legis et Prophetarum Deum, et confirmabant auctoritatem
talium Scripturarum, non lac potandum
<pb n="0642"/>
videantur dedisse parvulis, sed venenum. Quod de
illis quisquis credit, desipit, vanescit, insanit.</p>
          </div3>
<div3>
            <head>6.</head>
            <p>
 Ergone, ait aliquis, frustra dixit Apostolus, <hi>Non potui vobis loqui quasi spiritualibus; sed quasi
carnalibus: quasi parvulis in Christo, lac vobis potum
dedi, non escam; nondum enim poteratis 
 <note>(I Cor. III,
1-2)</note>
            </hi>; et, <hi>Sapientiam loquimur inter perfectos;</hi> et, <hi>Animalis
homo non percipit quae sunt Spiritus Dei <note>(Id.
II, 6, 14)</note>
            </hi>? Absit ut putemus eum inaniter nec veraciter
ista dixisse. Numquid tamen ideo credendus est
quemquam sibi credentium fallere voluisse? Dedit
igitur parvulis parva, non falsa; lactea, non noxia;
nutritoria, non peremptoria. Porro autem, si non est
verum quod ait, Filium Dei secundum carnem factum
esse ex semine David; si non est verum quod
naturales rami propter incredulitatem fracti sunt, ut
in radice sancta Israelitarum ex Gentibus veniens fidelis
insereretur oleaster, et fieret particeps pinguedinis
oleae; si non sunt eloquia Dei, sed nescio cujus,
ut iste blasphemat, pessimi daemonis, de quibus dicit, <hi>Primum quidem quia credita sunt illis eloquia Dei <note>(Rom. III, 2)</note>
            </hi>:
profecto qui haec parvulis dabat, qui
haec tanquam vera praedicabat, qui credi volebat, delebat
miseros, non alebat. Quod a fide atque doctrina
veracium Christi Apostolorum quoniam esse scimus
alienum, restat ut ipsum tanquam pestem atque hostem
fidei christianae vehementissime detestemur, qui
tanta excaecatur et praecipitatur amentia, ut non videat
ipsum saltem Timotheum, cui putat auctoritate
apostolica fuisse praeceptum, ut tanquam fabulas aniles
veterem Legem Prophetasque devitet, ab eodem
apostolo non fuisse fallendum, et in illa quinta perfectorum
persona fuisse deputandum, ut ei non mendaciter
loqueretur, dicens: <hi>Memor esto Jesum Christum
resurrexisse a mortuis ex semine David secundum
Evangelium meum <note>(II Tim. II, 8)</note>
            </hi>. Si enim Christus ex
semine David fabulis anilibus praedicatur, quomodo
eas jubetur iste devitare, quibus jubetur memoriter
credere? Si autem Christus ex semine David veraciter
praedicatur; ibi est radix in qua oleaster inseritur,
nec aniles sunt fabulae, nisi praeter eas Scripturas
deliramenta Judaeorum, ad eam quam vocant
deuterosin pertinentia: non illa eloquia Dei quae
credita sunt circumcisioni, ubi etiam carnales Judaei
Christum ex semine David venturum esse didicerant,
sicut interroganti Domino respondebant <note>(Matth. XXII,
42)</note>, quamvis eum Dominum ipsius David, non secundum
carnem, sed secundum divinitatem intelligere
non valerent; utrumque tamen est in illis eloquiis,
et quod credebant, et quod non intelligebant,
et, <hi>De fructu ventris tui ponam super sedem tuam <note>(Psal. CXXXI, 11)</note>
            </hi>,
propter Christum ex semine David;
et, <hi>Dixit Dominus Domino meo, Sede ad dexteram
meam <note>(Psal. CIX, 1)</note>
            </hi>, propter Christum, Dominum
etiam ipsius David.</p>
          </div3>
<div3>
            <head>7.</head>
            <p>
 Itane vero fallaciter dicebat Apostolus: <hi>Veritatem
dico in Christo, non mentior, contestante mihi conscientia
<pb n="0643"/>
mea in Spiritu sancto, quia tristitia est mihi
magna, et continuus dolor cordi meo: optabam enim
ego ipse anathema esse a Christo pro fratribus meis cognatis
secundum carnem, qui sunt Israelitae, quorum est
adoptio, et gloria, et testamenta, et Legis constitutio,
et obsequium, et promissiones; quorum patres, et
ex quibus Christus secundum carnem, qui est super
omnia Deus benedictus in saecula, Amen <note>(Rom. IX,
1-5)</note>
            </hi>? Veritatem se dicere clamat Apostolus in capite
hujusce sententiae, et hoc in Christo qui est ipsa
veritas, contestante sibi conscientia sua in Spiritu
sancto, eamque sententiam per <hi>Amen</hi> concludit in
fine: et dicit iste, Non sunt vera quae hic Apostolus
loquitur, fallit infirmos, quia non possunt capere veritatem;
parvulos vanitatibus lactat, et esurientibus
filiis diabolicorum mendaciorum virus infundit ut nutriat.
O portentum non solum a Christianorum auribus,
verum etiam a finibus christiani orbis arcendum!
Haeccine adoptio, haec gloria, haec testamenta,
haec Legis constitutio, hoc obsequium, hae promissiones,
hi patres ex quibus Christus secundum carnem,
qui est super omnia Deus benedictus in saecula, fabulae
sunt aniles? Quod jubetur praecipue tenere,
qui jubetur devitare fabulas aniles, fabulae sunt
aniles?</p>
          </div3>
<div3>
            <head>8.</head>
            <p>
 Sed quid mirum si tanta impietate delirat, qui
Legis vult esse destructor; si quosdam idem apostolus
dicit volentes esse Legis, non destructores, sed
doctores, non intelligere neque quae loquuntur, neque
de quibus affirmant? Verum nos illud quod secutus
adjunxit, adversus utrosque teneamus. Continuo
quippe ne quis existimaret ideo illos non intelligere
quae loquuntur, neque de quibus affirmant, quoniam
legis malae volunt esse doctores: <hi>Scimus autem,</hi> inquit, <hi>quia bona Lex est, si quis ea legitime utatur <note>(I Tim. I, 7, 8)</note>
            </hi>.
Haec sententia et illos refutat qui
Lege utuntur male, et eos qui illam opinantur malam.
Porro si bona est, qua dementia negatur Deus bonus,
qui dedit Legem bonam? Quae potest videri sufficere
damnatio his hominibus, qui Legem quam sic Apostolus
laudat, anilium fabularum nomine accusant?
et hoc se existimant facere ejusdem Epistolae testimonio,
ubi eam sic Apostolus laudat: volentes esse
Legis, non doctores, sed blasphematores, non
intelligendo quae loquantur, neque de quibus affirment?
</p>
          </div3>
        </div2>

<div2>
          <head>CAPUT III.</head>
<div3>
            <head>9.</head>
            <p>
 <hi>Sed fieri non potuit,</hi> inquit, <hi>ut a
Judaeorum Prophetis Salvatoris nostri annuntiaretur
adventus.</hi> Cur fieri non potuit, cum dicat Apostolus, <hi>Quia credita sunt illis eloquia Dei 
 <note>(Rom. III, 2)</note>
            </hi>? <hi>Sed
ante Salvatoris adventum,</hi> inquit, <hi>Spiritus sanctus ac
divinus non erat super terram.</hi> Hoc vanitas, non veritas
loquitur. Nam quo nisi Spiritu sancto Prophetas
suos Dominus implevit, de quibus in Epistolae exordio
dictum est ad Romanos, quod et supra commemoravi: <hi>Paulus servus Christi Jesu, vocatus apostolus,
segregatus in Evangelio Dei, quod ante promiserat per
Prophetas suos in Scripturis sanctis de Filio suo, qui
factus est ei ex semine David secundum carnem 
 (Id.
<pb n="0644"/>
I, 1-3)</hi>. Et hoc quidem testimonium etiam iste posuit,
prohibens eum ad quem scribit aliis Prophetis
credere de Christo, praeter illos quos Prophetas ejus
ad Romanos dicit Apostolus: quos credo non arbitratur
Prophetas fuisse Judaeorum. Sed cujuslibet
eos fuisse gentis opinetur, cur ibi non advertit, <hi>Quod
ante promiserat per Prophetas suos?</hi> Per quoslibet
enim Prophetas suos si ante promisit Evangelium de
Filio suo, quid est quod iste dicit sanctum ac divinum
Spiritum super terram non fuisse ante Salvatoris adventum?
Et tamen isti unde potuerunt esse prophetae,
annuntiantes Christum ex semine David secundum
carnem, nisi cujus gentis erat ipse David, de cujus
semine Christus a Prophetis Dei promissus est esse
venturus?</p>
          </div3>
<div3>
            <head>10.</head>
            <p>
 <hi>Sed Lex,</hi> inquit, <hi>per Moysen data est; veritas
autem a Christo Jesu est.</hi> Non ita scriptum est: sed
ita, <hi>Lex per Moysen data est; gratia et veritas per Jesum
Christum facta est <note>(Joan. I, 17)</note>
            </hi>. Lex igitur data
est per Moysen: facta est autem gratia per Jesum
Christum, cum per ejus Spiritum charitate diffusa in
cordibus nostris <note>(Rom. V, 5)</note>, fit ut quod Lex praecipit,
impleatur. Quod enim per litteram jubetur, non
littera, sed Spiritu impletur. Unde illud quod scriptum
est, <hi>Non concupisces <note>(Exod. XX, 17)</note>
            </hi>; per
Moysen Lex est, quia jubetur: sed per Christum fit
gratia, quando quod jubetur, impletur: veritas autem
facta est per Christum, propter illa quae in prophetia
Legis sunt promissa, quia in Christo eminent
reddita.</p>
          </div3>
<div3>
            <head>11.</head>
            <p>
 Apostolus vero quod ait ad Romanos, <hi>Quomodo
invocabunt in quem non crediderunt? aut quomodo
credent quem non audierunt?</hi> de Gentibus dixit,
non de Judaeis, sicut hic somniat. Eos enim volebat
refellere Doctor Gentium, qui putabant genti tantummodo
Judaeorum, non etiam incircumcisis Gentibus
Evangelium praedicandum. Quod volens ostendere,
non ad Judaeos tantum, sed ad omnes gentes pertinere,
prius posuit testimonium de propheta, <hi>Erit,
omnis qui invocaverit nomen Domini, salvus erit:</hi> ac
deinde cum dixisset, <hi>Quomodo autem invocabunt in
quem non crediderunt? aut quomodo credent quem non
audierunt?</hi> continuo subjunxit, <hi>Quomodo autem audient
sine praedicante? aut quomodo praedicabunt, nisi
mittantur <note>(Rom. X, 12-15)</note>
            </hi>? Ita refutans eos qui negabant
ad incircumcisas gentes praedicatores Christi
esse mittendos.</p>
          </div3>
<div3>
            <head>12.</head>
            <p>
 Illud quoque sicut imperitissimus non intelligit,
quod scriptum est: <hi>Primum Apostolos, deinde
Prophetas <note>(I Cor. XII, 28)</note>
            </hi>. Putat enim ante Apostolos
non fuisse Prophetas, nesciens eos Prophetas illic
commemoratos esse ab Apostolo, qui post Christi
adventum fuerunt. Quos qui vult nosse, Actus Apostolorum
legat, et illud quod ait ad Corinthios, <hi>Prophetae
autem duo aut tres loquantur <note>(Id. XIV, 29)</note>
            </hi>. Si
autem non fuerunt Prophetae ante Apostolos, qui
erant illi per quos Deus <hi>ante</hi> promisit <hi>Evangelium de
<pb n="0645"/>
Filio suo, qui factus est ei ex semine David secundum
carnem <note>(Rom. I, 2, 3)</note>
            </hi>? Quis erat qui dixit: <hi>Lapidem
quem reprobaverunt aedificantes, hic factus est in
caput anguli <note>(Psal. CXVII, 22)</note>
            </hi>? Quis erat qui dixit: <hi>Thronus tuus, Deus, in saeculum saeculi, virga directionis,
virga regni tui: dilexisti justitiam, et odisti iniquitatem,
propterea unxit te, Deus, Deus tuus oleo
exsultationis prae participibus tuis 
 <note>(Psal. XLIV, 7, 8)</note>
            </hi>?
Quomodo Deus, cujus thronus est in saeculum saeculi,
ungitur a Deo, nisi Christus Jesus, qui ex ipsa unctione
Christi nomen accepit? Chrisma quippe unctio
est, Christus unctus est. Quis erat qui dixit, quod
ipse Christus de se testatur esse praedictum: <hi>Dixit
Dominus Domino meo, Sede a dextris meis, donec
ponam inimicos tuos sub pedibus tuis?</hi> Et hoc David in
Spiritu dixisse confirmat <note>(Psal. CIX, 1; Marc. XII,
36)</note>, quem Spiritum negat iste fuisse super terram
ante Domini adventum. Quid est quod ait Apostolus: <hi>Dicit autem Isaias, Erit radix Jesse, et qui exsurget
regnare in gentibus, in eum gentes sperabunt 
 <note>(Rom.
XV, 12)</note>
            </hi>? Quis erat Spiritus qui per eumdem Isaiam
tanto ante praedixit: <hi>Iste peccata nostra portat, et
pro nobis dolet; et nos putavimus eum esse in dolore,
et in plaga, et in afflictione. Ipse vulneratus est propter
peccata nostra, et infirmatus est propter iniquitates
nostras: disciplina pacis nostrae super eum; et livore
ejus sanati sumus: omnes quasi oves erravimus, homo
in via sua erravit; et Dominus tradidit eum propter
iniquitates nostras. Et ipse propter afflictionem non
aperuit os: sicut ovis ad victimam ductus est, et sicut
agnus coram tondente mutus, sic non aperuit os suum.
In humilitate judicium ejus sublatum est: generationem
illius quis enarrabit? quia tolletur de terra vita ejus. Ab
iniquitatibus populi mei ductus est ad mortem <note>(Isai.
LIII, 4-8)</note>
            </hi>: et caetera quae contexere longum est.
Ubi etiam de Ecclesia tanto ante praedictum est,
quod ab Apostolo legimus commemoratum, et nunc
jam videmus impletum: <hi>Laetare, sterilis quae non paris;
erumpe et exclama, quae non parturis, quia multi
filii desertae magis quam ejus quae habet virum. Dixit
enim Dominus, Dilata locum tabernaculi tui, et aulaeorum
tuorum: fige, ne parcas, protende funiculos, et
clavos tuos conforta; adhuc in dextris et sinistris dilata:
et semen tuum possidebit gentes, et civitates desertas
habitari facies</hi>. <hi>Noli timere, quia confusa es; neque
reverearis, quia exprobratum tibi est. Confusionem enim
aeternam oblivisceris, et opprobrii viduitatis tuae memor
non eris. Quia Dominus qui fecit te, Dominus sabaoth
nomen ei; et qui eruit te Deus Israel, Deus omnis terrae
vocabitur <note>(Id. LIV, 1-5; Galat. IV, 27)</note>
            </hi>. Quis est qui dixit: <hi>Videbam in visu noctis, et ecce cum nubibus coeli ut filius
hominis erat veniens, et usque ad vetustum dierum
pervenit, et in conspectu ejus praelatus est: et ipsi datus
est principatus, et honor, et regnum; et omnes populi,
tribus, et linguae ipsi servient: potestas ejus potestas
perpetua, quae non transibit, et regnum ejus non corrumpetur <note>(Dan. VII, 13, 14)</note>
            </hi>?
Haec et alia multa atque
manifesta de Christo et Ecclesia unde praedicta
<pb n="0646"/>
sunt, quae sic videmus impleta, et consonantibus
evangelicis atque apostolicis Litteris etiam speramus
implenda, si Spiritus Dei ante adventum Christi non
fuit super terram; vel si a Prophetis Israel non est
Christi praenuntiatus adventus, sicut hic desipit,
qui Christum negando ante promissum, non habet
unde asserat missum? Et merito, quia ipse quem
praedicat, nec missus est, nec promissus: verus
quippe non est, sed fictus.
</p>
          </div3>
        </div2>

<div2>
          <head>CAPUT IV.</head>
<div3>
            <head>13.</head>
            <p>
 Jam illud non miror, quod
homo ineruditus de Prophetis Judaeorum existimat
dictum, quod ait Apostolus, <hi>Dixit quidam ex ipsis
proprius eorum propheta, Cretenses semper mendaces,
malae bestiae, ventres pigri; testimonium hoc verum est <note>(Tit. I, 12, 13)</note>
            </hi>:
ignorans dictum esse de quodam
Epimenide, qui Cretensis fuit, in cujus libris hoc
invenitur; qui homo inter Prophetas Dei non invenitur,
nec ad illa eloquia Dei pertinet, quae Judaeis
dicit credita, qui non mentitur. Ideo non commemoravit
Apostolus nomen ejus, sicut solet commemorare
Prophetas Dei aliquando dicens, <hi>Sicut et David
dicit <note>(Rom. IV, 6)</note>
            </hi>; <hi>Isaias autem audet et dicit <note>(Id. X,
20)</note>
            </hi>, <hi>Sicut et Osee dicit <note>(Id. IX, 25)</note>
            </hi>: vel tacitis
eorum nominibus, cum dicit, <hi>Sicut scriptum est <note>(Id. I, 17)</note>
            </hi>;
et ea Scriptura intelligitur, in qua est
auctoritas Dei: aut evidenter Deum dicere asserit,
cum aliquod adhibet testimonium de Lege vel Prophetis
Dei, quale est illud, <hi>Bovi trituranti os non
infrenabis. Numquid de bobus,</hi> inquit, <hi>cura est Deo?
An propter nos Scriptura dicit <note>(I Cor. IX, 9, 10)</note>
            </hi>?
ostendens utique in eadem Scriptura Deum loqui.
Vel illud: <hi>Providens autem Scriptura, quia ex fide justificat
gentes Deus, praenuntiavit Abrahae dicens, In
semine tuo benedicentur omnes gentes <note>(Galat. III, 8)</note>
            </hi>.
Ipsam Scripturam pro Deo posuit, quia Dei est. Vel
illud de Abraham, <hi>In promissione,</hi> inquit, <hi>Dei non
haesitavit incredulitate, sed confortatus est fide, dans
gloriam Deo, et plenissime credens quia quae promisit,
potens est et facere <note>(Rom. IV, 20, 21)</note>
            </hi>. Contra quam
divinam et apostolicam vocem, canis iste rabiosus
oblatrans, ausus est dicere, Abraham Deo suo promittenti
prolem non credidisse, ignorans illud quod
ait, <hi>Si mihi centum annos habenti nascetur filius <note>(Gen.
XVII, 17)</note>
            </hi>, admirantis esse gaudium, non diffidentiam
dubitantis. Vel illud: <hi>Non potest excidere verbum
Dei. Non enim omnes qui ex Israel, ii sunt Israel; neque
quia sunt semen Abraham, omnes filii; sed in Isaac
vocabitur tibi semen: hoc est, non ii qui filii carnis, hi
filii Dei; sed filii promissionis deputantur in semen <note>(Rom. IX, 6-8)</note>
            </hi>.
Vel illud de Elia: <hi>Sed quid dicit illi
responsum divinum? Reliqui mihi septem millia virorum,
qui non curvaverunt genua ante Baal <note>(Id. XI, 4)</note>
            </hi>.
His atque hujusmodi attestationibus Dei boni et veri
esse Scripturas illas, quas iste blasphemat, apostolica
commendat auctoritas. Ubi autem etiam aliquid
de auctoribus Gentium dicit Apostolus, non eos appellat
Prophetas Dei, nec illarum scripturarum
Deum dicit auctorem quamvis ibi aliqua vera reperiat,
<pb n="0647"/>
sicut de isto Cretensi ait, <hi>Dixit quidam ex ipsis
proprius eorum propheta, Cretenses semper mendaces <note>(Tit. I, 12)</note>
            </hi>:
non ergo Judaeorum proprius, sed
Cretensium; quod utique ad hoc dictum est, ne Dei
propheta putaretur. Et in Actibus Apostolorum cum
loqueretur Atheniensibus, ait de Deo: <hi>In illo enim
vivimus, et movemur, et sumus: sicut et quidam secundum
vos dixerunt <note>(Act. XVII, 28)</note>
            </hi>.</p>
          </div3>
<div3>
            <head>14.</head>
            <p>
 <hi>Sed Apostolis,</hi> inquit, <hi>Dominus noster interrogantibus
de Judaeorum Prophetis quid sentiri deberet,
qui de adventu ejus aliquid cecinisse in praeteritum putabantur,
commotus talia eos etiam nunc sentire, respondit:
Dimisistis vivum qui ante vos est, et de mortuis
fabulamini.</hi> Quid mirum (quandoquidem hoc testimonium
de scripturis nescio quibus apocryphis protulit),
si de Prophetis Dei talia confinxerunt haeretici, qui
easdem litteras non accipiunt? Nam in Evangelio Dominus,
quod non est apocryphum, sed in luce veritatis
 omnibus notum, etiam post resurrectionem
discipulis in itinere comitatus, incipiens a Moyse, per
omnes Prophetas, haec de se, quae facta fuerant,
praedicta monstravit <note>(Luc. XXIV, 27)</note>.</p>
          </div3>
<div3>
            <head>15.</head>
            <p>
 <hi>De ipso,</hi> inquit, <hi>iterum arguit, ubi dicit:   Multi
mihi dicent in illa die: Domine, in nomine tuo daemonia
ejecimus, et in nomine tuo prophetavimus, et in nomine
tuo virtutes multas fecimus. Et tunc dicam illis:
Recedite a me, quoniam nunquam vos scivi, quia operati
estis iniquitatem</hi>   <note>(Matth. VII, 22, 23)</note>. Absit ut
ista de Prophetis sanctis, in quibus erat Moyses et
caeteri, Dominus dixerit: sed dictum est de iis qui
post ejus Evangelium praedicatum, in ejus nomine
sibi loqui videntur, nescientes quid loquantur; in
quibus et iste sibi locum periturus invenit.</p>
          </div3>
<div3>
            <head>16.</head>
            <p>
 Illud quoque ait dixisse Dominum: <hi>Ego sum
janua ovium: omnes alii quotquot ante me venerunt,
fures sunt et latrones.</hi> Non autem ita scriptum est: sed
ita, <hi>Omnes quotquot venerunt, fures sunt et latrones <note>(Joan. X, 8)</note>
            </hi>.
Venisse quippe hoc loco intelligi voluit
eos qui missi non fuissent: quos arguit etiam Jeremias,
dicens, <hi>Haec dicit Dominus de Prophetis qui
prophetant in nomine meo, et ego non misi eos <note>(Jerem.
XIV, 15)</note>
            </hi>. Illi autem quos insanus iste blasphemat, a
Domino missi sunt, non sponte venerunt. Quos
et Dominus per parabolam quidem, sed apertissima
significatione declarat, ubi dicit: <hi>Aliam
parabolam audite. Homo erat paterfamilias, qui plantavit
vineam, et sepem circumdedit ei, et fodit in ea
torcular, et aedificavit turrim, et locavit eam agricolis, et
peregre profectus est. Cum autem tempus fructuum appropinquasset,
misit servos suos ad agricolas, ut acciperent
fructus ejus. Et agricolae apprehensis servis ejus,
alium ceciderunt, alium occiderunt, alium vero lapidaverunt.
Iterum misit alios servos plures prioribus, et
fecerunt illis similiter. Novissime autem misit ad eos
filium suum, dicens: Verebuntur filium meum. Agricolae
autem videntes filium, dixerunt intra se: Hic est haeres,
venite, occidamus eum, et habebimus haereditatem ejus.
Et apprehensum ejecerunt eum foras extra vineam, et
<pb n="0648"/>
occiderunt. Cum ergo venerit Dominus vineae, quid faciet
agricolis illis? Aiunt illi: Malos male perdet, et vineam
suam locabit aliis agricolis, qui reddant ei fructus
temporibus suis. Dicit illis Jesus: Nunquam legistis in
Scripturis. Lapidem quem reprobaverunt aedificantes,
hic factus est in caput anguli: a Domino factum est
istud, et est mirabile in oculis nostris? Ideo dico vobis,
quia auferetur a vobis regnum Dei, et dabitur genti facienti
fructus ejus <note>(Matth. XXI, 33-43.)</note>
            </hi>. Quid hoc
apertius? quid clarius? quid evidentius? Sed iste de
illorum numero est, qui servos patrisfamilias hujus
lapidaverunt. Hoc enim facit, non ictibus saxeis, sed
maledictionibus duris. Nam et primitus in gente Judaeorum
vineam Dei esse plantatam, missosque Prophetas
ante ipsum esse Salvatoris adventum, parabola
ista testatur. Et cum dicit, <hi>Auferetur a vobis regnum
Dei, et dabitur genti facienti fructus ejus;</hi> 
quod regnum dicit, nisi quod sperabant, non quod
acceperant, id est, vitae aeternae? Unde alibi dicit, <hi>Scrutamini Scripturas, in quibus putatis vos vitam
aeternam habere; ipsae testimonium perhibent de me: <note>(Joan. V, 39)</note>
            </hi>:
et alibi, <hi>Vae vobis legisperitis, qui tulistis
clavem scientiae: ipsi non introistis, et eos qui introibant
prohibuistis <note>(Luc. XI, 52)</note>
            </hi>. Istisne molibus
testimoniorum non atteritur impudens vanitas? Quis
hunc audit, nisi qui Scripturas sanctas non audit,
aut tam male audit quam in eas iste caecus incurrit?
</p>
          </div3>
        </div2>

<div2>
          <head>CAPUT V.</head>
<div3>
            <head>17.</head>
            <p>
 <hi>Sed ait de eis Dominus,</hi> inquit,
  <hi>Parentes vestri manna manducaverunt, et mortui sunt</hi>  <note>(Joan. VI, 49)</note>:
 <hi>docens neminem ipsorum ad Dominum
pertinuisse, quibus mors dominata est.</hi> Neminem
plane, sed parentum illorum quibus talia loquebatur:
parentes quippe infidelium, quos nisi infideles volebat
intelligi? Unde alio loco dicit, <hi>Vae vobis, Scribae
et Pharisaei hypocritae, qui aedificatis sepulcra Prophetarum,
et ornatis monumenta justorum, et dicitis: Si
fuissemus in diebus patrum nostrorum, non essemus socii
eorum in sanguine Prophetarum. Itaque estis testimonio
vobismetipsis, quia filii estis eorum qui Prophetas
occiderunt.</hi> Filios utique dixit imitatione sceleris,
non propagine generis. Non enim quod ex illis secundum
carnem nati erant, hoc eis esse poterat crimini;
sed quod eis se similes infideli crudelitate monstrabant.
Ideoque connectit, ac dicit: <hi>Et vos implete
mensuram patrum vestrorum. Serpentes, genimina viperarum,
quomodo fugietis a judicio gehennae</hi>? <hi>Ideo
ecce ego mitto ad vos Prophetas, et sapientes, et scribas,
et ex illis occidetis et crucifigetis, et ex illis flagellabitis
in Synagogis vestris, et persequemini de civitate in
civitatem: ut veniat super vos omnis sanguis justus, qui
effusus est super terram, a sanguine Abel justi usque ad
sanguinem Zachariae filii Barachiae, quem occidistis inter
templum et altare. Amen dico vobis, venient haec
omnia super generationem istam <note>(Matth. XXIII, 29-36)</note>
            </hi>.
Nempe constat, nempe manifestum est, imitando esse
istos filios malorum, a quibus Prophetae sancti et
justi, ab ipso Abel quem frater occidit, usque ad
<pb n="0649"/>
Zachariam quem isti occiderunt, persecutiones impiissimas
et sceleratissimas pertulerunt. Nam quomodo
super istos veniet illorum sanguis, qui longe ante
vixerunt quam isti vel nascerentur, nisi quia unum
genus, una conspersio, una massa est impiorum, imitatione
sibimet connexorum? Simul etiam declaratur,
in eodem populo fuisse justos atque Prophetas Dei,
quorum isti, quibus haec loquitur Dominus, aedificabant
sepulcra, ornabantque monumenta. Pejor ergo
iste et immanior qui eos defunctos lingua maledica lacerat,
quibus honorem etiam impii deferebant; et in
animam suam crudeliter saeviens eos blasphemat, cum
velit videri christianus, quos Prophetas et justos asserit
Christus.</p>
          </div3>
<div3>
            <head>18.</head>
            <p>
 Jam vero quod adjungere voluit sanctos Patriarchas,
Abraham, Isaac, et Jacob, his de quibus
Dominus ait, <hi>Patres vestri manducaverunt manna in
deserto, et mortui sunt,</hi> quia et isti patres mortui sunt;
utrum fraudulentus, an caecus sit potius judicandus,
incertum est. Sed quodlibet eorum eligat, detestandus
est. Hinc enim hoc ostendere voluit, quia Dominus
commemoratis eisdem patribus, ait, <hi>Non est Deus
mortuorum, sed vivorum:</hi> cum potius eos vivere dixerit.
Adhibito quippe testimonio de Lege, ubi scriptum est, <hi>Ego sum Deus Abraham, et Deus Isaac, et Deus Jacob;</hi> 
adjunxit, <hi>Non est Deus mortuorum, sed vivorum.</hi> Et adjecit, <hi>Omnes enim illi vivunt 
 <note>(Matth. XXII, 32, et Luc.
XX, 37, 38)</note>
            </hi>: vita utique vera, qua justi vivunt,
etiam quando corpore moriuntur. Sed quando haec
diceret iste, si viveret?</p>
          </div3>
<div3>
            <head>19.</head>
            <p>
 In hanc sententiam vult accipi et quod ait Dominus
ad Judaeos: <hi>Neque me nostis, neque Patrem
meum; sed nec verbum Dei habetis in vobis manens <note>(Joan. VIII, 19)</note>
            </hi>.
Quod utique contrarium non est ei
quod dixit: <hi>Tulistis clavem scientiae; ipsi non introistis,
et eos qui introibant prohibuistis <note>(Luc. XI, 52)</note>
            </hi>. In semetipsis
enim verbum Dei non habebant, sed habebant
in Litteris quas legebant. Nam si haberent in
semetipsis, et ipsi intrarent, et alios intrare permitterent.
Non intrare autem est non intelligere. Ecce
quare nec ipsum noverant, nec ejus Patrem; quia
non intelligebant quod legebant: non quia Deum et
Christum non praedicaverant, quos legebant. Hoc est
ergo intrare, non esse contentum superficie litterae,
sed ad interiora intelligentiae pervenire.</p>
          </div3>
<div3>
            <head>20.</head>
            <p>
 Argumentatur etiam de Joanne Baptista, quia
Dominus ait, <hi>In natis mulierum non exsurrexit major
Joanne Baptista: qui autem minor est in regno coelorum,
major est illo <note>(Matth. XI, 11)</note>
            </hi>: ita velut ratiocinando,
tanquam Joannes non pertineat ad regnum
coelorum, et ob hoc multo minus caeteri Prophetae
illius populi, quibus major est Joannes. Haec autem
verba Domini duobus modis possunt rectissime intelligi.
Aut enim regnum coelorum appellavit eo loco
Dominus quod nondum accepimus, et in quo nondum
sumus; unde et in fine dicturus est, <hi>Venite,
benedicti Patris mei, percipite regnum <note>(Id. XXV, 34)</note>
            </hi>:
et quia ibi sunt sancti Angeli, quilibet in eis minor,
<pb n="0650"/>
major est utique quolibet sancto et justo, portante
corpus quod corrumpitur et aggravat animam <note>(Sap.
IX, 15)</note>. Aut si regnum coelorum in ea sententia illic
intelligi voluit, qua et in hoc tempore significatur
Ecclesia, cujus filii sunt omnes ab institutione generis
humani usque nunc, quotquot justi et sancti esse
potuerunt; profecto se ipsum Dominus significavit,
quia nascendi tempore minor erat Joanne, major autem
divinitatis aeternitate et dominica potestate.
Proinde secundum priorem expositionem ita distinguitur: <hi>In natis mulierum nemo exsurrexit major Joanne
Baptista: qui autem minor est in regno coelorum,</hi> 
 ac
deinde subinfertur, <hi>major illo est.</hi> Secundum hanc
autem posteriorem ita: <hi>In natis mulierum nemo exsurrexit
major Joanne Baptista: qui autem minor est,</hi> ac
deinde subinfertur, <hi>in regno coelorum major illo est.</hi> 
Sed uterque intellectus quam congruit veritati, tam
refellendae hujus sufficit vanitati. Sive enim quilibet
Angelus caeteris minor, Joanne sit major, sive hic
Dominus intelligatur, Joanne praecursore suo aetate
minor, majestate major, nihil inde Prophetis caeteris
derogatur. Potuerunt enim esse Joanni aliqui aequales,
aliqui eo minores; nullus autem major, propter sententiam
Domini: omnes tamen sancti, et justi, et boni.
</p>
          </div3>
        </div2>

<div2>
          <head>CAPUT VI.</head>
<div3>
            <head>21.</head>
            <p>
 <hi>Sed Moyses,</hi> inquit, <hi>omnem
spem futurae resurrectionis in hominibus exstinxit, qui
mortalem esse animam pronuntiavit, qui eam esse sanguinem
dixit.</hi> Deinde ratiocinando magnis viribus conatur
ostendere, non esse animam sanguinem, et laborat
in re manifesta, non intelligens Legem. Sic enim
dictum est, <hi>Anima omnis carnis sanguis est <note>(Levit. XVII,
14)</note>
            </hi>; quomodo dictum est, <hi>Petra erat Christus <note>(I Cor.
X, 4)</note>
            </hi>: non quia hoc erat, sed quia hinc significabatur.
Non autem frustra Lex animam voluit significare
per sanguinem, rem scilicet invisibilem per rem visibilem;
nisi quia sanguis per venas omnes ab ipso corde
diffusus, in nostro corpore plus caeteris humoribus
principatur; ita ut ubicumque fuerit vulnus inflictum,
non humor alius, sed ipse procedat: itaque anima,
quia omnibus quibus constamus invisibiliter praevalet,
illo melius significatur, quod omnibus quibus constamus
visibilibus praevalet.</p>
          </div3>
<div3>
            <head>22.</head>
            <p>
 Illud autem quod Apostolus ait (nam et hoc testimonium
iste posuit), <hi>Caro et sanguis regnum Dei
non possidebit</hi>; non facit de anima, sed de resurrectione
corporis quaestionem. Verum et ista duobus
modis solvitur. Aut enim carnis et sanguinis nomine
corruptionem carnis et sanguinis nuncupavit, quae in
resurrectione non erit: aut carnem et sanguinem, homines
ad omnes illecebras saecularium voluptatum
carni et sanguini deditos, qui regnum Dei non possidebunt.
Totus autem iste locus apostolici sermonis,
ubi scriptum est, <hi>Caro et sanguis regnum Dei non possidebit,</hi> 
si consideretur diligentius, magis persuadebit
corruptionem carnis sicut nunc est, his eum vocabulis
appellare voluisse, atque ad exponendum quid diceret
<pb n="0651"/>
adjunxisse, <hi>Neque corruptio incorruptionem possidebit.</hi> 
Quia cum facta fuerit quae in resurrectione
speratur illa mutatio, non utique remanebit ulla corruptio.
Quamvis ergo et post resurrectionem Dominus
dixerit discipulis suis, <hi>Palpate, et videte, quia spiritus
carnem et ossa non habet, sicut me videtis habere <note>(Luc.
XXIV, 39)</note>
            </hi>: tamen secundum substantiam caro erit,
non secundum corruptionem, quae nunc carni hoc nomen
imponit. Unde ait propheta, <hi>Omnis caro fenum.</hi> 
Numquid enim et Domini quam levavit in coelum?
Quo ergo modo appellavit Propheta carnem, ubi ait, <hi>Omnis caro fenum;</hi> 
 dicturus utique, <hi>Fenum aruit <note>(Isai.
XL, 6, 7)</note>
            </hi>: eo modo et Apostolus ait, <hi>Caro et sanguis
regnum Dei non possidebit;</hi> quia non ibi erit corruptio,
qua nunc sicut fenum natura carnis arescit. Non enim
alia sententia est, <hi>Neque corruptio incorruptionem possidebit:</hi> 
sed haec repetitio, sententiae superioris est
expositio: ut quod ibi dictum est, <hi>caro et sanguis;</hi> 
hic intelligamus corruptionem, non substantiam carnis:
et quod ibi dictum est, <hi>regnum Dei;</hi> hic intelligamus
incorruptionem. Atque ita nihil aliud dictum
putemus, <hi>Caro et sanguis regnum Dei non possidebit;</hi> 
quam si diceretur, <hi>Corruptio incorruptionem non possidebit:</hi> 
id est, corruptio carnis et sanguinis in illius
regni incorruptione non erit, propter immutationem
scilicet, de qua mox locutus adjunxit, <hi>Oportet corruptibile
hoc induere incorruptionem <note>(I Cor. XV, 50, 53)</note>
            </hi>.
Ita corruptio quae carnis et sanguinis nomine significata
est, in regni illius incorruptione non erit: quia
caro quae nunc corruptibilis est, tunc mutata incorruptibilis
erit.</p>
          </div3>
<div3>
            <head>23.</head>
            <p>
 Moyses autem homo Dei si animam credidisset
esse mortalem, quod utique credidisset si eam sanguinem,
non significationis, sed proprietatis causa
esse dixisset, non alio loco diceret: <hi>Omnis qui tetigerit
mortuum ab omni anima hominis, et mortuus fuerit,
et non fuerit purificatus, tabernaculum Domini polluit:
exteretur anima illa ex Israel; quoniam aqua aspersionis
non est circumspersa super eum, immundus est,
adhuc immunditia ejus in ipso est <note>(Num. XIX, 13)</note>
            </hi>. <hi>Adhuc</hi> 
 utique dixit, etiam post mortem, quia non est
purificatus: ubi praefiguratum lavacrum regenerationis
intelligit, quod nunc accipiunt qui baptizantur in
Christo, quisquis audit fideliter, <hi>Si crederetis Moysi,
crederetis et mihi; de me enim ille scripsit <note>(Joan. V, 46)</note>
            </hi>.
</p>
          </div3>
        </div2>

<div2>
          <head>CAPUT VII.</head>
<div3>
            <head>24.</head>
            <p>
 Quid autem mirum, si iste infelix
a luce veritatis aversus, et ob hoc luci veritatis
adversus, ea quae non intelligit in Novo Testamento,
objicit Veteri Testamento? Sicut etiam illud de apostolo
Paulo, ubi ait ad Corinthios: <hi>Quod si ministratio
mortis, in litteris formata lapideis, facta est in gloria</hi>,
 <hi>ita ut non possent filii Israel intendere in faciem
Moysi, propter gloriam vultus ejus, quae destruitur;
quare non magis ministratio spiritus erit in gloria? Nam
si ministratio damnationis gloria est, multo magis ministratio
justitiae abundabit in gloria. Etenim non glorificatum
<pb n="0652"/>
est in hac parte id quod declaratum est propter excellentem
claritatem. Nam si id quod destruitur, in
gloria est; multo magis illud quod manet, in gloria est.</hi> 
Hoc modo iste posuit verba apostolica, nec a meliore
interpretatione plurimum distat. Quia ergo dicta est <hi>ministratio mortis in litteris formata lapideis,</hi> 
 hinc existimat
quod morti ministraverit Moyses, id est, mortis
auctori, maligno scilicet spiritui, quem mundi hujus
iste opinatur auctorem: ignorans ministrationem
mortis dictam Legem, secundum illud quod alibi dicit, <hi>Littera occidit, spiritus autem vivificat 
 <note>(II Cor. III,
6-11)</note>
            </hi>. Lex enim quamvis justa et sancta et bona,
praevaricatoribus intulit mortem, quos Dei gratia non
adjuvit ad justitiam Legis implendam. Oportebat enim
ut Testamento Vetere Lex imponeretur superbis, et
de suae voluntatis virtute fidentibus, quae non daret
justitiam, sed juberet; ac sic morte praevaricationis
impliciti, ad gratiam confugerent, non jubentem tantummodo,
sed juvantem, quae Novo Testamento est
revelata. Hinc putant isti divinorum eloquiorum blasphematores,
malam fuisse Legem quae data est per
Moysen, quia dicta est <hi>ministratio mortis in litteris figurata
lapideis:</hi> non intuentes propter eos esse dictum,
qui suo libero arbitrio Legem sufficere arbitrabantur,
et spiritu gratiae non adjuti, rei praevaricationis sub
ejusdem Legis littera tenebantur. Unde alibi dicit, <hi>Lex
iram operatur: ubi enim lex non est, nec praevaricatio <note>(Rom. IV, 15)</note>
            </hi>:
hinc ostendens unde dixerit, <hi>Lex
iram operatur.</hi> Neque enim ejus praevaricatio mala esset,
nisi Lex ipsa bona esset.</p>
          </div3>
<div3>
            <head>25.</head>
            <p>
 Multum est et nimis longum colligere, quae in
hanc sententiam beatus dicit Apostolus, Legem distinguens
a gratia; eo quod sub illa elidantur elati, sub
ista erigantur elisi; et quod illa in tantum bona sit ut
bona jubeat, haec tantum ut bona conferat. Illa justitiae
facit auditorem, ista factorem. Et ideo sub illa
peccator, insuper etiam praevaricator amissa excusatione
ignorantiae convictus jacet: sub ista vero et parcente
et opitulante, nec qui mala est operatus exstinguitur,
et ut bona operetur accenditur. Quid ergo
est mirum, si illa dicta est <hi>ministratio mortis,</hi> ubi littera
occidit, malum prohibendo quod fit, et bonum
imperando quod non fit; ista vero dicta est <hi>ministratio
spiritus,</hi> utique vivificantis, ut a praevaricationis
morte surgamus, et justitiam non rei legamus in tabulis,
sed liberi in cordibus et in moribus habeamus?
Hoc est Testamentum Novum distans a Vetere; quia ibi
vetus homo formidinis coarctatur angustiis, hic novus
homo spatiatur latitudine charitatis.</p>
          </div3>
<div3>
            <head>26.</head>
            <p>
 Quod autem dictum est de ministro Veteris Testamenti
Moyse, quod <hi>non poterant intendere filii Israel
in faciem</hi> ejus, <hi>propter gloriam vultus ejus,</hi> signum
erat quia in Lege Christum intellecturi non erant. Et
ideo velamen inter faciem Moysi et ipsos positum erat, <hi>ut non intenderent,</hi> 
 sicut scriptum est, <hi>filii Israel usque
<pb n="0653"/>
in finem <note>(II Cor. III, 13)</note>
            </hi>. Finis autem Legis quis
est? Ad hoc non ego, sed Apostolus ipse respondeat: <hi>Finis enim Legis,</hi> 
 inquit, <hi>Christus, ad justitiam omni
credenti <note>(Rom. X, 4)</note>
            </hi>. Finis perficiens, non interficiens.
Finis quippe dicitur propter quem fiunt omnia
quaecumque aliquo fiunt officio. Nam inter officium et
finem hoc distat, quod officium est in eis quae facere
debemus, finis propter quem facimus. Quia itaque illa
omnia propter Christum fiebant, quem filii Israel in
eis quae fiebant non intelligebant; hoc significabat velamen,
quod eos usque in finem non sinebat intendere,
id est, usque ad faciem Moysi, quae significabat
Christum. Sed ideo dictum est quod evacuetur haec
gloria, quia omnes umbrae significantes evacuantur,
cum res quae significatur advenerit. Quemadmodum
enim scientia quae nunc est, <hi>evacuabitur,</hi> sicut idem
dicit apostolus, cum venerit illa quam dicit, <hi>facie ad
faciem <note>(I Cor. XIII, 10, 12)</note>
            </hi>: sic et ista quae in umbris
 tradita erant Judaeis in Vetere Testamento, necesse
fuit evacuari revelatione Testamenti Novi.</p>
          </div3>
<div3>
            <head>27.</head>
            <p>
 Nec sane omnes in illo populo non intelligebant
Christum per illas umbras Testamenti Veteris figuratum:
neque enim haec ipse Moyses et caeteri Prophetae
non intelligebant, qui eum posteris praenuntiabant.
Nam in ipsa Epistola ad Corinthios, ubi haec
dicuntur, quae iste non intelligens posuit tanquam
adversa et inimica Veteri Testamento, cur dicit, <hi>Habentes
autem eumdem spiritum fidei, secundum quod
scriptum est, Credidi, propter quod et locutus sum: et
nos credimus, propter quod et loquimur <note>(II Cor. IV,
13)</note>
            </hi>? Ubi enim scriptum est, <hi>Credidi, propter quod et
locutus sum <note>(Psal. CXV, 10)</note>
            </hi>? Utique in Psalmis, ad
illa Dei eloquia pertinentibus, quae credita sunt Judaeis. <hi>Eumdem,</hi> 
 inquit, <hi>spiritum fidei habentes:</hi> quid
est, <hi>eumdem,</hi> nisi quem habebant etiam illi per quos
haec ministrata sunt? Cur etiam in eadem Epistola de
Lege testimonium posuit, cum praemisisset, <hi>Ut vestra
abundantia sit ad illorum inopiam, et illorum abundantia
fiat in vestram inopiam, ut fiat aequalitas;</hi> subjungens
et dicens, <hi>sicut scriptum est, Qui multum, non
abundavit; et qui modicum, non defuit illi <note>(II Cor. VIII,
14, 15)</note>
            </hi>? Cur eis importat Legis auctoritatem, quam
dicit fuisse ministrationem mortis, si eo modo intellexit,
quomodo ista pestis intelligit?</p>
          </div3>
<div3>
            <head>28.</head>
            <p>
 Atque ut omnes auferantur ambages, quonam
modo et Lex ministratio mortis recte dicta sit, et
tamen sancta et justa et bona sit, illud recolamus
quod in Epistola positum est ad Romanos. Cum enim
dixisset, <hi>Ita ut serviamus in novitate spiritus, et non
in vetustate litterae;</hi> quae sententia simillima est illi
quam iste non intelligens posuit: continuo prospexit
istos futuros verbosos atque blasphemos, qui putaturi
essent ex hoc Legem fuisse reprehensam; moxque
subjunxit: <hi>Quid ergo dicemus</hi>? <hi>Lex peccatum est?
Absit: sed peccatum non cognovi nisi per Legem. Nam
<pb n="0654"/>
concupiscentiam nesciebam, nisi Lex diceret, Non concupisces.
Occasione autem accepta peccatum per mandatum
operatum est in me omnem concupiscentiam.
Sine Lege enim peccatum mortuum est. Ego autem vivebam
aliquando sine Lege: adveniente autem mandato,
peccatum revixit. Ego autem mortuus sum, et inventum
est mihi mandatum quod erat in vitam, hoc esse in
mortem. Peccatum enim occasione accepta per mandatum
fefellit me, et per illud occidit. Itaque Lex
quidem sancta, et mandatum sanctum et justum et
bonum. Quod ergo bonum est, mihi factum est mors?
Absit: sed peccatum ut appareat peccatum, per bonum
mihi operatum est mortem <note>(Rom. VII, 6-13)</note>
            </hi>. Ecce
quid est <hi>ministratio mortis;</hi> ecce quid est, <hi>Littera occidit <note>(II Cor. III, 6)</note>
            </hi>:
ecce quemadmodum <hi>Lex non est
peccatum;</hi> et, <hi>mandatum erat in vitam;</hi> et, <hi>lex sancta,
et mandatum sanctum et justum et bonum:</hi> et tamen
quia de ipso bono interficitur inobediens anima, ubi
Dei non adjuvat gratia, ministratio mortis facta est
Lex in Veteri Testamento propter occidentem litteram;
et ministratio vitae facta est gratia in novo Testamento
propter vivificantem spiritum. Quod est
autem, <hi>ministratio mortis et ministratio damnationis;</hi> 
hoc est, <hi>Occasione accepta peccatum per mandatum
operatum est in me omnem concupiscentiam;</hi> hoc est, <hi>Adveniente mandato peccatum revixit;</hi> 
 hoc est, <hi>Inventum
est mihi mandatum quod erat in vitam, hoc esse in
mortem;</hi> hoc est, <hi>Occasione accepta peccatum per
mandatum fefellit me, et per illud occidit;</hi> hoc est, <hi>Lex subintravit, ut abundaret delictum 
 <note>(Rom. V, 20)</note>
            </hi>;
hoc est, <hi>Lex iram operatur <note>(Id. IV, 15)</note>
            </hi>; hoc est, <hi>Virtus peccati Lex 
 <note>(I Cor. XV, 56)</note>
            </hi>. Prohibitio enim
peccati quod est Lex, auget profecto desiderium
peccandi: quod non exstinguitur, nisi contrario
desiderio recte faciendi, ubi <hi>fides per dilectionem
operatur <note>(Galat. V, 6)</note>
            </hi>. Hoc autem non praestat littera
jubens, sed spiritus juvans: non Lex ergo, sed
gratia; non Vetus Testamentum <hi>in servitutem generans,
quod est Agar,</hi> sed Novum in quo non sunt <hi>ancillae
filii, sed liberae, qua libertate Christus nos liberavit <note>(Id. IV, 24, 31)</note>
            </hi>.
Et tamen Lex sancta est, et mandatum
sanctum et justum et bonum. Per hoc mandatum
sanctum et justum et bonum, in his qui non
habent spiritum Christi operatur peccatum omnem
concupiscentiam. Qualem se fuisse in Vetere Testamento
etiam ipse Apostolus ostendens, <hi>Occasione,</hi> inquit, <hi>accepta peccatum per mandatum operatum est in
me omnem concupiscentiam.</hi> 
 Per quod mandatum, nisi
quod ait, <hi>Concupiscentiam nesciebam, nisi Lex diceret,
Non concupisces?</hi> Numquid malum est non concupiscere?
Imo maxime bonum. Bona est ergo Lex quae
hoc dicit: sed ubi non adest vivificans spiritus, haec
ipsa Lex quae bonum dicit, occidit: quia peccati
virtus est, cum per illam operatur omnem concupiscentiam,
inflammando prohibitione; quod non
exstinguitur per jubentem litteram timore poenae, sed
<pb n="0655"/>
per juvantem spiritum dilectione justitiae. Ideo ait, <hi>Peccatum ut appareat peccatum, per bonum mihi operatum
est mortem.</hi> 
 Non enim ait, Per malum; sed, <hi>per
bonum.</hi> Hic evigilent, si possunt, qui Legem Dei atque
ejus ministrum Moysen caeco et furioso corde reprehendunt.
Ideo quippe est ministratio mortis,
quia peccatum per bonum operatum est mortem:
ideo est ministratio damnationis, quia peccatum per
bonum operatum est damnationem.</p>
          </div3>
<div3>
            <head>29.</head>
            <p>
 Non autem omnes qui Christiani appellantur,
ad Christum transeunt: sed quibus aufertur velamen,
quod in lectione Veteris Testamenti manet. Qui enim
sunt in Vetere Testamento, impediente velamine nec
Vetus intelligunt, nec Novum: qui autem transeunt
ad Christum, remoto velamine per Novum, intelligunt
et Vetus et Novum <note>(II Cor. III, 14-16)</note>. Utinam et isti
caeci oppugnatores Legis et Prophetarum, sic transeant
ad Christum, ut non sint in eis in quibus obvelatum
est et ipsum Evangelium. In his enim qui pereunt,
esse obvelatum ait Apostolus, <hi>In quibus Deus
saeculi hujus excaecavit mentes infidelium, ut non fulgeat
illuminatio Evangelii gloriae Christi, qui est imago
Dei <note>(Id. IV, 4)</note>
            </hi>. Ubi miser iste Deum saeculi hujus
vult intelligi malum: tanquam illi servierit Moyses in
Vetere Testamento, quasi hoc Apostolus dixerit. Ubi
si necesse esset intelligi Deum saeculi hujus, deum
impiorum, hoc est, diabolum; <hi>quoniam omnes dii gentium
daemonia,</hi> et utique multo maxime princeps daemoniorum:
non mirum esset, quandoquidem quorumdam
deus etiam venter est dictus: ait enim Apostolus, <hi>quorum deus venter est 
 <note>(Philipp. III, 19)</note>
            </hi>; nec
ideo deus venter est. Ita si potest dici deus hujus saeculi
diabolus, non ideo diabolus deus est; quia nec
daemonia sunt dii, quamvis dii gentium sint daemonia <note>(Psal. XCV, 5)</note>.
Potest quippe saeculum in malo intelligi:
unde dicit apostolus Petrus, <hi>Eripite vos de praesenti
saeculo maligno <note>(II Petr. I, 4)</note>
            </hi>. Sed cum alter
pateat intellectus, quid necesse est hic diabolum putare
significatum, ac non potius Deum verum, justum
et bonum, qui excaecaverit mentes infidelium saeculi
hujus: ut non hic distinguatur, <hi>in quibus Deus saeculi
hujus,</hi> ac deinde subinferatur, <hi>excaecavit mentes infidelium;</hi> 
sed ita potius, <hi>in quibus Deus,</hi> ac deinde subinferatur, <hi>saeculi hujus excaecavit mentes infidelium,</hi> 
hoc est infidelium saeculi hujus mentes excaecavit.
</p>
          </div3>
        </div2>

<div2>
          <head>CAPUT VIII.</head>
<div3>
            <head>30.</head>
            <p>
 Sed istis non placet ut Deus
bonus mentes excaecet aliquorum. Non enim attendunt
Salvatoris verba dicentis: <hi>In judicium ego in hunc
mundum veni, ut qui non vident, videant; et quivident,
caeci fiant <note>(Joan. IX, 39)</note>
            </hi>. Ille igitur qui secundum
apostolicam sententiam, <hi>cujus vult miseretur, et quem
vult obdurat,</hi> procul dubio quem vult illuminat, et
quem vult excaecat. Sed non est iniquitas apud Deum <note>(Rom. IX, 18, 14)</note>,
cui dicit Ecclesia: <hi>Misericordiam
et judicium cantabo tibi, Domine <note>(Psal. C, 1)</note>
            </hi>. Illuminat
ergo misericordia, excaecat judicio, utique aequissimo,
etsi occultissimo. <hi>Inscrutabilia</hi> enim <hi>sunt judicia ejus <note>(Rom. XI, 33)</note>
            </hi>.
Cui tamen dicitur: <hi>Sedisti super thronum,
<pb n="0656"/>
qui judicas aequitatem <note>(Psal. IX, 5)</note>
            </hi>.</p>
          </div3>
<div3>
            <head>31.</head>
            <p>
 Huic Deo servivit Moyses, caeterique Prophetae,
quos justos sine dubio Dominus ipse testatur. Horum
quippe Judaei sepulcra construebant, et monumenta
ornabant, quibus dicit: <hi>Aedificatis sepulcra Prophetarum,
et ornatis monumenta justorum <note>(Matth. XXIII,
29)</note>
            </hi>. Sed illi omnes, etsi pro temporis dispensatione
Veteris Testamenti ministrabant figuris, ad Novum
tamen Testamentum, quamvis nondum revelatum,
per gratiam Dei pertinebant, ad quod pertinebat
Abraham. Hinc quippe isti, si remoto velamine legerent,
intelligerent ita non esse inimicum Evangelium
Legi quae data est per Moysen, sicut inter se non sunt
inimici Abraham et ipse Moyses: quos utique et isti
eumdem coluisse confitentur Deum, quamvis eum sic
blasphement, ut eum Deum negent. Et tamen Apostolus
promissiones, quae factae sunt Abrahae, quia Novum
Testamentum significabant, sic opponit Legi per
Moysen datae, ut haec duo inter se inimica videantur.
Quid enim aliud ad Romanos dicit? <hi>Non enim per Legem
promissio Abrahae aut semini ejus, ut haeres esset
mundi, sed per justitiam fidei. Si enim qui per Legem,
haeredes sunt; exinanita est fides, et evacuata est promissio.
Lex enim iram operatur. Ubi enim Lex non est,
nec praevaricatio <note>(Rom. IV, 13-15)</note>
            </hi>. Attendant quemadmodum
sic disputat, veluti contra Legem, ut ex
priore illa quae facta est ad Abraham promissione
convincat, quod non sint haeredes ex Lege quicumque
sint haeredes Dei, sed ex promissione. Itemque ad Galatas: <hi>Fratres,</hi> 
 inquit, <hi>secundum hominem dico; tamen
hominis confirmatum testamentum nemo irritum
facit, aut superordinat. Abrahae dictae sunt promissiones
et semini ejus. Non dicit, Et seminibus, tanquam in
multis; sed tanquam in uno, Et semini tuo, quod est
Christus. Hoc autem dico, testamentum confirmatum a
Deo, quae post quadringentos et triginta annos facta est
Lex, non infirmat ad evacuandam promissionem. Si
enim ex Lege haereditas, jam non ex promissione.
Abrahae autem per repromissionem donavit Deus.
Quid ergo Lex? Transgressionis gratia proposita est</hi>, <hi>donec veniret semen cui promissum est 
 <note>(Galat. III,
15-19)</note>
            </hi>. Nescio utrum isti qui Legem non intelligentes
criminantur, inveniant aliquid ex Evangelio vel ex
apostolicis Litteris, quod ita videatur eidem Legi adversum
esse atque contrarium, quemadmodum hoc
videtur, quod ex promissionibus quae Abrahae factae
sunt opponit Apostolus. Si ergo legem oderunt,
Abraham diligant.
</p>
          </div3>
        </div2>

<div2>
          <head>CAPUT IX.</head>
<div3>
            <head>32.</head>
            <p>
 Sed nec hoc volunt. Nam et
ipsi patri gentium, ad quem promissiones factas nunc
in omnibus gentibus videmus impleri, crimen fornicationis
objiciunt. Iste quippe procul dubio cui respondemus,
ex illis se esse manifestat, de quibus praedictum
est Apostolo dicente: <hi>Spiritus autem manifeste
dicit quia in novissimis temporibus recedent quidam a
<pb n="0657"/>
fide, attendentes spiritibus seductoribus et doctrinis daemoniorum
in hypocrisi mendaciloquorum, cauteriatam
habentes conscientiam suam, prohibentes nubere <note>(I Tim.
IV, 1-3)</note>
            </hi>. Non enim reperitur Abraham aliquo se contaminasse
adulterio: quoniam non lubrico libidinis
amavit ancillam; sed ab uxore accepit, quando uxor
ejus fecit de jure suo quod voluit, volens habere filios
de marito suo, quamvis ex utero alieno <note>(Gen. XVI,
2-4)</note>: ubi nulla omnino lasciviendi, sed sola cogitata
est causa generandi. Iste autem Abrahae, etiam usque
ad decrepitam senectutem, fornicationis objicit crimen,
profecto quia et post mortem Sarae alteram duxit <note>(Id. XXV, 1)</note>.
Ubi etsi nullum intelligeretur rei
abditae sacramentum, propter hoc solum id facere
debuit Abraham, ne putarent haeretici adversus Apostolum,
quibus etiam Tertullianus astipulator assistit,
post uxoris mortem, crimen esse ducere uxorem. Sed
sicut sibi iste videtur invenire in apostolicis Litteris,
quae dicat contra Legem per Moysen datam, vel contra
Testamentum Vetus; inveniat et aliquid adversum
Abraham, quod ex evangelicis Litteris sonare videatur:
omnino non inveniet. Ubicumque ille nominatur
in libris Testamenti Novi, cum honore debito nominatur:
ita ut Judaeis diceret ipse Dominus, <hi>Si filii
Abrahae estis, facta Abrahae facite <note>(Joan. VIII, 39)</note>
            </hi>. Ac
per hoc iste qui blasphemat Abraham, Christum profecto
blasphemat, qui tale testimonium perhibet Abrahae.</p>
          </div3>
<div3>
            <head>33.</head>
            <p>
 Sed dicat, si potest, quam personam illarum
quinque gerebat Apostolus, cum sic praedicaret
Abraham? Si enim eis qui sine Lege fuerant, factus
erat quasi esset et ipse sine Lege, illi Abraham non
noverant. Ergo aliquem principem, sive Romanorum,
sive Graecorum, sive aliquem philosophorum debuit
invenire quem talibus praedicaret; ut eis, sicut huic
placet, talem se quales ipsi erant fingendo, congrueret:
non Abraham nescio quem alienigenam patrem
gentis Hebraeae, longe ab eorum moribus, longe ab
eorum ritibus, longe ab eorum cognationibus alienum.
Si autem Judaeis tanquam Judaeus factus erat,
aut eis qui sub Lege erant tanquam esset et ipse sub
Lege, utquid dicebat non esse haeredes ex Lege? utquid
dicebat, <hi>Lex iram operatur?</hi> utquid dicebat, <hi>Lex
praevaricationis gratia posita est?</hi> quod aequo animo ferre
non possent qui gloriabantur in Lege. Quod si ut
infirmus loquebatur infirmis, et sic eos, ut fallacibus
placet, fallendo lactabat, cur eos ab umbris veteribus,
in quibus infirmi quiescebant, sic proturbabat, ut
diceret: <hi>Ecce ego Paulus dico vobis, quia si circumcidamini,
Christus vobis nihil proderit <note>(Galat. V, 2)</note>
            </hi>? Si
autem in illa persona quinta perfectis sapientiam loquebatur,
quales solos iste dignos putat quos non
fallat Apostolus; quare a contrario vult esse ipse perfectus,
ut blasphemet Abraham, quem sic perfectis
laudat Apostolus, maxime in illis duobus filiis ejus,
<pb n="0658"/>
uno de ancilla, alio de libera? Si displicet illi cum
Ismaele Testamentum Vetus, cum Isaac placeat Testamentum
Novum.</p>
          </div3>
<div3>
            <head>34.</head>
            <p>
 An et contra Apostolum propositurus est cathedram
pestilentiae, et disputaturus de qualitate figurarum,
atque dicturus non eum debuisse figuras
rerum honestarum de rebus turpibus ducere? Res
enim turpis huic videtur, etiam cum ipsa Sara concubitus
conjugalis, quam liberam matrem nostram
aeternam Jerusalem significare testatur Doctor Gentium <note>(Galat. IV, 22-26)</note>,
quamvis narium rugas et
frontis obducat, et crispato vultu hanc parabolam
exhorreat doctor pestilentium: et multo amplius et
aspernabilius, quando audit eumdem Gentium doctorem,
quod scriptum est de masculo et femina, <hi>Erunt
duo in carne una;</hi> addere et dicere, <hi>Sacramentum hoc
magnum est, ego autem dico in Christo et in Ecclesia <note>(Ephes. V, 31, 32)</note>
            </hi>.
Itane vero ubi essent cognoscenda
tantae rei sacramenta, id est, sacra signa, et in re
pudenda, atque in eis verbis quibus verecundia debetur,
cognosci non debuisse nec dici, homo iste
sciebat, et beatus Apostolus nesciebat? Eat plane iste
retro cum suis similibus sociis, qui dixerunt, <hi>Durus
est hic sermo; quis eum potest audire <note>(Joan. VI, 61)</note>
            </hi>?
Nos autem audiamus, et intelligamus duo Testamenta
in duobus filiis Abrahae, duabusque mulieribus ejus
commixtione fetatis: sicut duos in carne una, Christum
et Ecclesiam, istis nolentibus, sine ulla obscoenitate
cognoscimus: sicut mediatorem Dei et hominum
hominem Christum Jesum <note>(I Tim. II, 5)</note>,
carnem suam nobis manducandam bibendumque sanguinem
dantem, fideli corde atque ore suscipimus;
quamvis horribilius videatur humanam carnem manducare
quam perimere, et humanum sanguinem potare
quam fundere: atque in omnibus sanctis Scripturis,
secundum sanae fidei regulam figurate dictum
vel factum si quid exponitur, de quibuslibet rebus et
verbis quae sacris paginis continentur, expositio illa
ducatur, non aspernanter, sed sapienter audiamus;
et relinquamus istum inania garrientem, et nesciendo
quid loquatur, quadam, si dici potest, imperita peritia
de figurarum qualitate tractantem. Qui cum dicit rebus
congruis non contrariis aliquid esse significandum,
potest vanus dicere, semper Deum lucido auro,
nunquam nigro atramento scribi oportere: quoniam <hi>Deus lux est, et tenebrae in eo non sunt ullae 
 <note>(I Joan. I, 5)</note>
            </hi>.
Homo est enim, qui putat Apostolum, ut congrueret
infirmis et imperfectis, multa falsa et improbanda dixisse,
quia testimoniis quae de Lege ac Prophetis ponit,
quam venerabiliter Scripturas illas accipiat per
Epistolas ejus apparet. Nec cogitat tam perverso sensu
posse defendi etiam illa quae in veteribus Dei Libris
immundus atque impius quasi pius et mundus horrescit.
<pb n="0659"/>
Nam si ei quispiam dicat similis ejus, Ea quae te
offendunt in Lege ac Prophetis falsa sunt, sed propter
infirmos et imperfectos sic ea Spiritus sanctus poni
voluit: quid pari suo vano contra hoc respondeat non
habebit. Convincitur enim regula falsa, sed sua; nec
sapientis ac docti, sed stulti, sicut ipse est, atque ineruditi
manu, suo tamen gladio jugulatur.
</p>
          </div3>
        </div2>

<div2>
          <head>CAPUT X.</head>
<div3>
            <head>35.</head>
            <p>
 Post haec sane sacrilegi et vani
hominis sacrilega vaniloquia, quibus me respondisse
sufficienter existimo: hoc est, de initio Geneseos; de
lucis fabrica; de die vel sole; de causa constituendi
hominem; de peccato Adae; de fabrica hominis; de
persuasu serpentis; de maledicto in homine, et de
vitae arbore; de poenitentia Dei; de diluvio; de arcu
in nubibus; de induratione cordis Pharaonis; de spiritu
mendacii secundum Michaeam prophetam; de testimonio
Isaiae prophetae, propter quod ait: <hi>Filios
genui et exaltavi:</hi> quibus rursum dicit, <hi>Filii scelesti,
semen pessimum:</hi> et quod item apud eum scriptum
esse dixit, <hi>Ego sum Deus faciens bona et creans mala:</hi> 
de perditione populi, mandato Moysi, de maledicto
quod turpe existimat; de Dei, quam putat, confessa
crudelitate; de studio quod putat malitiae, juxta David
regem; de eo quod scriptum est, <hi>Poenitet me quod
constituerim Sal in regem:</hi> de spiritu Moysi, cujus
Scripturas putat dixisse Apostolum fabulas aniles; de
qualitate figurarum; de Abraham; de filiis Heli sacerdotis;
de sacrificiis, quae putat non nisi daemonibus
exhiberi; de Prophetis Dei, quos putat ante adventum
Domini non fuisse; de eo quod in Lege positum
est, sanguinem esse animam; de Deo cui Moyses
servivit, quem putat Deum verum non fuisse; de
varietate personarum, in quibus putat Apostolum locutum
esse fallaciter. Quae omnia non hoc ordine
persecutus sum, qui est in libro ejus; sed sicut nostrae
disputationis sibimet connexa series postulavit.
</p>
          </div3>
        </div2>

<div2>
          <head>CAPUT XI.</head>
<div3>
            <head>36.</head>
            <p>
 Post haec ergo omnia titulum posuit,
ita se habentem: <hi>Discretio spirituum malignitatis
et bonitatis</hi>. Et coepit contrariis inter se brevibus crebrisque
sententiis laudare Christum, et accusare Legis
Deum, hoc modo, velut eum ad quem scribebat
exhortans: <hi>Quare igitur, frater,</hi> inquit, <hi>recedentes ab
iniquitate praeteriti erroris, intendamus Christum verum
ac summum Deum, non hujus saeculi principem et
mundi factorem, in quo nos peregrinari saepissime declaratum
est. Intendamus, inquam, illum pium ac mitem,
qui nos suae cognationis ostendens, mundi lumen vocavit:
non illum qui secundum scripturas Judaicas terrenum
nobis initium assignans, in terra nobis finem indixit.
Intendamus illum qui nos fratres appellans, vigilare
ac divina sapere persuasit: non illum qui nec dignoscentiae
quidem sensum habere permisit.</hi> Atque hoc
modo caetera multa contexuit.</p>
          </div3>
<div3>
            <head>37.</head>
            <p>
 Cui loco libri ejus ita respondendum putavi, ut
etiam ego vos exhortarer: Intendamus Christum verum
et summum Deum, veri et summi Dei unicum
<pb n="0660"/>
Filium, non hujus saeculi malignum principem, sed
tamen mundi, hoc est, coeli terraeque factorem, qui
nos tanquam peregrinos vitam temporalem in hac
agere mortalitate praecepit. Intendamus, inquam, illum
misericordem ac mitem, qui nos fratres suos fecit
gratia, non natura. Ipse est enim, non alius, sicut
hic putat, qui secundum Scripturas terrenum nobis
corpus, animam vero flatu dedit, utrumque faciens,
non eorum aliquid gignens. Qui nos vigilare ac divina
sapere jussit et fecit. Ipse est enim, non alius, sicut
hic putat, qui dignoscentiam boni ac mali ne peccando
experiremur, admonuit. Qui nos ad immortalitatem
vocans, coelestia nobis regna promisit. Ipse est enim,
non alius, sicut hic putat, qui nos post peccatum
reos, ab aeternae vitae felicitate secrevit, et terreno
labore punivit. Qui nos, non sicut iste dicit, nihil
ignorare, sed utilia scire praecepit: nec sicut iste
sentit atque a veritate dissentit, scientiam damnavit
in nobis, quae fit sapiendo justitiam, sed quae fit experiendo
peccatum. Qui nos quod errore moriebamur
miseratus est. Ipse est enim, non alius, sicut hic putat,
qui nos morti, non ex quo sapere coepimus, quod
iste ait, sed ex quo deliquimus, destinavit. Qui nos
proprias facultates hortatur spernere, imo vero loco
tutiore recondere <note>(Matth. VI, 19, 20)</note>: cum ipse sit,
non alius, ut hic putat, qui se non tantum coelestium,
verum etiam terrenorum Dominum ostendens, ea quae
impii possidebant, exspoliatione plectendi, suos,
quibus hoc pro tempore congruebat, auferre atque
habere, sive jussit, sive permisit. Qui donat delicta
conversis: cum ipse sit, non alius, ut hic putat, qui
in tertiam et quartam progeniem retribuit digna perversis.
Qui non omnium, sicut iste ait, sed eorum
quos ante praescivit et praedestinavit, delicta dimittit.
Ipse est autem, non alius, sicut hic putat, qui delicta
quorumdam, ad poenalem animi dolorem terroremque
majorem, etiam illorum qui ea non admiserant, non
spiritualibus, sed corporalibus mortibus vindicavit, ut
conditio mortalium qua fuerant post paululum morituri,
etiam isto modo serviret Dei providentiae, et in
usum cederet disciplinae. Qui nos non in totum irasci
prohibuit, quandoquidem et ipse iratus est ubi oportuit:
sed irasci et non peccare praecepit. Ipse est autem,
non alius, non qui vindicandi causas, sicut iste
affirmat, inquirit; sed vindicandas causas, quando
ipse novit, advertit. Qui nos, ne quando juraremus,
monuit: ut quoniam falli possumus, longe simus a
perjurio non jurando. Ipse est autem, non alius, ut
hic putat, qui suae sententiae veritatem ad incredulos
increpandos, ubi opus esse judicavit, etiam jurando
firmavit. Sicut autem homo jurans adhibet testem
Deum, ita se ipsum Deus. Qui nos in fide verbi veri
stare jussit. Ipse est enim, non alius, sicut hic putat,
non qui voluntatem suam, sicut iste blasphemat, sed
qui res quas voluit, non mutata voluntate mutavit. Qui
nos viam veritatis docuit. Ipse est enim et Deus Prophetarum,
<pb n="0661"/>
qui nunquam, sicut iste calumniatur, falsis
promissionibus suos decipit. Qui nos irreprehensibiles
esse mandavit. Ipse est enim et Deus Prophetarum,
qui nunquam, sicut iste criminatur, se ipse
reprehendit, nec eum sicut hominem quidquam poenituit:
sed rerum futurarum mutationem, quas se
mutaturum sine ulla sui mutatione ab aeternitate praescivit,
velut humana hominibus locutione praedixit.
Qui nobis iram Dei metuendam et in Evangelio commendavit.
Ipse est enim et Prophetarum Deus, qui
non sui animi perturbationem, sed justam severamque
vindictam, irae vel indignationis nomine nuncupavit.
Qui alterum ab altero non utcumque laedi, sed
injuria laedi noluit. Ipse est enim et Prophetarum
Deus, qui sive per homines, sive per Angelos sanctos,
etiam temporalibus corporum mortibus, quos voluit,
utiliter aut multavit, aut terruit. Qui docuit ad concupiscendum
non videndam esse mulierem <note>(Matth. V,
28)</note>. Ipse est enim qui et in Lege dixit, <hi>Non concupisces <note>(Exod. XX, 17)</note>
            </hi>:
nec, sicut iste criminatur, indixit
septenas singulis nuptias, sed propagandi causa
connubia casta permisit. Patres autem filiarum maritos
non solum ipse non fecit; verum etiam ne fieret,
sicut alia incesta, prohibuit. Qui nos secundum interiorem
renovationem in spiritu mentis, nec masculos
in se, nec feminas esse docuit; et sicut Angelos in
aeternum secum futuros esse promisit. Ipse est enim
et Prophetarum Deus, qui masculum et feminam
propagandi generis causa nuptiali castitate conjunxit;
et secundas nuptias, quae in Novo quoque Testamento
permittuntur, licitas esse monstravit. Uxores autem
fratrum, sed sine filiis defunctorum, ad excitandam
defuncti posteritatem, non libidinis, sed pietatis affectu,
in matrimonium sibi copulare praecepit: patres
vero filiarum conjugiis misceri omnino prohibuit. Qui
nos super omne genus serpentum calcare spiritualiter
jussit. Ipse est enim et Prophetarum Deus, qui populo
infideli ad significanda peccata, quorum veneno
invisibiliter moriebantur, visibiles serpentes quibus
admonerentur, immisit; et plaga emendatoria mortes
animarum, mortibus corporum figuravit. Qui dixit, <hi>Date eleemosynam; et ecce omnia munda sunt vobis <note>(Luc. XI, 41)</note>
            </hi>.
Ipse est enim et Prophetarum Deus,
qui talia etiam Prophetarum voce mandavit. Nec sibi
voluit primogenitos hominum filios immolari, sed
consecrari: significans primogenitum a mortuis, in
quo oportebat omnes a morte perpetua liberari. Qui
corruptibilibus cibis incorruptibiles anteposuit. Ipse
est enim et Prophetarum Deus, qui sacrificia quibus
non indiguit, ad significandum verum sacrificium, in
umbris futurorum praecedere voluit; et disciplinae severitate
mortibus corporum, longe mitioribus quam
sunt aeterna supplicia gehennarum, perpetrata sacrilegia
vindicavit. Qui terrenas divitias, non sicut iste
dicit, damnari jussit, sed spirituales coelestesque praeposuit.
Ipse est enim et Prophetarum Deus, qui facit
et divites benignissime largiendo, et pauperes justissime
vel non dando, vel auferendo. Qui nos pro inimicis
<pb n="0662"/>
orare jussit. Ipse est enim et Prophetarum Deus,
qui filios parentum manibus immolari sibi, ut iste criminatur,
non solum nunquam voluit, verum etiam ne
id fieret, in Lege constituit. Qui sine acceptione personarum
benefaciendum omnibus intimavit. Ipse est
enim et Prophetarum Deus, qui quando sine discretione
aetatis aut sexus occidi homines jussit, unde scit
iste vel quisquam quid eis post mortem bonae compensationis
attribuit, quorum mortibus viventes aut
emendavit aut terruit? Qui nos aequo animo injurias
sustinere et donare praecepit. Ipse est enim et Prophetarum
Deus, qui oculum pro oculo, dentem pro
dente, modum posuit poenae, ne quisquam sibi amplius
putaret deberi vindictae, quam pertulisset injuriae.
Et hoc ideo, quia de sapientia Dei dictum est,
quod Legem et misericordiam in lingua portet. Nec
per misericordiam debita debitoribus nostris scienter
dimitteremus, nisi per Legem ipsa debita discerneremus.
Qui in tanta potestate se humilians ad convertendos
 nos factus homo, cum hominibus est locutus.
Ipse est enim et Deus Prophetarum, qui cum primis
patribus est locutus: ideo praeter se dicens non esse
alium Deum, quia etiam summa Trinitas, manente
personarum discretione unus est Deus. Qui Apostolis
suis ut gratis darent quae gratis acceperant, jussit:
ad sustentationem tamen suam nec aliam tunicam secum
ferre ideo constituit, quia secutus adjunxit, <hi>Dignus est enim operarius mercede sua 
 <note>(Matth. X, 8-10)</note>
            </hi>;
ut qui Evangelium annuntiabant, ex Evangelio viverent <note>(I Cor. IX, 14)</note>:
Deo tamen munera offerenda esse
monstravit, qui nullius indiget, et munera sumendo
plus confert. Ipse est enim et Prophetarum Deus, qui
et munera suos accipere vetat, quibus excaecantur
oculi judicantium; et munera ipse, quamvis non egeat,
accipit, ut pietate faciat opulentas animas offerentium.
Qui sabbatis hominem curavit, ostendens jam esse
tempus, ut secundum prophetiam Cantici canticorum
aspiraret dies, et removerentur umbrae <note>(Cant. II, 17)</note>.
Ipse est enim et Prophetarum Deus, qui hominem
ligna sabbatis colligentem, quia nondum duorum Testamentorum
tempora distinguebat, sed Legem Dei
contumaci et impia mente contempserat, lapidandum
esse mandavit; ejusque corporali morte (quam post
paululum omni homini quis dubitet adfuturam?)
sanxit timore obedientiam caeteris profuturam. Qui
propter salvandos homines se venisse dixit. Ipse est
enim et Prophetarum Deus, qui justo judicio quos
vult obdurat: sicut in Evangelio, <hi>Venit in judicium,</hi> 
non solum <hi>ut qui non vident, videant;</hi> sed etiam <hi>ut qui
vident, caeci fiant <note>(Joan. IX, 39)</note>
            </hi>. Qui mandata vitae
perpetuae nobis dedit. Ipse est enim et Prophetarum
Deus, qui mandata sancta et justa et bona, superbis
tamen, non de ipsius gratia, sed de sua virtute fidentibus,
non quibus viverent, sed quibus morerentur,
<pb n="0663"/>
ut convincerentur dedit. Sicut Apostoli, dicente
uno ipsorum, <hi>bonus odor Christi</hi> erant, et <hi>in his
qui salvi fiebant, et in his qui peribant; aliis quidem
odor vitae in vitam, aliis odor mortis in mortem <note>(II Cor. II, 15, 16)</note>
            </hi>.
Qui vitiatorum salus apparuit,
dans incessum claudis, linguam mutis, auditum
surdis, lumen caecis. Ipse est enim et Prophetarum
Deus, qui eadem vitia non solum misericordissime
sanat, verum etiam justissime importat. Neque
enim debet eum quisquam non minus impia vanitate
Christo putare contrarium, et istum bonum dicere,
Christum autem malum; eo quod iste in virga Aaron
aridum lignum, et nulla radice subnixum, florem
ferre fecit et fructum; Christus autem arborem maledicto
arefecit, quia nihil in ea pomorum, quorum
nondum erat tempus, invenit.
</p>
          </div3>
        </div2>

<div2>
          <head>CAPUT XII.</head>
<div3>
            <head>38.</head>
            <p>
 Dicens autem alium esse pacis
et charitatis patrem, alium belli et furoris auctorem;
illum volens intelligi Christum, hunc autem Legis et
Prophetarum Deum: potest vanus dicere ipsum Christum
sibi esse contrarium, aut duos fuisse, non unum,
inter se scilicet repugnantes; alium qui dixit, <hi>Pacem
do vobis <note>(Joan. XIV, 27)</note>
            </hi>; et alium qui dixit, <hi>Non veni
pacem mittere in terram, sed gladium <note>(Matth. X, 34)</note>
            </hi>:
maxime quia displicet ei res aliquas bonas malarum
nominibus figurari. Quod vero alium dicit esse incestus
et adulteriorum conscium, alium vero pudicae
castitatis et sanctimoniae dominum: illum diabolum
intelligat; Prophetarum autem Deum noverit non
minus castitatis et sanctimoniae dominum esse quam
Christum: quia Deus Apostolorum idem ipse et Prophetarum,
priorum illis tempore, sed fide sociorum;
ipse est Deus in utroque Testamento justi actus et
piarum orationum, ipse est in utroque auctor religiosorum
sacrificiorum.</p>
          </div3>
<div3>
            <head>39.</head>
            <p>
 Videte sane unde probare voluerit humanorum
corporum vitia, non ad Deum auctorem, sed potius
ad diabolum pertinere: quia Dominus ait in Evangelio,
de muliere quam sanam fecit, quod eam satanas
alligaverat decem et octo annos; propter quod erat
incurva, nec se erigere poterat <note>(Luc. XIII, 11-16)</note>:
quasi satanas, cum habeat semper cupiditatem nocendi,
nocere cuiquam possit, nisi ab Omnipotente
acceperit potestatem. Nam quid aliud, non solum in
libro Job, quem profecto iste non accipit, sed magis
in ipso Evangelio declaratum est, ubi spiritus immundi
nec in porcos irent, nisi hoc illis benignus
ipse Salvator petentibus, quos certe in abyssum posset
relegare, concederet <note>(Matth. VIII, 31, 32)</note>: rem
necessariam docere nos volens, ut scilicet noverimus
multo minus eos posse sua potestate nocere hominibus,
qui nec pecoribus qualibuscumque potuerunt?
Hanc autem potestatem Deus bonus occulta nobis justitia
dare potest, injuste non potest.</p>
          </div3>
<div3>
            <head>40.</head>
            <p>
 Deinde quod de Antichristi adventu et elatione
impia dixit Apostolus, vult iste ad hoc trahere, ut
ipsum intelligamus Prophetarum Deum: unde potius
convincitur illud Dei esse templum, ubi hominem
peccati, filium interitus, extollentem se super omnem
Deum, et super omne quod colitur, Apostolus sessurum
<pb n="0664"/>
esse dixit <note>(II Thess. II, 3, 4)</note>. Deus enim verus
est, in cujus templo falsus ille sessurus est: ad quem
pertinet etiam iste, qui sub nomine Christi, quod est
nomen Dei, hoc est, christianum se videri volens,
superextollitur contra Christum; seque ostendit antichristum,
non unum illum majorem caeteris, sed ex
his aliquem de quibus dicit Joannes evangelista, <hi>Nunc
antichristi multi facti sunt <note>(I Joan. II, 18)</note>
            </hi>. Eos enim
dicebat haereticos, qui temporibus Apostolorum esse
jam coeperant. Hi autem coeperunt esse post ascensionem
duntaxat in coelum Domini Jesu Christi, ab
illo Simone mago, quem legimus in Actibus Apostolorum
baptizatum <note>(Act. VIII, 13)</note>. Post hunc autem
fuerunt nonnulli discipuli ejus, in eadem impietate
posteriores prioribus succedentes: quorum in successione
quartus exstitit Basilides, qui primus apertius
ausus est dicere, Deum quem gens Judaea coluit,
non fuisse verum deum. Post istos fuit quidam etiam
Carpocrates, qui negavit istum visibilem mundum a
summo Deo creatum, sed a quibusdam virtutibus
daemoniorum: negans etiam Legem quae per Moysen
data est, Deum dedisse. Cerdon postea surrexit, qui
primus invenitur dixisse duos deos, unum bonum, et
alterum malum, longe antequam haeresis Manichaeorum
emersisset, quorum in hoc furioso deliramento error
est notior. Hujus Cerdonis Marcion discipulus fuit.
Apelles quoque talia docuit. Fuerunt etiam a quodam
Patricio nonnulli Patriciani, vel sunt, similiter
adversantes divinis veteribus Libris. Hi omnes apertissime
contra Deum sentiunt Legis et Prophetarum,
hoc est, Deum verum, a quo factus est mundus. De
aliqua istorum haeresi est iste: nam non eum puto
esse Manichaeum.</p>
          </div3>
<div3>
            <head>41.</head>
            <p>
 Sed cujuslibet sit haeretici erroris, vel ipse,
vel Fabricius nescio quis, cujus se gloriatur esse
discipulum, quantum ad hunc librum attinet quem
misistis, satis ei puto esse responsum. Ea quippe
furoris ejus dejecta sunt robora, ex quibus omnes,
quas in eo volumine scripsit, blasphemiae pullularunt,
impiissimis in Deum maledictis atque conviciis varia
loquacitate frondentes. Quarum omnes singillatim
ramos ferire, nimis longum fuit: sed radices ipsae
fuerant amputandae. Si autem recenseatis quae contra
Faustum manichaeum scripsimus, et contra Adimantum,
qui Manichaei sectator cum ille viveret fuisse
jactatur, multa reperietis quae adversus istum pariter
valeant. Et fortasse si illa legerentur, vel non
omnino, vel non multum necessarium fuisset haec
scribere.</p>
          </div3>
<div3>
            <head>42.</head>
            <p>
 Sane post finem libri, in quo fine paucitatem
hominum in suo errore commendat, quia videlicet
paucorum est sapientia: quod omnibus haereticis adversariis
Ecclesiae catholicae, quae per omnes terras
copiosa fertilitate diffunditur, in sua cuique propria
vanitate commune est; omnes enim de paucitate gloriantur,
et ut seducere possint multitudinem quaerunt
<pb n="0665"/>: 
post hunc ergo finem libri, rursus alterius
apparet exordium, ejusdem forsitan hominis auctoris,
ejusdem tamen, quod non dubitatur, erroris. Disputare
autem coeperat, quod caro alium haberet fabricatorem,
non Deum: unde cum perpauca dixisset, in
ipso exordio coepta finita sunt. Sed utrum ipse auctor
an scriptor codicis non potuerit implere quod coeperat,
nescio. De hac tamen dementia hominum non
considerantium quid loquantur, adversus Manichaeos
multa jam scripsimus. Et in hujus ipsius operis initio
idonea, quantum existimo, jacta sunt fundamenta,
quibus prudens et pius lector intelligat, non ideo
subtrahendam carnem operibus Dei, quod spiritus
natura sit potior; nec ideo mala esse ista temporalia,
quia merito eis praeponuntur aeterna; nec ideo bona
terrestria detestanda, quia sunt coelestia meliora:
cum Deus creaverit omnia bona, magnus in magnis,
<pb n="0666"/>
sed non parvus in parvis. Jam illud aliud quod in eodem
codice scribi coeperat, Adimanti opus est, illius
discipuli Manichaei, qui praenomine Addas dictus
est: ubi de utroque Testamento velut inter se contraria
testimonia proferuntur versipelli dolositate,
velut inde ostendatur utrumque ab uno Deo esse non
posse, sed alterum ab altero. Contra hoc autem malignum
machinamentum jam olim scripsimus, ut paulo
ante commemoravi, et ipsum opusculum nostrum
habere vos credo. Quamvis quaedam sint perpauca in
fine ipsius operis Adimanti, quibus non respondi:
nescio quibus enim, ut fieri solet, incurrentibus,
quae magis videbantur urgere, illa interrupta sic remanserunt.
Sed, ut dixi, in fine perpauca sunt,
quae si Dominus voluerit, quantocius explicare curabo.

</p>
          </div3>
        </div2>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Ad fratres in eremo commorantes</title>
              <author>Augustinus Hipponensis; Auctor incertus<date/> </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AuHiAuI.AdFrInE</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>SERMO PRIMUS. DE INSTITUTIONE VITAE REGULARIS.</head>

<pb n="1235"/>
<p>Fratres mei et laetitia cordis mei, corona mea et
gaudium meum quod estis, pax vobis et charitas
cum fide semper inter vos adimpleatur. Quia me
putatis patrem esse animarum vestrarum, ideo desidero
ita vos componere, ut in vobis macula neque
ruga possit ante tribunal justi judicis apparere. Animabus
enim vestris non solum ornamenta, sed etiam
medicamenta desidero providere. Studeo enim
dissuta consuere, conscissa sarcire, vulnerata curare,
abluere sordida, reparare perdita, et ea quae
sunt integra spiritualibus margaritis ornare. Ego enim
margaritas de paradisi patria vobis donare cupiens,
nullam mercedem in saeculo opto recipere, nisi quod
quae vobis insinuare intendo, et patienter audire, et
cum Dei adjutorio secundum vires opere adimplere
semper studeatis. Sed ante omnia, fratres charissimi,
quos iterum parturio donec reformetur in vobis Christus,
diligatur Deus, deinde proximus, quia ista praecepta
sunt principaliter nobis data. Et ideo, fratres
dilectissimi, commorantibus nobis in eremo, in nomine
Dei nostri placeat secundum apostolicam vitam
unum sentire, et omnia communiter possidere sicut
scriptum est in Actibus Apostolorum: <hi>Quia erant illis
omnia communia, et distribuebatur unicuique sicut cuique
opus erat <note>(Act. IV, 32, 35)</note>
          </hi>. In hac autem vita permaneamus,
et nos ipsos in ipsa, Deo auxiliante, fortiter
teneamus: quia qui perseveraverit usque in finem,
salvus erit. Si quis autem de saeculo ad nostram
congregationem venire desiderat, primo praecipio ut
probetur an voluntas ex Deo sit. Non enim debet esse
violenta, non coacta, non mobilis; sed sempiterna,
virilis, constans, et omni spiritu charitatis plena atque
perfecta. Tunc enim ei proponatur quomodo abneget
<pb n="1236"/>
voluntatem propriam, et sponte sequatur me. Nec
volo quod cogitet amplius quid necesse ei fuerit: scit
enim Pater noster coelestis quibus indigemus. Quaeramus
igitur primum regnum Dei, et haec omnia administrabuntur
nobis. In oratorio nemo aliquid
agat, nisi ad quod factum est, unde et nomen accepit.
Orationibus instate a mane usque ad sextam tantum
circa missarum solemnia. A sexta vero usque ad
nonam omnes vacent lectionibus et Pater noster. Ad
nonam vero reddant codices, et secundum naturae
conditionem sine tumultu reficiantur, audientes verbum
Dei. Postquam autem refecerint; sive in horto,
sive in eremo, vel ubicumque necesse fuerit operentur.
Nihil enim Dei servis otiositate pejus. Operentur
ergo in nomine Domini sacrum ordinem non habentes
usque ad horam lucernarii. Nemo tamen ex opere
suo aliquid sibi appropriet: apostolica enim vita optamus
vivere. Si quis autem contra fecerit, furti judicio
condemnetur: et si correptus non emendaverit,
de vestra societate projiciatur. Non enim hoc fit crudeliter,
sed misericorditer; ne contagione pestifera
plures ex vobis perdat. Cum autem aliquid fit per vos,
cavete ne cum murmure fiat; ne murmuratores in
conspectu Dei vocemini. Illum qui vobis praeest, post
Deum omnes, sicut decet Dei famulos, honorate. Ipse
vero qui praeest, super omnia sollicitus sit de vestra
salute, de quibus debet reddere rationem. Dominica
autem die, qui volunt, vinum cum Dei gratia bibant:
sed qui antiqui sunt bibere compellantur; carnem
tamen domantes, quantum valetudo permittit. Quando
necesse est, ut aliqui ad saeculum vadant, caveant
ne vadant minus quam duo vel tres. Et si oculi servorum
Dei jaciantur in aliquam feminarum, cavete ne
in illam figantur. Deus enim qui habitat in vobis,
etiam isto modo custodiet vos ex vobis. Nemo cum saecularibus
<pb n="1237"/>
extra monasterium manducare nisi papanem,
vel bibere nisi aquam praesumat, vel etiam
intus manducare extra horam prandii, nisi casus infirmitatis
acciderit. Qui vero infirmantur ex vobis,
cum omni diligentia pertractentur, etiamsi de humillima
saeculi paupertate venerint. Nec debet sanis molestum
esse, si aliter tractantur in victu; sed magis
congratulentur, Deo gratias agentes, quia valent quod
non valent illi. Si vero, ut fieri solet, ab haereticis
supervenerit incursio repentina, vel ab infidelibus,
aut hostilitas, ita ut necesse sit fratribus fugam arripere,
si Deo favente evaserint, mox ad nemus cum
Elia redire festinent: cogitantes quod nullo modo poterunt
separari, quos Dei charitas sociavit. Si quis
autem contumaci animo haec observare contempserit,
capiatur et subjiciatur monasterii disciplinae. Haec
autem quae dico vobis, saepe per vos legantur, ne oblivioni
tradantur. Et ubi haec omnia servaveritis, nobis
non parva laetitia de filiorum salute erit. Haec igitur
sunt quae ut observetis praecipimus in monasterio
constituti, propter quod in unum estis congregati,
ut unanimes habitetis in domo, et sit vobis anima
una et cor unum in Deo et Domino Jesu Christo, qui
vos dirigat ad perficiendum mirabilia de lege sua.
Amen.</p>
</div1>

<div1>
        <head>SERMO II. DE PACE.</head>
<p>Fratres charissimi, o si sciretis quanta sit virtus
pacis, et quantum vobis in solitudine commorantibus
necesse sit. Tanta est enim virtus pacis, quod in ejus
dignitate Apostolus omnes suas Epistolas scribebat,
dicens: <hi>Pax vobis et gratia a Domino Deo nostro.</hi> 
Hanc autem salutandi formam nobis primitus donavit
Christus, dicens: <hi>Pax vobis <note>(Joan. XX, 19, 21)</note>
          </hi>.
Hanc pro testamento Christus Apostolis dereliquit,
tanquam summum bonum, sine quo nullus vivere
deberet. Sic etiam Pater coelestis elementa et planetas
caeteraque similia insensibilia ordinavit, ut vinculo
pacis simul complecterentur. Sic etiam ordinavit gloriosos
exercitus angelorum, ut post eorum descensum,
scilicet malorum, nulla esset inter eos discordia, sed
pax plena atque perfecta. Haec est illa gloriosa pax,
quae fluctus malarum cogitationum eructat, mentem
fluctuantem illaesam reservat, conscientiam purgat.
Christianus dici non debet, qui pacem corde, ore et
opere non habet. Qui in hac non sperat, in lubrico pedem
ponit, in tempestate navem collocat, in praecipitio
se illaqueat, in arena semen seminat. Haec est illa perfecta
pax, quae mentem a vitiis purgat, vermem conscientiae
rodit. O pax, eremitarum mater, coenobitarum
pater, monachorum soror! Tu Patriarcharum
vinculum, tu Prophetarum vehiculum, tu Apostolorum
refugium, tu martyrum solatium, tu confessorum
balteum, tu virginum tripudium, tu viduarum specuium,
tu conjugatorum spectaculum, tu malorum
praesidium, tu tyrannorum odium, tu latronum suspendium.
O pax, Dei aedificium! te non possunt
destruere principum fulmina, insultus daemonum te
in nullo laedere possunt. Tu pauperem divitem facis,
tu divitem mendicantem producis: tu contenta in
cunctis, tu ditior universis, tu homines Dei filios
facis. O pax! sine te reges non regunt, sine te regna
non valent. Numquid sine te jejunia, orationes,
eleemosynae caeteraque bona nobis prodesse possunt?
Absit. O monache, habeto pacem in cunctis: nam si
fratri tuo irasceris, si proximum odis, tibi contradicis
in oratione dominica: clamat enim monachus, <hi>Dimitte
nobis debita nostra, sicut et nos dimittimus debitoribus
nostris <note>(Matth. VI, 12)</note>
          </hi>. O monache, si pacem non diligis,
si proximum odis; quo jure, quo pacto, qua
fronte tibi petis dimitti, qui proximo rancorem non
<pb n="1238"/>
dimittis? Habete ergo pacem cum omnibus, omnium
tamen vitia odientes. Habete in corde, in ore et in
opere pacem. Nam si Cain pacem habuisset in corde,
non irruisset in fratrem. Si Absalon pacem habuisset
in ore, non sprevisset patrem. Si Judas habuisset pacem
in opere, non fugisset ad laqueum. O quam bonum,
o quam jucundum, est habitare fratres in unum!
ut unum sit cor, una voluntas, una omnium anima, et
una forma vivendi: nam diabolus intrare non potest
domum vel mentem in qua pax dominatur. O quam
jucundum est habitare fratres in unum! Tanta est
enim eminentia istius virtutis, quod de ea propheta
prius miraretur, quam ostenderet quid esset, vel quid
utilitatis haberet. O quam grandem admirationem
praeposuit, quando dixit, <hi>Ecce.</hi> O quam mirabilem
utilitatem praedicavit, quando subjunxit, <hi>Quam bonum
et quam jucundum <note>(Psal. CXXXII, 1)</note>
          </hi>! Sed scire debetis,
fratres mei, quod quaedam sunt bona quae non
sunt jucunda, quaedam jucunda quae non sunt bona.
Verbi gratia, bona sunt jejunia, vigiliae, macerationes,
et similia. Haec enim sunt bona, et non jucunda, quia
caro in his non jucundatur, sed laeditur. Jucunda
quippe sunt comessationes, ebrietates, sed non sunt
bona. Haec agentes laetantur cum male fecerint, et
exsultant de rebus pessimis. O monache, vix poteris
invenire in praesenti unum, quod sit bonum et jucundum.
Cupis tamen illud unum invenire? Perquire pacem,
et amplectere eam. Haec est enim sola virtus,
quae bonum habet et jucundum. Haec est illa bonitas,
quae nos habitare facit unius moris in domo;
ut simul vivere simulque mori semper optemus. In
praesenti enim simul habitamus, et in futuro capiemus
bravium jucunditatis aeternae. O pax, tu mentis serenitas,
tu tranquillitas animi, cordis simplicitas, amoris
vinculum, charitatis consortium. Haec est illa summa
felicitas, quae simultates tollit, bella compescit, iras
comprimit, superbos calcat, humiles amat, discordes
sedat, inimicos concordat, cunctis placet, a cunctis
optatur: sed a cunctis malis illa quae bona est pax
fugitur, et oditur ut mors. O pax, tu nescis extolli,
ignoras inflari. Beatus qui te habet: maledictus qui
te odit, et qui te impedit et frangit inter homines;
quoniam antichristus est, et filius perditionis. O pax,
qui te habet, teneat te; qui te non habet, te perquirat;
qui te perdidit, te requirat, si filius Dei esse peroptat.
O pax, tale bonum es in rebus creatis, tam
mirificum, tam gloriosum, quod nihil dulcius solet
audiri, nihil delectabilius concupisci, nihil utilius
possideri. Spiritus enim humanus sicut nunquam vivificat
membra, nisi fuerint unita; sic Spiritus sanctus
nunquam nos vivificat, nisi pace uniti fuerimus.
Nemo tamen est, ut diximus, qui non velit pacem habere.
Interroga omnes, si pacem desiderent: omnes
una voce dicent, Hoc amamus, hoc optamus, hoc
concupiscimus, hoc volumus. Si ergo, fratres, homines
pacem amant, ament et justitiam, quia duae sunt
amicae charissimae. Justitia enim et pax ipsae se osculantur;
sed si amicam pacis non amaveris, numquid ipsa
pax te amabit, et tecum habitare volet? Absit. Amate
igitur pacem diligentes justitiam. Haec enim pax hominibus
bonae voluntatis datur ab Angelis. Numquid et
pravae voluntatis hominibus pacem offerunt Angeli?
Absit. Et qui sunt pravae voluntatis tantum, quantum
illi qui superbo oculo et insatiabili corde nunquam
dicunt, Sufficit? tales nunquam possunt habere pacem.
Propterea, fratres mei, ex quo mundum calcare
coepimus, et terrena cuncta despicere, divitias non
appetamus: nec nos qui pauperes in eremo sumus,
ad superbiam divitiarum extollamur. Nullo enim modo
decet nos, ut in hac vita solitaria, ubi senatores fiunt
laboriosi, fiant opifices otiosi: et qui venimus relictis
divitiis, qui fuimus praediorum domini, simus rustici
delicati. Ille denique pacem habet, qui nil appetit de
saeculo possidere. Hic tranquillus est, hic gaudet de
bonis cunctis, Pagano illo dicente,  « Quietissimam
vitam agerent homines in terra, si haec duo verba a
natura omnium tollerentur, Meum et Tuum. »  O beata
<pb n="1239"/>
paupertas, ubique pacis plena, ubique secura, ubique
illaesa, ubique cunctorum amica! Nam qui te amat,
veram pacem amat; et qui te non amat, tranquillitatem
omnem ignorat. Sed dicet quis servorum Dei,
Ecce divites video superbos, elatos, impios et omni
bonitate perfecta carentes: unum tamen apparet, quia
pacem habent ad invicem. Quid ergo? Numquid gaudere
debeo de eorum nequam concordia? Nescio vel tristari.
O monache, scias quod sicut multum nocet
discordia inter bonos, ita valde dolendum est, quando
pax est inter malos. Tunc enim augentur omnia pessima
quae fieri vel cogitari possunt inter homines, quando
mali pacifice vivunt: quando vero discordant, tunc mundus
aliqualiter tranquillatur. Nam sicut concordia malorum
contraria est concordiae bonorum, ita optandum est
quod boni pacem habeant, et mali discordes sint. Nam
per discordiam mali aliquando optimi efficiuntur, cognoscentes
quid sint, quid erunt. Nam dum tribulantur,
et eorum facies ignominia replentur, aliquando quaerunt
nomen Domini, quod tamen tempore pacis nunquam
amabile erat in corde eorum. Orandum tamen
est, ut et boni in bono teneantur usque ad finem, et
mali convertantur antequam ad finem perveniant. Vos
autem, fratres, pacem ad invicem amate: quae quidem
pax custodiat corda vestra, et intelligentias
vestras, quae exsuperat omnem sensum.</p>
</div1>

<div1>
        <head>SERMO III. DE SILENTIO.</head>
<p>Silentium, fratres charissimi, inter caetera vobis in
eremo summe necessarium est. Omne enim quod non
aedificat, in periculum vertitur dicentium et audientium.
Lingua enim nostra et sensum nostrum sequatur
et rationem, non voluntatem. Non enim debemus
tantum oculos clausos servare, sed et linguas nostras
intra dentes reservare illaesas: sermo enim vanus,
vanae conscientiae index est. Qualis enim es, tales sermones
loqueris, talis et mens comprobatur: et qualis
fueris in factis, talis probaris in verbis. Stultus enim
valde est, qui non prius verbum ducit ad linguam rationis,
quam educat ad linguam oris. Qualis est homo
in mente, talem verbositas depingit in ore. Verbositas
hominem conducit in joculatorem, humanae naturae
dignitatem deponit, honores sibi rapit, inimicos
infinitos acquirit. Inflammat denique linguae mobilitas
in adolescentia ad jocosa, in virili aetate ad fraudulenta,
sed in senili aetate ad detractoria. Restinguenda
est igitur haec parva favilla, ne in magnam vertatur
flammam; surculus, ne crescat in silvam; gutta, ne
tumescat in fontem. Majus est denique, fratres, linguam
refrepare, quam capere civitatem: quia illud
insultat exterius, sed istud interius: hic sumuntur
arma contra te ipsum, sed ibi de alieno. Summa tamen
verecundia est et depressa dejectio, non posse
linguam refrenare, et vile non posse ligare membrum.
Ecce lingua egredi quaerit, motum perquirit: tu vero,
o monache, per temperantiam ipsam refrena, appone
ei pessulum rationis, circumcide eam maturitate discretionis.
O lingua, tu periculum immittis, tu luctum
producis, discordiam saepe facis, venenum detractionis
paris, et ad infernum qui tibi credunt conducis.
O monache, cognosce linguam nequam, fuge eam,
despice eam, confunde eam si potes. Sed volo instruere
linguam tuam bene loqui. Vis bene loqui? Da
ei moderatum motum: pretiosa enim lingua non novit
nisi verba divina semper construere. O quam sanctum
est os, unde semper coelestia erumpunt eloquia.
O monache, considera te redditurum rationem de
omni verbo otioso, et tanto magis, quanto minus
mundo es obligatus. Non enim in foro, sed in cella
habitare debes; non familiam, sed familiarum animas
oratione pascere debes. Non est igitur tibi necesse
multum loqui, nec inter homines conversari,
nec mercantias pertractare unde vivas. Nam mercantiam
in monacho usuram occultam existimamus. Ama
<pb n="1240"/>
igitur, o monache, solitudinem, fuge multitudinem;
ne comprehendaris in verbo, et confundaris in facto.
Et si interrogatus fueris, melius est ad singula respondere
breviter, quam diutius immorando verba
curiosa prolixius extendere. Verbositas enim quid
aliud est, quam semen quod fructum non facit? Verbose,
erubesce, et considera tuam grandem miseriam.
Quid enim aliud es, quam sal infatuatum, quod ad
nullum valet condimentum? Vere infructiferus es, et
infructiferos facis qui te audiunt. O verbose mendax,
qui veritatem raro dicere voluisti; o loquax, cognosce
te ipsum: nam loqui nunquam erubescis, nec
consideras quid, sed quantum dicere possis; non
mensuras verborum sententiam, sed tantum ut satieris.
O verbose, erubesce, quia omnino cognosceris
quid agis. Nam tua conditio est, occulta manifestare,
nota in conventibus praedicare: sed si nescis, somnias
inaudita, fingis scire quod nescis, ut libenter audiaris
a cunctis. O artifex mendaciorum, o faber fabularum,
lege quod dicitur, <hi>Quia vir linguosus non dirigetur <note>(Psal. CXXXIX, 12)</note>
          </hi>,
nec dirigetur in terra promissionis.
O monache, et tu diligenter attendas. Nam qui
non refrenat linguam suam, hujus vana est religio.
Qui non custodit linguam suam, monachus non est:
qui autem moderatur linguam suam, prudentissimus
est, monachus est. Eia ergo, fratres mei, amate silentium,
ponite custodiam ori vestro. Estote solitarii,
ut sitis Angelis sociati: estote rustici, ut sitis
cives sanctorum, et domestici Dei: estote muti, ut
sitis loquaces: loquimini Deo, ut sitis veraces: contemplate
in eremo, ut contemplemini a sanctis in
coelo: elevate capita vestra, ut elevemini corde: extendite
brachia, ut extendamini toto corpore volantes
ad coelum: ad quod perducat nos Christus Deus
noster. Amen.</p>
</div1>

<div1>
        <head>SERMO IV. DE PRUDENTIA.</head>
<p>Fratres charissimi, non solum silentium debetis
tenere in eremo, sed etiam prudentiam rapere. Prudentia
enim vobis necessaria est, quia docet quid fugiendum,
quidve tenendum sit. Prudentia enim te
docet ut non superbias, nec innitaris rebus temporalibus,
nec mireris de rebus transitoriis, cum sint caducae,
et ea quae possides, tanquam aliena possidere
advertas. Prudentia docet te, ut quae non potest perpetuo
tenere, fructuose permittas abire. Prudentia
docet te, ut in cunctis semper idem sis, tam in prosperis
quam in adversis; sicut manus eadem est, et
cum in palmam extenditur, et cum in pugnum constringitur.
Ipsa te docet quomodo reprehensibilis sit
nimia laudatio, et immoderata vituperatio; illa quidem
adulatione, ista autem suspecta malignitate. Prudentia
testimonium veritati, non amicitiae reddit. Prudentia
cum discretione promittit, et promissa accelerat,
et amplius quam promiserat, praestat. Prudentia
docet quomodo praesentia ordines, quomodo praeteritorum
recorderis, et quomodo futura praevideas. O
beatus qui prudens est, et felix, et vere felix qui prudens
invenitur! Nam si cuncta quae habet amittit,
clamat, Omnia mea mecum sunt. Quae sunt ista quae
sunt mea, nisi justitia, temperantia, fortitudo et prudentia?
O vere prudens! Omnia enim quae eripi possunt,
bona non putas esse. Cum igitur prudens in se
ipso contentus sit, omnia secum habet, in omnibus
sufficiens sibi est. Imprudenti vero nihil sufficit, quia
in nullo contentus est; quia omnia sine fine sperat
possidere, ideo omnibus eget. Estote igitur, fratres,
prudentes sicut serpentes, et simplices sicut columbae.
Duo enim sunt quae ad invicem connexa sunt, ut unum
sine altero, aut parum, aut nihil omnino proficiat.
Simplicitas enim sine astutia, stultitia reputatur:
astutia vero sine simplicitate, superbia approbatur.
Astutia serpentis in quatuor partes dividitur. Prima
est, quod totius corporis venenum in gutture colligit,
et ibi prudenter docente natura servare studet, ut si
aliquando necesse fuerit, in promptu habeat unde se
<pb n="1241"/>
defendere possit. Sed in hac parte serpens quandoque
decipitur. Mustela enim semper serpenti adversatur,
et ante foramen cavernae serpentis se ponit, et eum
provocando tamdiu umbra caudae suae solerter illudit,
donec ipsum egredientem agnoscit. Tunc vero mustela
desuper ascendit, insidias tendens, ut cum serpentis
caput viderit, capitalem vindictam sumat de hoste,
quem nunquam diligere potuit. Provocatus itaque serpens,
extra cavernae foramen caput emittit, et cum
nihil deorsum videat, verso gutture respicit sursum.
Sed mustela cernens tempus optatum, dentes imprimit
citra venenum, sicque absque periculo inimicum
occidit. Haec est prima serpentis astutia, in qua, fratres
mei, mundi sapientes notantur, quorum prudentia
non in coelestibus, sed in terrenis tota versatur,
quibus diabolus in umbra mutabilium rerum illudit,
illudendo decipit, decipiendo occidit. Et ne forte valeant
aspirare, in ipsis terrenis cupiditatibus saepe
eos cogit exspirare. Secunda prudentia in serpente
est, quod quando in aquam descendere cupit, venenum
deponit in loco tutissimo: sed recedens ab aquis
iterum resumit venenum. Haec enim vestigia serpentis
nonnulli sequuntur, qui post abrenuntiationem
mundanae conversationis, post habitum sanctae religionis,
post juramentum sanctae professionis, primo
agnitionem sanctae veritatis assumunt, deinde revertuntur
ad venenum pravae consuetudinis: quibus melius
esset veritatem non agnovisse, quam post agnitionem
retrorsum abire. In hoc enim, fratres mei,
imitari non debemus serpentem, quia venenum resumit.
Tertia prudentia serpentis est, quando veterem
pellem per singulos annos exuere didicit, quam depositurus
angustum foramen inquirit, per quod transiens
cum dolore pellem derelinquit, sciens quia pelle
deposita, pulchrior apparebit. Per hoc enim, fratres
mei, datur intelligi, ut et nos pellem vitiorum deponamus,
et per foramen stigmatum Christi transeamus,
et tunc pulchriores apparebimus. Per hoc foramen
dives ille Zachaeus intravit, quando omnia bona
sua pauperibus erogavit. In hoc foramine Maria illa
meretrix in domo Simonis meretricis habitum deposuit,
et plorans ad pedes Salvatoris, vestem sibi innovavit.
Quarta serpentis natura est, quod dum laedi
suspicatur caput, ut vitam conservet, totum corpus ad
percussionem disponit: quia licet corpus percutiatur,
si caput illaesum reservare poterit, damna tamen mortis
non patitur. Sic et nos cuncta nobis adversantia
amore capitis sustinere non timeamus, ut in beata
vita requiescere valeamus. Sic enim fecit Petrus pro
eo in cruce suspensus; sic et Bartholomaeus vivus excoriatus;
sic et Paulus capite truncatus; sic et Stephanus
lapidibus vulneratus; sic et Laurentius in craticula
assatus; sic et virgo illa sanctissima torta
in pectore, quae glorianter sic amputata, sic vulnerata,
sic afflicta ducebatur ad carcerem, et quasi ad
epulas invitata precibus Dominum exorabat, et ei
agonem suum solemniter commendabat. Estote ergo,
fratres mei, prudentes, et vigilemus in oratione, patienter
omnia tormenta portantes amore illius, in quo
salus, vita et resurrectio nostra consistit. Stemus prudenter
in oratione. Nam sicut Angeli pure laudant
Deum in regione vivorum; ita et nos qui die et nocte
psallimus Domino, debemus cum sanctis Angelis puritatem
habere: quia sicut et Angeli peragunt in coelis,
ita et nos monachi facere debemus in terris. In
hac igitur, fratres mei, solitudine constituti, toto affectu
orare debemus et pati. Patienter enim singula
portare debemus nec dicere praesumamus, Ecce
legumina ventosa sunt, caseus stomachum gravat, lac
capiti nocet, aquae potum non sustinet pectus, caules
melancholiam nutriunt, choleram porri accendunt,
pisces mihi non sapiunt. Nolite haec dicere, fratres
mei, nolite etiam cogitare. Non enim saeculum reliquimus,
<pb n="1242"/>
ut delicate pasceremur in eremo. Et licet in
eremo non semper comedatis lac, butyrum, caules
vel legumina, licet haec non sumatis nisi tantum diebus
solemnibus et illis quibus visitamini a sancto sene
episcopo Valerio; sed cunctis diebus aliis herbas crudas,
panem hordeaceum et aquam sumatis: non tamen
sufficit tantum corpore abstinere, sed et mentem
illaesam servare debemus. Eia ergo, fratres mei dilectissimi,
quorum vita, ut puto, sancta est, ut multi
ex vobis viderunt et audierunt, veni ad civitatem
Hipponensem, et secure perveni, quia ibi episcopus
erat sanctus homo ille Valerius. Non enim credebam
episcopari, ideo secure perveni cum charissimis meis
amicis Evodio, Simplicio, Nebridio, et Alipio, nil
mecum divitiarum portans, et Dei gratia me coadjuvante
favoratus non modicum a praedicto episcopo
sene Valerio fui, quia mihi dedit hortulum, in eremo
a gentibus segregatum, ubi multo labore fatigatus
aedificare coepi monasterium, et cum longiori anxietate
congregavi in unum servos Dei per nemora habitantes,
et sic vobiscum pariter vivere coepi secundum
regulam apostolicam omnia communia habentes
et possidentes. Deinde placuit ei qui me segregavit
ex utero matris meae mihi dicere, Ascende superius;
et cum magna molestia factus sum episcopus presbyter.
Et quoniam vobiscum esse hic non poteram, in
domo episcopi presbyteros mecum habere volui, et
cum eisdem pariter vivere coepi. Vos vero tales inveni
quales desideravi, castos, benignos, modestos,
humiles, omni voluntate pauperes, obedientes, solitarios,
misericordes, mundum cum omni sua pompa
calcantes. Sed quid haec omnia sine perseverantia?
Estote ergo prudentes, perseverantes in bono, et vigilate
in orationibus, quia diabolus adversarius regnat:
a quo vos liberare dignetur Dominus omnipotens,
Amen. Supplico vobis, fratres mei, ut non turbemini
de recessu meo. Decreveram enim diu inter
vos consolari, et vobiscum habitare usque ad festum
dominicae Ascensionis; sed adversarius noster Fortunatus
ad partes pervenit, et ideo redire Hipponem
omnino compellor, cupiens illum videre, et cum eo
pariter disputare. Ipse enim toto affectu dissipare
conatur filios, quos peperi in visceribus charitatis.
Orate pro me, fratres, et nolite deficere, ut Fortunatum,
sicut publice sanctae fidei insidiatur, ita et
nos ipsum cum suis, cum Dei gratia coadjuvante,
publice superare, et convertere ad viam veritatis possimus.</p>
</div1>

<div1>
        <head>SERMO V. DE OBEDIENTIA, AD SACERDOTES SUOS.</head>
<p>In omnibus operibus vestris, sacerdotes Dei dilectissimi,
semper memores estote mandatorum Dei, et
in omnibus sitis obedientes, ut digni repromissione
per ejus gratiam inveniri possitis: scientes, quod sine
obedientia omnia vacua, et cum obedientia omnia
plena charitate reperiuntur. Obedire igitur vobis necesse
est, non tantum bonis et modestis, sed etiam
dyscolis et malis: non tamen quia mali sunt, sed
quia bona observare praecipiunt, quibus obedire debemus.
O venerabilis sanctaque obedientia, salus
<pb n="1243"/>
omnium fidelium, custodia omnium virtutum; tu
coelum aperis, et infernum claudis: tu etiam Filium
Dei ad terram posuisti, et venit inter homines, non
ut faceret voluntatem hominis, sed voluntatem Patris
ejus qui eum misit. Voluntas enim Patris fuit, ut redimeret
humanum genus, ut reconciliaret et creaturam
suam quae perierat. Et ut haec voluntas perficeretur,
Filius fuit obediens usque ad mortem. Ut ergo
nobis non esset obedientia laboriosa, exitum praesentis
vitae Salvator per obedientiam terminavit. Jure
ergo obedientia omni sacrificio praeponitur; quia de
potestate diaboli nos eripuit, quod nullum legale sacrificium
facere potuit. Nec mirum, si nos peccatores
obedientiae in hac vita subjicimur, quando hanc Mediator
Dei et hominum etiam in morte non deseruit,
et ei se subjecit qui per omnia Patri erat aequalis.
Nos autem propter peccatum aliis hominibus subjecti
sumus. Nam natura omnes aequales genuit: sed inaequalitas
quae accessit ex vitio, est ordinata Dei judicio,
unde nos oportet obedire hominibus. Sed per
obedientiam nunquam debet fieri malum, etiamsi
Angelus vel Archangelus, Cherubim vel Seraphim
tibi praecipiat. Nec etiam ipse Deus, qui est benedictus
in saecula, potest nobis praecipere, quod toto affectu
eum non diligamus. Sed scire debetis, sacerdotes
Dei, quia propter inobedientiam aliquando debet
bonum quod agimus intermitti. Verum quia nonnunquam
nobis istius mundi prospera, nonnunquam jubentur
adversa: propterea sciendum est, quod obedientia
aliquando si de suo aliquid habeat, nulla
est; aliquando, si de suo aliquid non habeat, minima
est. Nam cum hujus mundi prospera praecipiuntur,
cum locus superior imperatur; is qui ad haec percipienda
obedit, virtutem obedientiae sibi evacuat, si
ad haec ex proprio desiderio anhelat. Rursum cum
mundi despectus praecipitur, cum probra et contumeliae
jubentur, nisi haec ex semetipso animus appetat,
obedientiae meritum sibi minuit: quia ad haec quae in
hoc mundo despecta sunt, invitus nolensque descendit.
Debet ergo obedientia in adversis ex suo aliquid
habere, et in prosperis ex suo aliquid non habere.
Quod bene ostendimus, si duorum amicorum
Dei facta in medium proferamus. Moyses enim, Deo
jubente, ut Israeliticae plebi praeesset, apud se humilis
fuit, et gloriam tanti regiminis considerans et
expavescens, ne hoc reciperet, se humiliter excusavit.
Sed Paulus apostolus Dei revelatione admonitus
ut Jerusalem pergeret, nec ignorabat ea quae ibi pati
deberet: unde cum fideles vellent eum tenere, exclamavit, <hi>Ego autem non solum alligari, sed et mori
paratus sum pro nomine Jesu 
 <note>(Act. XXI, 13)</note>
          </hi>. Ecce Jerosolymam
pergit, per revelationem adversa cognoscit,
et tamen haec libenter appetit. Moyses autem ad
prospera de suo nihil habuit; quia precibus supplicavit,
ne populo praeesset. Paulus etiam ex suo voto
adversa suscepit, quia mala imminentia cognovit, et
ad acriora se praeparavit. Moyses autem gloriam potestatis
voluit declinare, et Paulus dura et aspera
voluit sustinere. Ergo utrorumque servorum Dei virtute
instruimur, ut si obedientiae palmam comprehendere
nitimur, prospera mundi ex sola jussione
suscipiamus, et adversa ex devotione complectamur.
Ego autem, sacerdotes Dei altissimi, ut multi vestrum
viderunt et audire potuerunt, veni ad hanc civitatem
cum charissimis meis amicis Evodio, Simplicio,
Alipio, Nebridio, et Anastasio. Securus
denique veni; quia sciebam praesulari sanctum senem
Valerium. Propterea securus accessi, non ut haberem
in vos potestatem, sed ut abjectus essem in domo
Domini omnibus diebus vitae meae. Nec ut ministrari
deberem, sed ministrare: et pacifice optabam vivere
in solitudine, nihilque divitiarum mecum attuli, sed
Dei gratia coadjuvante, favoratus etiam a sancto sene
episcopo Valerio, monasterium in eremo a gentibus
<pb n="1244"/>
segregatum, multo labore fatigatus aedificavi, et
cum longiori anxietate servos Dei per nemora habitantes
in unum congregavi, et cum eis pariter vivere
coepi, secundum modum et regulam sub sanctis
Apostolis constitutam, omnia communiter habentes
et possidentes, viventes in vigiliis et orationibus ultra
id quod explicare possumus. Quorum fama ad aures
sancti episcopi Valerii pervenit, et placuit sibi nos in
eremo visitare, et stetit nobiscum tredecim diebus,
donans mihi hortum amoenitatibus plenum in planitie
positum. Et quia a gentibus segregatus erat locus,
libenter illum suscepi, ut aedificarem etiam monasterium
fratrum, quos tales inveneram, quales invenire
desideravi. Quo aedificato, placuit ei, qui me
segregavit de utero matris meae et vocavit me per
gratiam suam, mihi dicere, Ascende superius; et
sic cum molestia et cum grandi anxietate factus sum
episcopus presbyter. Et quia cum fratribus meis, ut
hactenus feceram, semper corpore habitare non poteram,
propterea intra domum episcopi vos clericos
habere volui, et mox vobiscum secundum formam
apostolicam vivere coepi. Placuit autem vobis omnibus
unum in Deo sentire, et omnia communiter possidere.
Haec autem facere voluistis non coacte, sed
sponte, et usque ad mortem vivere sine proprio profiteri
voluistis. O presbyter, attende, et vigilanter
attende, quod promittere tuum fuit, sed dimittere
non est tuum. Alligatus es uxori, noli jam quaerere
solutionem. Absolutus es ab uxore, noli jam quaerere
uxorem, quia mecum habes causam. Ligasti te mihi,
numquid te compuli? numquid te rogavi ut venires?
numquid applausi promittens haec et illa? Absit omnino.
Igitur esto fidelis, et dabo tibi coronam vitae.
Noli mihi resistere, sed esto usque ad mortem obediens.
Noli mihi resistere, quia omnis potestas a Deo
est, et qui potestati resistit, Deo resistit. Non tamen
veni, ut potestatem super vos haberem, sed tantum
ut cum fratribus meis viverem in solitudine. Ecce
nunc episcopus sum, et pauperem me esse non erubesco.
Quare? Quia paupertatem servare promisi.
Cavete igitur ne me pauperem derelinquatis. Pauperes
mecum esse voluistis; cavete ne a divitiis capiamini.
Voluntas mea fuit, ut semper toto affectu pauperes
simus. Quod et si non fuerimus, haec paupertas
quam foris gerimus, non paupertas, sed grandis miseria
existimanda est. Nolite ergo mihi resistere,
quia omnis potestas a Deo est. Non etiam contemnendae
sunt potestates, sive mundi, sive Ecclesiae
sint: quia omnes a Deo ordinatae sunt. Nam Dominus
cum leprosos curasset, eos ad potestatem misit,
dicens: <hi>Ite, ostendite vos sacerdotibus <note>(Luc. XVII,
14)</note>
          </hi>. Et ad Samuelem, cum sperneretur a Judaeis, ait
Dominus: <hi>Non te spreverunt, sed me <note>(I Reg. VIII, 7)</note>
          </hi>.
Et ad Moysen: <hi>Homo quicumque fecerit superbiam in
sacerdotem, aut in judicem, morietur <note>(Deut. XVII, 12)</note>
          </hi>.
Cavete ergo, sacerdotes, ne aliquis vestrum audeat
insurgere contra praepositum vel presbyterum, qui
omnium vestrum curam gerit. Ipsi enim positi sunt
in Ecclesia ad nostram utilitatem, ut provideant
quid agere debeamus, ut etiam pro nobis rationem
Deo reddant, et unitatem Ecclesiae custodiant:
de qua Dominus nos voluit esse sollicitos, ne tanquam
oves non habentes pastores per diversos errores
ab unitate fidei divisi essemus. Sicut enim unus
est Dominus et unus pastor, sic et unum ovile esse
voluit. Propterea noluit Dominus scindi tunicam inconsutilem
quae integra erat, quia non patitur Ecclesiae
violari unitatem. Ideo Paulus ait; <hi>Obsecro, fratres,
per nomen Domini Jesu Christi, ut non sint in vobis
schismata; sed servate unitatem spiritus in vinculo pacis <note>(I Cor. I, 10)</note>
          </hi>.
Nam sicut multi radii procedunt ab
uno sole, et tamen unum lumen est; ita et nos multi
<pb n="1245"/>
ab uno capite procedentes, omnia pacifice et communiter
possidere debemus. Insurgunt enim frequenter
inter nos tempestates inimicorum, volentium nostras
concordias dissipare, et discordias seminando unionem
pacis exstinguere. Aggrediuntur nos frequenter
leones teterrimi, ut caput feriendo, membra saltem
moveantur terrore. Et, quod gravius mihi est, non
solum a malignis spiritibus saepe mala patimur, sed
etiam a domesticis dilaniamur; et frequenter pejora
sunt intrinseca bella a quibus non cavetur, quam forinseca
quae praevidentur. Ecce enim Abel justus a
domestico fratre occiditur, Esau fratrem fugientem
persequitur, Joseph a fratribus venditur, et a discipulo
Salvator traditur. Haec omnia mala facta sunt,
quia obedire neglexerunt. Similiter hoc accidit Januario
nostro, qui columna obedientiae et paupertatis
inter nos esse videbatur, cujus perditionem frequenter
flere et ululare debemus. Nam ad nos cum lacrymis
venit, et paupertatem quamdiu viveret servare
promisit: et tamen vineam et agrum nobis ignorantibus
in saeculo possidebat. O professio mortifera!
o proditoria promissio! Ore dicebat quod corde odiebat.
Sanctum credebamus, qui omnibus pejor erat.
Et sic annis undecim et amplius Januarius noster, ut
vidistis, et audistis, male vixit, et male moritur.
Quare vel quomodo male vixit? Quia quod suum
erat, secrete tenuit. Quomodo etiam male moritur,
nisi quia in fine se non cognovit, et obstinatus in suo
sensu nobis testamentum fecit, et filium
quem habebat in saeculo ditavit? O utinam saltem
in fine hoc nobis dixisset, ut orantibus nobis veniam
impetrasset: sed nec confessus fuit, nec eum fecisse
poenituit; propterea de meis non est, nec dum viveret
erat. Ligate igitur manus cadaveris ejus, ponentes
in panno ligatos centum et undecim siclos, quos in
pariete cellulae retinebat, flentes et dicentes, <hi>Pecunia
tua tecum sit in perditionem <note>(Act. VIII, 20)</note>
          </hi>. Non enim
licet nobis servis Dei eam collocare vel ponere in
victu vel in vestitu vel in opere monasterii, quia pretium
damnationis est. Eia igitur, sacerdotes Dei,
cavete ne deficiatis in tentationibus, cavete ne rebelles
mihi sitis publice vel occulte. Sitis mihi fideles,
sitis mihi et obedientes. Et si vobis grave est et
molestum, egredimini foras, pergite ad fratres meos,
et discite ab eis, quia mites sunt et humiles corde,
pauperes spiritu et filii obedientiae. Egredimini foras,
et quid estis, et quid ipsi sint considerare vos volo.
Numquid et vos tales estis quales et ipsi sunt? O
utinam tales essetis, quales et ipsi sunt! Vos enim
voratores, et ipsi summae sobrietatis; vos discursores
civitatis, et ipsi visus hominum fugiunt; vos impudici,
et ipsi casti; vos derisores, et ipsi ferventissimi
oratores; vos pellibus cuniculorum vel variorum
ornati inceditis, et ipsi ovino colore nigerrimo asperrimoque
induti sunt, praeter ea quae intrinsecus
sunt. Vos delicate pasci summe curatis, carnes varias
affectantes; et ipsi postquam eremum intraverunt,
nunquam carnes sumpserunt. Vos vina electa et inebriantia
quaeritis; et ipsi pusillum aquae recipiunt.
Vos balteis militum mundo apparere desideratis; et
ipsi zonis camelorum renibus succincti more Eliae et
Joannis sunt decorati. O vinea mea electa, ego te
plantavi, cave ne convertaris in amaritudinem; te
deprecor, ne me pauperem dimittas, et Januarium
divitem sequaris. O vinea felix, cujus botrus summe
pertimesco ne sit in fine amarissimus; o quid faciemus
tunc in die illa calamitatis, in qua Deus Pater
dicet Filio, <hi>Voca operarios, et redde illis mercedem</hi> 
<pb n="1246"/> <note>(Matth. XX, 8)</note>?
Tunc ante judicem audietur vox rebellionis
vestrae quid promiseritis, et quomodo ea
servare voluistis. Fugere mundum, et quae mundi
sunt contemnere promisistis; et ecce jam rebelles
totis affectibus in mundanis praeoccupati estis. Cur
ergo murmurastis, si in his paschalibus diebus praesentialiter vobiscum non fui? Placuit enim mihi
segregare me a vobis, et pergere ad fratres meos in
solitudine, quos, ut frequenter dixi, tales inveni
quales invenire desideravi. Cur ergo turbamini? Numquid
ipse vere pauperes? Numquid obedientes? Numquid
mundum et pompas ejus conculcaverunt? Numquid
in forma vivendi vos multo tempore praecesserunt?
Numquid vere fratres mei et patres sunt?
Numquid per eorum exempla ad viam veritatis perveni?
Numquid eos semper dilexi, et eorum sanctam
conversationem semper desideravi? Numquid etiam
per Simplicianum Liguriensem in fide instructus
sum? Cur ergo murmuratis? Cur de mea absentia dolorem
habere ostenditis? Facite quae placita sunt
mihi; et tunc, ubicumque fuero, vobiscum ero usque
ad consummationem saeculi. Decreveram enim
cum eisdem rusticanis meis in charitate humiliter
habitare usque ad festum sanctae Ascensionis Domini,
nec ad vos redire optabam, quousque vos emendatos
esse cognovissem. Sed quoniam Fortunatum adversarium
ad partes occulte velut lupum pervenisse jam
sentio, ideo compulsus reversus sum ad vos cupiens
illum videre, et cum eo pariter disputare, et illum
conculcare Domino auxiliante, qui totis viribus dissipare
conatur et jugulare filios, quos peperi in visceribus
charitatis. Orate igitur, et nos vobiscum orare
volumus, desinentes de mea absentia amplius litigare.
Orate et nolite deficere, ut Fortunatum Manichaeorum
presbyterum, sicut publice sanctae fidei christianae
insidiatur, ita et nos cum suis Dei gratia coadjuvante
publice eum superare possimus. Orate sine
intermissione, ut manere digne possitis in vocatione
clericorum, qua per gratiam Dei vocati estis: ut
dum vocabimini ad mercedem in die novissimo, non
sicut ficus absque fructu maledicamini et succidamini,
et in ignem mittamini, tanquam destructores legis
terram occupantes et pereuntes in iniquitatibus vestris.
Adjuvet autem vos ipse Deus ad perficiendum mirabilia
de lege sua, qui est benedictus in saecula. Amen.</p>
</div1>

<div1>
        <head>SERMO VI. DE MISERICORDIA.</head>
<p>Fratres charissimi, annuntio vobis gaudium magnum,
quoniam Fortunatum Manichaeorum presbyterum
Dei gratia superavimus, et obstinatus in suo sensu
velut alter filius perditionis a plebe nostra recessit
confusus. Post cujus recessum baptizavi fere
sexaginta paganos, qui sibi aliqualiter adhaerebant.
Et ecce modo reversus sum ad vos, cupiens perficere
opus quod incoepi. <hi>Beati</hi> igitur <hi>misericordes quoniam
ipsi misericordiam consequentur <note>(Matth. V, 7)</note>
          </hi>. O si
diligenter consideraremus misericordiam Dei, in nobis
possemus habere formam miserendi. O fratres, quid
Christum incarnavit, nisi misericordia? quid eum
subjecit nostrae miseriae, nisi sola clementia? O beata
misericordia, quae sola commercium nostrae salutis
agnovit! Sola enim misericordia ad Deum dirigit hominem,
sola ad Deum deducit hominem, sola Deum
deducit ad hominem. Haec est sola mediatrix adversos
consolans, haec disjunctos copulat, haec sola Deum
humilians nos sublimat. Quam pia fuit Dei descensio,
ut inde nostra esset gloriosa assumptio! O grandis
misericordia, o infinita misericordia, tu sola potuisti
Deum de coelo ad terram trahere, nos de exsilio ad
<pb n="1247"/>
regnum erigere. O magnum misericordiae vinculum,
quo Deus ligari et potuit, et homo ligatus vincula
disrumpit! O monache, si tuam considerares miseriam,
in opere Dei erga te non invenires nisi misericordiam.
Misericordia est si flagellat ut emendet,
si a peccato per tribulationem liberat, si hypocritas
et tyrannos regnare permittit. Haec enim omnia Deus
cum misericordia facit, cupiens nobis vitam aeternam
donare. Attendite ergo, fratres, attendite: nam in
pastore vel judice debent esse simul misericordia et
justitia. Misericordia enim sine justitia destruitur, et
in crudelitatem convertitur. Et justitia sine misericordia
numquid accepta est apud Deum? Absit. Justis
enim et injustis, beatis et damnatis misericordiam
cum justitia semper agit Omnipotens: quia beatis dat
gloriam, quam non merentur habere quibuscumque
bonis commissis; et malis dat poenam, quam majorem
merentur habere de malis commissis. Estote
ergo, fratres mei, misericordes, sicut Pater vester
misericors est. Estote misericordes, pensantes quantum
Moyses in misericordia floruit propter populum,
pro cujus salute petiit deleri de libro vitae; et quanto
iterum zelo rectitudinis, cum obtinuisset veniam, ait
ad populum, <hi>Ponat vir gladium super femur suum <note>(Exod. XXXII, 27)</note>
          </hi>.
Ecce qui vitam omnium cum sua
morte petiit, paucorum vitam gladio destruxit, intus
igne amoris, et foris accensus zelo justitiae et severitatis,
utrobique fortis: legatus tamen populi apud
Deum precibus, et causam Dei apud homines gladiis
admonendam allegavit. Studeamus igitur, fratres
mei, misericordiam, dum vivimus, rapere. Cibetur a
nobis esuriens, vestiatur a nobis nudus, recipiatur a
nobis peregrinus, consoletur per nos pupillus, visitetur
a nobis infirmus, sepeliatur a nobis defunctus.
Ista enim sunt opera misericordiae, de quibus interrogari
debemus in die novissimo. Sed dicetis, Ecce
in eremo sumus, pauperes videre non possumus et
orphanos; pupillos et viduas quomodo consolari valemus;
mortuos sepelire quomodo possumus? O fratres
mei, bene scio vos in eremo esse, nec pauperes vos
videre credo, nec vos monasterium exire cupio, ut
matres vel proximos consolari possitis. Quam plures
enim cognovi pro hac causa monasterium exivisse,
qui tamen ad monasterium nunquam reversi sunt?
Sub specie enim boni multa mala fiunt. Ecce enim
diabolus dicit: O monache, an ignoras tuam matrem
dolere? Ecce nuper maritum amisit, filium sepelivit,
possessionem perdidit, infirmatur ad mortem nec vult
forsitan confiteri. Quid in eremo agis? quid cogitas?
Surge velociter, egredere monasterium, ingredere
civitatem, penetra domos parentum, exerce in eis
opera misericordiae: hoc enim Deus vult, hoc fieri
praecipit. Dum enim servus Dei hoc cogitat, aliquando
exit monasterium credens bene facere. Et ecce dum
appropinquat, mater filium osculatur, pater amplectitur,
fratres applaudunt, dicentes, Noli nos derelinquere:
fratres enim sumus, pater noster antiquus est,
tibi incumbit familiam regere; quid ergo amplius ad
monasterium redire praesumis? Et sic audiendo consentit,
et consentiendo remanet, et remanendo omnibus
pejor efficitur, et quidquid boni fecit, amittit.
Cavete igitur, fratres mei, cavete a malitia diaboli:
exercere tamen vos volo opera misericordiae. Etsi in
saeculo non habitatis neque inter gentes, exercere
tamen opera misericordiae bene potestis, orando,
obsecrando et deprecando pro orphanis et pupillis.
Si hoc non videtur vobis sufficere, pensare debetis
quomodo centum et plures in monasterio simul habitatis,
et saepe infirmamini, et saepe a diabolo affligimini,
saepe patimini, numquid et saepe morimini?
Exercere ergo potestis etiam inter vos opera pietatis.
Sed dicet quis ex vobis, Patrem in saeculo habeo;
et ego usque ad mortem in monasterio vivere Deo
promisi. Ecce enim pater infirmatur, non potest sine
me vivere. Quid ago? quid eligo? Si exire, votum
<pb n="1248"/>
frango; si stare, patrem mori permitto. Quid ergo?
O fratres, attendite quid agere debeatis, sicut pro
nunc mihi occurrit. Nam si pater alicujus sine filio
monacho vivere nullatenus potest, procurare debet
filius quomodo de bonis monasterii patri subveniatur.
Et si monasterium impotens fuerit, filius toto affectu
videat quomodo patri non deficiat. Et si non viderit,
cum Dei benedictione monasterium de licentia majoris
exeat, et verbo et opere patri subveniat, ut non
deficiat ex negligentia, nec votum frangere credat:
quia si post patrem vivendo remanserit, statim ad
pristinam vitam redire non pigeat, sancte et juste
vivendo, sicut inceperat, et tanto fortius, quanto
senserit se plus in paterno ministerio ultra necessitatem
gravatum. Nullus igitur erit, qui se a misericordia
excusare possit: nec dives, quia habet; nec pauper,
quia calice aquae frigidae non caret; nec monachus,
quia saltem orare debet. O homo qui crudelis
es in alterius justitia, te ipsum prius agnosce. Nam
si bonus es, o monache, cadere faciliter potes: si
dives es, donum fortunae est, non naturae: si sanus
es, ecce infirmitas instat: si sapiens es, non habes
constantiam. Igitur circa omnes, tam circa sapientes
quam insipientes, tam circa sanos quam infirmos, tam
circa nobiles quam ignobiles misericordiam habe. O
homo, quid de te erit, si tuus clemens et
pius fuerit, et tu misericordiam ignoraveris? Pascatur,
fratres mei, misericordia inter vos, non tamen
ex negligentia, non tamen ex pusillanimitate, non ex
indiscretione, non ex animi infirmitate; sed omnibus
modis sit circumspecta, ut sic suum retineat proprium,
quod justitiae non auferat debitum. O monache,
vide sancti Joseph misericordiam, quae fratrum
suorum est oblita injuriam. Eligite, fratres mei, David
clementiam, qui filii persequentis deflebat dementiam.
O monache, si clauseris viscera misericordiae
indigenti, omnino claudetur tibi janua Christi. Haec
est enim porta Domini, et justi intrabunt in eam.
Haec Novum Testamentum illuminat, et Veteris rigorem
exterminat. Hoc est lignum quo Moyses aquas
dulcoravit: hoc est sal in quo Elisaeus aquarum sterilitatem
exterminavit: haec est farina, qua Elisaeus
mortem quae in olla erat exstirpavit. Hoc est oleum,
quod Samaritanus infudit vulnerato. Hoc est Jordanis,
quo curatur lepra Naaman Syri. Haec sola virtus
est, quae dividit inter crudelem et pium, regem et
tyrannum. O monache, ubi esses, si tibi Dei misericordia
non subvenisset? Si enim Deus tecum ageret
districta sententia, non posses cogitare poenam, quae
responderet tuis demeritis. Omnia ergo attribue Dei
misericordiae, et a simili misericordiam expendas in
usum proximi; ut non sis avarus in miserando, cum
sis expertus largitatem in Deo. Amate ergo, fratres
mei, misericordiam, quia nunquam vidi pium hominem
mala morte finiri: quam misericordiam faciat
vobiscum Deus. Amen.</p>
</div1>

<div1>
        <head>SERMO VII. DE OBEDIENTIA</head>
<p>Fratres mei dilectissimi, obedire oportet Deo in
omnibus, si salvari cupimus in eremo. Et si difficile
nobis videtur, considerare debemus obedientiam Filii
Dei, et nostram deponere contumaciam non differamus.
Ipse enim Dei Filius obediens fuit usque ad
mortem crucis: et nos contemnimus ejus obedire
praeceptis? Christus enim obediens fuit usque ad mortem,
non pro sua, sed pro nostra utilitate . Estote
ergo non pro sua, sed pro vestra utilitate sibi obedientes.
Ecce enim, fratres, angelus in omnibus obedit
Deo; et tu qui cinis es, contradicis Deo? Insensibilia
obediunt Deo, et tu rationalis resistis Deo? Sol
a sua semita non deviat, nec luna, nec stellae; omnia
enim coelica suis indulgent officiis; tu vero Dei
voluntati quasi in omnibus resistis. Ad nutum Dei
<pb n="1249"/>
campi floribus decorantur, terra imbribus fecundatur,
frondibus crispatur silva, in nemore citharizat
avicula; omnia Deo obediunt, et solus homo Dei voluntati
resistit. O monache, lege quod dicitur, <hi>Melior
est obedientia quam victima <note>(I Reg. XV, 22)</note>
          </hi>. Quae
causa est, nisi quia in victimis aliena immolatur
caro, sed in obedientia voluntas propria et caro mactatur?
Estote ergo, fratres mei, obedientes, ut
Deum placare possitis de peccatis commissis. Tanto
enim citius placat homo Deum, quanto repressa arbitrii
sui superbia gladio praecepti se immolat.</p>
<p>Cavete tamen in obedientia, fratres mei; sub ipsa
enim potest latere fel draconis sub specie mellis,
lupus sub pelle ovina: in potu enim dulci venenum
saepe latitat, et in olla saepe mors ponitur. Attendat
ergo qui praecipit, et qui obedire intendit, quod obedientia
sit honesta, et omni discretione decorata.
Nam si discreta non fuerit, crudelitas existimanda
est: si honesta non fuerit, nullatenus obedire debemus.
Verbi gratia, si nobis praecipitur, quod Deum
non diligamus, vel quod Deum odio habeamus, numquid
obedire debemus? numquid vel ipse Deus hoc
praecipere potest? Honesta igitur, fratres, debent
praecipi et justa: et si honesta vel justa non fuerint,
nullatenus obedire debemus, etiamsi apostolus nobis
hoc indicaverit. Tenete igitur, fratres mei, et in cordibus
vestris alligate, quod obedientia sine discretione
cassa est, et venit, non ex parte obedientis, sed
praecipientis: et obedientia honestate privata, superbia
est, et venit ex utriusque parte, consentientis
et praecipientis, et in die novissimo pari poena punientur.
Custodite quid praecipitis, cavete et ponderate
quid imponitis. Verum quotiescumque obedientia
honesta et justa non fuerit, toties ad irregularitatem
se devenisse pastores agnoverint. Obedientia
igitur, fratres mei, tunc vera, tunc sancta, tunc meritoria
est, quando ditata est discretione, honestate,
justitia et humilitate. Istae enim sunt sociae sanctae
obedientiae, sine quibus omnis obedientia vana est et
inutilis. Haec est illa obedientia quae concordiam conservat
in Angelis, pacem nutrit in monachis, tranquillitatem
generat in civibus. Haec est illa obedientia,
sine qua respublica stare non potest, sine qua
familia aliqua regi non potest. O quam enorme vitium,
quod obedientiae contrarium fuit! Per hoc
diabolus coelum perdidit, per hoc homo paradisum
amisit, per hoc Saül regnum, per hoc Salomon amorem
divinum. O sancta Dei sponsa obedientia! tu
perfecta scala es qua coelum ascenditur, tu quadriga
qua Elias vectus est in paradisum, tu porta paradisi
fidelibus, et clausura reorum. O sancta obedientia,
tu humilitatem nutris, tu patientiam probas, tu mansuetudinem
examinas. Estote ergo, fratres, cum
Abraham obedientes, reddentes quae sunt Caesaris
Caesari, et quae sunt Dei Deo. Tunc vero reddimus
Caesari debitum suum, quando duliam praelatis nostris
reddimus. Haec enim dulia consistit in reverentiae
exhibitione et dilectione. Hoc autem facere debemus
non solum pastoribus, sed et sanctis Dei; et
tunc reddimus per obedientiam quae sunt Caesaris
Caesari. Sed tunc reddimus quae sunt Dei Deo,
quando in latria perseveramus: hoc enim soli Deo
congruit. Haec enim consistit in oratione, et gratiarum
actione, et cultus exterioris exhibitione, et interioris
mentis devotione. Quod facere nos et perseverare
nobis Deus praestare dignetur in aeternum
benedictus Amen.
</p>
      </div1>

<div1>
        <head>SERMO VIII. DE PERSEVERANTIA.</head>
<p>Fratres mei, sicut ait Apostolus, <hi>Non potest coronari,
nisi qui legitime certaverit <note>(II Tim. II, 5)</note>
          </hi>. Nullus
enim legitime certat, nisi qui in campo usque ad finem
certat: et si certat usque ad finem, legitime
<pb n="1250"/>
certat: ideo merito coronatur. Non est igitur magnum
bonum, inchoare quod bonum est; sed consummare,
hoc solum perfectum est. Multi enim
multa aggrediuntur, sed deficiunt in via: multi
exeunt in desertum, sed pauci perveniunt ad terram
promissionis. O fratres mei, non taedeat incipere
magna, nec fastidiat tenere inchoata; scientes quod
perseverantia informat meritum, colorat boni propositum,
remunerat currentem, coronat pugnantem,
ducit ad bravium, conducit cunctos ad portum. Haec
est tunica talaris sancti Joseph, usque ad finem contingens.
Haec est tunica sacerdotalis usque ad pedes
perveniens. Haec est cauda hostiae, quam tenemur
Deo reddere et offerre. Haec est calcaneum bonae
operationis, quod contra serpentis morsum debemus
observare. Haec est virtus, quae Deum ligat. Haec est
quae omne bonum informat. Haec est perseverantia,
qua laureantur martyres, qua virgines coronantur,
qua sacerdotes sublimantur et confessores. Haec est
vestis sine ruga, tunica sine macula, bonitas sine
malitia. O monache, qui bene incoepisti vivere, cave
ne ad tempus virescas; cave ne feno compareris,
quod nunc nascitur, et statim marcescit. Laboremus
ergo, fratres, et laborantes perseveremus: laboremus,
ut perseverantiam habeamus. Laborent monachi
omnes, ut retineant: laborent virgines, ut informent:
laborent viduae, ut in ipsa perseverent. Attendite
tamen, fratres: nam diabolus quandoque
servos Dei ad bonum invitat et conducit, ut de bono
gravius eliciat malum. Contra hunc diaboli insultum
sola valet perseverantia, ut bono fine bona concludantur
initia: ut principium medio, medium ne discrepet
ultimo. Bonum enim inchoatum cum malo
fine concludere, quid aliud est quam monstruosas
res conficere? Illa enim actio quasi chimaera est,
quae initium habet a ratione, sed finem a sensualitate.
Cum enim sic agitur, humano capiti cervicem pictor
equinam jungit, et superinducit infructuosas plumas.
Cave ergo, o monache, ne actio tua monstrum pariat.
Enormis enim erit fetus ventris, si capiti non
correspondeat finis. Quidam enim habent initium
bonum, quorum vita monstrum est mirabile quasi
hominis praetendens caput; sed medium in luxuriam
descendit, ventremque ovinum habet, et ad ultimum
in rapacitatem lupi pedes ostendit. O monache, quid
tibi prodest bonum inchoare, et non finem includere?
Si bonum virtutis amittis, damnum incurris, et
grande supplicium promereris. O quam melius tibi
fuisset, viam veritatis non agnoscere, quam post
agnitam retro ire per inconstantiam! O monache, levis
reputaris per tuam apostasiam, cum Juda incurris
mentis instabilitatem; postponis Deum, amittis amicos,
spem perdis, odio a cunctis haberis, et velut
omnibus pejor apostata comprobaris in vita. O monache,
attende quia nisi perseveraveris, morte morieris.
Igitur si incoepisti aedificare, perfice; si non
incoepisti, incipe. Si obtulisti florem juventutis tuae
diabolo, saltem faecem senectutis tuae immolare non
differas Christo. Ipse enim misericors est, et recipiet
te libenter, et dabit tibi stolam candidam, et annulum
in manu tua, et calceamentum in pedibus tuis: et
tunc, inveterate olim diebus malis, renovabitur ut
aquilae juventus tua durans in aeternum. Incipite
ergo, fratres mei, et perseverate, reducentes vobis
ad memoriam a quanto bono recessit Judas, et quomodo
ferventer bene agere coepit, lingua vobis exprimere
nullatenus possem; quomodo tamen perseveraverit,
scitis. Ecce Salomon per inconstantiam corruit:
sic et Saül, sic et multi alii: quia multorum incipere
fuit, sed perseverantium parvus est numerus. Cavete
ergo quomodo caute ambuletis, considerantes quod
qui se existimat stare, videat ne cadat. Felix ergo
est, qui perseverat bene facere usque in finem.
Quod donum praestet nobis ille qui pro nobis mori
dignatus est. Amen.</p>
</div1>

<div1>
        <head>SERMO IX. DE IRA ET ODIO.</head>

<pb n="1251"/>
<p>Fratres mei dilectissimi, sicut omnium habere memoriam,
et in nullo errare, non humanitatis, sed
deitatis solum est; ita turbari, pati et oblivisci solum
humanitatis est, non deitatis. Nam Deus non mentitur,
ut homo; nec, ut filius hominis, irritatur. Humanum
est ergo, fratres mei, turbari et irasci; et iram
incurrere, bonorum et malorum communis est conditio:
sed in ira vel odio perseverare, diabolicum
est. Ideo vos qui spirituales estis, maxime attendere
debetis, ne ira in sinu stultorum requiescat. Fatuus
enim statim iram suam indicat. Fortiter tamen spiritum
irascibilem continere, magnae prudentiae et perfectionis
est. O monache, noli irasci: nam nomen et
habitum sanctae religionis in hac vasta solitudine
portamus. Custodite igitur vos ab omni turbatione:
non enim decet servos Dei turbationem incurrere.
Numquid enim proderunt vobis vestra jejunia, vestra
abstinentia, vestra sacrificia? Ab ira denique, fratres
mei, procedit rancor, a rancore odium, quod est ira
inveterata in animo: inde nascitur homicidium, et si
non opere, saltem voluntate: inde contumelia; inde
detractio, inde suspicio et injuria, quae sunt opera
carnis et diaboli. O monache, depone iram, destrue
rancorem, mitiga furorem; ne filius perditionis efficiaris.
O quam melius esset monacho, in saeculo vivere
pacifice, quam in monasterio cunctis bonis ornatum
in ira et furore litigare, et odium in corde
tenere! Nec Deum laudare, nec ab eo exaudiri meretur,
qui odium servat in corde. Qua fronte, o monache,
quo affectu, qua devotione a Deo potes veniam
postulare, si fratrem dum odis, petis quod tibi dimittat
sicut et tu debita dimittis? Crede igitur mihi, quod tantum
tibi dimittet, quantum et tu dimittis alteri. Dimittamus
ergo, fratres mei, iram, quae recte significatur
per Lazarum quatriduanum fetidum: quia qui iram in
corde portat, infamiae fetor statim eum corrumpit. Si
ergo ira in animo nascitur, mox refrena eam, allide
eam ad petram, suffoca eam exemplo tui Salvatoris,
qui percussus in una maxilla, mox praebuit alteram.
Nam si hoc prior ipse non fecisset, mihi facere
non praecepisset. Eia ergo, fratres mei; discite
ab illo qui dixit se esse humilem et mitem: discite
opere, quod saepe legistis ore. Sol non occidat super
iracundiam vestram. Si enim frater tuus in te peccaverit,
vade ad eum, invita eum ad pacem, da ei
osculum; et lucratus es fratrem. Tu vero qui offendisti,
non differas pergere, non differas fratrem reconciliare,
vade ad eum, et pete veniam. Et si verbo
offendisti, et tu verbo reconcilia; si facto, quod Deus
avertat, placa eum facto. Sic enim decet servos Dei
facere, sic decet eos daemones expellere, et sanctos
Angelos introducere. Nam ubi ira regnaverit, ibi omnino
princeps diabolus erit, nec inde aliquid boni
exire poterit. Fugiamus igitur iram, fratres mei, quae
rationem suffocat, mensuram justitiae ignorat, solem
justitiae nescit, amicitias rumpit, de facili aufert pacem,
mentis sapientiam calcat, sapientes infatuat,
monachos deviat, sacerdotes suffocat, castitatem
evacuat, gravitatem in pastoribus dilacerat. Nec ira
repletus, consilii potest esse capax. O monache, intuere
caput tuum; nam in cruce positus pro suis
crucifixoribus exoravit. Et primicerius martyr Stephanus
pro suis lapidatoribus genua flectendo clamavit, <hi>Domine, ne statuas illis hoc peccatum 
 <note>(Act. VII,
59)</note>
          </hi>. Sed si non tantae perfectionis sumus, ut bonum
reddamus pro malo, saltem pro malo malum non
reddamus. Non tamen per pusillanimitatem remittendae
sunt injuriae, sed per sapientiam quae est in
Christo Jesu. O quanta, fratres mei, hujus peccati
labes! O quam grandis et lata miseria tam corporis
quam animae! nam corpus quietem, et alacritatem
<pb n="1252"/>
amittit; sed et anima vitam perdit aeternam. Veniunt
enim et revertuntur ad nos per iram pristina peccata;
et sic confundimur et damnamur. Nos vero,
fratres, qui christiani veraciter sumus, relinquamus
vindictam illi qui ait, <hi>Mihi vindictam, et ego retribuam <note>(Hebr. X, 30)</note>
          </hi>.
Quidquid enim ad te pertinet,
dimitte illi. Numquid non ipse mirabiliores vindictas
facit, quam nos imaginari possumus? Non tamen hoc
sibi petere debemus, aut affectare, sed pro eis mente
et puro corde orare. Nam dum nostras injurias facere
petimus, quod Dei est usurpamus. Orare tamen sine
intermissione debemus, ut vindicet sanguinem suorum
servorum, non ad damnationem, sed ad correptionem,
qui est benedictus in saecula. Amen.</p>
</div1>

<div1>
        <head>SERMO X. DE PURITATE CONSCIENTIAE, ET VIRTUTE SPEI.</head>
<p>Ad spirituale gaudium hodierna die, fratres dilectissimi,
intendo vos invitare. Quod quidem gaudium
non operatur divitiarum copia, non fallax mundi
gloria, non prolis fecunditas, non corporis sanitas,
sed conscientiae puritas. O felix sanctae conscientiae
jucunditas! O felix conscientiae puritas, quae vermem
interiorem excludis, quae a carcere doloris liberas
rationem, quae ab omni immunditia purgas mentem!
O mens sancta, paradisus deliciarum, variis bonorum
operum virgultis consita, variisque virtutum floribus
purpurata, et suaviter coelesti gratia irrigata! Haec
est, fratres mei, paradisus, in qua plantatur lignum
coelestis sapientiae. Haec est thalamus Dei, palatium
Christi, habitaculum Spiritus sancti. Haec est thronus
Salomonis, lectus sponsi coelestis, in quo ipsa conscientia
bona optime delectatur, et requiescit cum
sponso. O conscientia, in te et tibi occurrit Rebecca
cum Isaac veniente de agro. In te delectatur Jacob
cum Rachelis conjugio: in te Sunamitis Abisag regem
David jucundis fovet amplexibus. O conscientia
sancta, in terra adhuc es, et in coelis habitas! Gaude,
o anima sancta, sancta conscientia decorata;
gaude in coelesti et aeterna gloria. In ea, fratres charissimi,
Magdalena illa ignifera, Christo pretiosa
offert unguenta. Ibi Maria optimam partem elegit,
quae non auferetur ab ea. Eia ergo, fratres mei; si
ad hanc gloriam cupimus pervenire, praedictam nostram
conscientiam diligenter nunc discutiamus, et
ibi litteram luxuriae perlegamus, apicem superbiae
necnon avaritiae et invidiae perspiciamus; et deleamus
ea per confessionem, per cordis contritionem,
per veram satisfactionem: et tunc merebimur per
gratiam adipisci gloriam illam, quam nec oculus vidit,
nec auris audivit, nec in cor hominis ascendit,
quae Deus praeparavit diligentibus se. O fratres mei
et laetitia cordis mei, festinemus ingredi hanc sanctam
sanctorum. Tunc habebimus bonum, quod non
perdemus; perfectum bonum, quod non amittemus.
Amare tamen debemus, si ad hanc gloriam pervenire
cupimus, tentationes, fames, tribulationesque singulas.
Nam sicut in fornace purgatur aurum, sicut lima
purgat ferrum, sicut flagellum separat a grano paleam;
sic in fornace tribulationum patientia exercetur,
fortitudo roboratur, constantia solidatur, spes
ad coelestia invitatur. O spes sanctorum et turris
fortitudinis eorum, quae non confundis, sed te exspectantibus
gratiam infundis; non caecas, sed illuminas;
non famelicas, sed reficis. O felix spes coelestis,
tu timorem saeculi expugnas, consolationes mundanas
exstirpas. Per te timor non augetur, per te falsa
cupiditas non somniatur, per te luxuria conquassatur,
per te superbia humiliatur, per te invidia non
dominatur, per te cuncta vitia terminantur. O spes
coelestis curiae, in te regnat charitas, quae credit omnia
quae ad salutem pertinent, omnia sperat quae
promissa sunt. O fratres mei, quis hominum potest
mentem servorum Dei infirmare, si apud Deum coelestis
<pb n="1253"/>
curia pro eo allegat? In quo nocebunt ei tyrannorum
fulmina? fortunae praecipitia quid agent? O
spes, tu cogitationes dirigis, tu in charitate altitudinem
ponis, ut in ea perseveremus usque ad mortem,
tu in charitate latitudinem extendis usque ad
inimicum. O spes coelestis gloriae, per te Patriarchae
mala patienter sustinuerunt, per te Prophetae cuncta
mala portaverunt, per te Apostoli ad mortem gaudenter
perrexerunt, per te martyres afflicti sunt, per te
virgines combustae sunt, per te confessores vituperati
sunt, per te sacerdotes induti sunt, per te viduae
castitatem astringunt, per te maritatae lumbos praecingunt,
per te pupilli et orphani sperant ridere, per
te pauperes sperant gaudere, per te peregrini sperant
ad terminum et finem laboris pervenire. O spes,
tu omnia portare facis dulciter et suaviter. Eia ergo,
fratres mei, hanc amate, hanc tenete, non tamen sine
timore: quia qui sperat et non timet, negligens est;
qui autem timet et non sperat, depressus est, et descendit
in profundum quasi lapis. A quo descensu
liberet nos ille qui de coelo descendit, ut nobis vitam
et ascensum donaret ipse Deus noster. Amen.</p>
</div1>

<div1>
        <head>SERMO XI. DE LACRYMIS, COMPUNCTIONE ET POENITENTIA.</head>
<p>Scitote, fratres mei charissimi, quod post mundi
gaudia sequentur aeterna lamenta; quia nemo potest
hic et in futuro gaudere: ideo necesse est quod
unam amittat, qui aliam voluerit possidere. Si ergo,
o monache, hic gaudere cupis, scias jam te exsulem
esse patriae: sed si hic ploraveris, patriae coelestis
civis constitueris. <hi>Beati,</hi> inquit, <hi>qui lugent, quoniam
ipsi consolabuntur <note>(Matth. V, 5)</note>
          </hi>. Sed dicet quis, Quid
flere oportet, et quare flere debemus? Ego autem,
filioli et fratres, dico quod flere debemus peccata
quae commisimus. Iste fletus sit panis noster, quem
quotidie comedere debemus die ac nocte. Flere etiam
debemus populorum peccata, quasi nostra sint vulnera.
Sic enim Paulus faciebat, dum clamabat, <hi>Quis
infirmatur, et ego non infirmor <note>(II Cor. XI, 29)</note>
          </hi>? Flere
etiam debemus de dilatione regni aeterni; quod bene
ostendebat ille propheta David, cum dicebat, <hi>Heu
mihi, quia incolatus meus prolongatus est <note>(Psal. CXIX,
5)</note>
          </hi>! Istae enim sunt tres miseriae, quibus texitur
liber Jeremiae, quibus plangit peccata animae, insultum
miseriae, et dilationem patriae. Horum fletuum
imbribus debemus irrigare terram mentis nostrae, ut
pariat fructus bonorum operum diversosque flores
virtutum. Isti quoque fletus sunt tres fluctus, per
quos filii Israel transierunt ad terram promissionis.
Vere peccatores de Aegypto vitiorum exeunt, mare
Rubrum transeuntes, dum eorum hostes submerguntur,
et vitia suffocantur. Vere cantant Domino gloriose,
dum intrantes coelestem Jerusalem, deposita
corruptibili veste, sanctis Angelis sunt sociati. O
monache, fac igitur ut mens tua sit liber Ezechielis,
in quo scriptae erant lamentationes et vae <note>(Ezech. II,
9)</note>. O monache, ad has lamentationes te convertas,
hos dolores amplectere cunctis diebus vitae tuae,
flendo tua peccata, et non solum, ut diximus, tua,
sed et proximi tui. Caveto tamen ne fleveris mortem
corporalem alicujus, nec substantiarum amissionem,
nec corporis infirmitatem. Omnia enim necessaria
sunt evenire, omnia haec valde communia. Ponas
ergo te in Dei voluntate, relinquens sibi omnia, et
ipse te reducet et conducet: quidquid tibi acciderit,
libenter suscipe, Deum in omnibus lauda, omnem
honorem sibi exhibeas, gratias ei solvendo. Quotidie
fleas peccata quae commisisti, et quae committere
proximos videas, quasi tua sint vulnera. Sic enim
peccatrix illa Maria non solum in domo Pharisaei,
sed etiam post adventum sancti Spiritus hoc idem
ardenter perfecit. Semper enim dolebat, semper in
vita sua flebat quae commiserat. Sic fecit et Maria
<pb n="1254"/>
mater Domini, quae dum juxta crucem staret, non
sua peccata flebat, quia nullum peccatum habebat;
flebat autem non tantum filii passionem, sed et Judaeorum
damnationem. Sed dices: Mortuum fratrem
vel amicum video, naturalis infirmitas me invitat ad
planctum. Ego autem dico tibi, monache, tempera
luctum tuum. Non enim tuum est mortuos flere, sed
saeculi. Non tamen prohibeo lacrymas naturales,
quas naturalis necessitas exprimit. Nam multi lacrymas
fundunt, et quamvis natura nos ad hoc frequenter
invitet, animus tamen sapientis immobilis perseverat.
O tu qui sapiens videris esse in saeculo, cave
ne consentiat animus tuus mortuos deplorare. Stude
ut luctus vincatur ab animo. Cave ne absorbeatur
animus tuus ab infirmitate mentis. Extenuet Spiritus
carnem, ratio sensualitatem. O monache, si mors
imminet, noli dolere; praepara te, ut mortem timere
non possis, ut post mortem vivere incipias, qui ante
mortem moriendo vivebas, vel vivendo moriebaris.
Cupis ergo, o monache, semper vivere? Depone fletum
pro terrenis, noli plorare quae mundi sunt, et
quae necessaria sunt evenire. Depone omnino fletum
pro terrenis, et assume lamentum pro coelestibus. <hi>Beati,</hi> 
 inquit, <hi>qui lugent <note>(Matth. V, 5)</note>
          </hi>; <hi>Beati qui fletis,
quia ridebitis <note>(Luc. VI, 21)</note>
          </hi>. Diligamus, inquam, lacrymas,
quia suaves sunt diligentibus Deum. Delectemur
semper in hac vita, fratres mei, in fletu et lamento.
Simus tantum proni ad lamentum et fletum,
quantum fuimus ad culpam audaces. Qualis fuit nobis
intentio ad peccandum, talis sit ad poenitendum devotio.
Gravia peccata gravissimis lamentis indigent.
Accipite, fratres mei, compunctionem; quia sanitas
animarum est, remissio peccatorum est, sacrificium
spirituale est, quod Deo summe placet. Holocaustum
medullatum, cor peccatoris humiliatum et quotidianis
lacrymis rigatum. O monache, punge oculum
mentis, ut lacryma prodeat compunctionis. O compunctio,
quam sancta et mirabilis praedicaris! Tu
spirituale lavacrum es, tu flagellum Dei es per quod
Deus mutatur, tu stimulus per quem Deus ad hominem
inclinatur, tu ligamentum per quod Deus fortiter
astringitur. O compunctio sancta et immaculata, sine
qua adultis non valet Baptismus, sine qua ad judicium
Domini corpus recipitur, sine qua infructuosa
est omnis confessio, sine qua omnis satisfactio inanis
est. O compunctio lacrymosa! o lacryma mentem
purgans, intentionem fecundans, confessionem irrigans,
animam sanctificans! Haec est lacryma sanctae
compunctionis soror, quae motus illicitos exstinguit,
paradisum aperit, infernum claudit, mundumque
despicere in cunctis facit. O felix lacryma! tu carnalem
cogitationem exstinguis, peccatorum morbos
expellis, virus culpae evomis. O felix tabula, o vitalis
navicula, per quam naufragus redire potest ad portum
salutis! O aqua salutaris, per quam omne peccatum
destruitur! O via, per quam ad paradisum
gradimur! O spirituale conductum, per quod de
invio ad viam transitur! O felix lavacrum poenitentiae
lacrymarum, quod toties valet ad purgandum,
quoties purgatione indiget cor humanum! Haec est,
fratres mei, herba coelestis illius fullonis, qua vestes
servorum suorum deturpatas a sorde quotidie purgat.
Hoc est coeleste nitrum, quod de rore divinae gratiae
decoctum, abstergit maculas peccatorum. Hoc est lixivium,
quo interioris hominis caput optime abluitur.
O lacryma, tu contra ruinas hominum suave solatium,
quae passionis Christi es vicaria, contra peccatum
ponens remedium, ut per te toties cogatur Christus
mori, quoties labitur homo in abyssum peccatorum!
O monache, ergo a lacrymis quis continere se poterit?
Intremus, obsecro, conscientias nostras, discutiamus
eas; et si risimus in juventute, saltem in
senectute fleamus, cogitantes quid Christo et quid
diabolo tempore nostrae juventutis persolvimus. Et
<pb n="1255"/>
si antequam ad eremum pervenimus, visus nos incurvavit
per concupiscentiam, si guttur per gulam,
si auditus per enormitatem verborum vel spontaneam
detractionis audientiam, si lingua claudicavit in verbo,
si olfactus erravit in odoramento, si tactus fefellit
in suavitate, si gressus ad furtum, si in his vel aliquo
istorum inveneris culpam, ablue culpam per lacrymam:
juxta quantitatem sordis mensura lacrymas,
assumendo poenitentiam, quae mater est omnium
bonorum. Timor autem qui poenitentiam concipit,
compunctionem parit. Poenitentia illa digna et bona
est, quae peccata peracta deplorat sic, ut deplorata
iterum non committat. Quid ergo poenitentia est,
nisi ante acta deflere, et flenda iterum non committere?
Nam qui sic peccata deplorat, ut iterum peccata
committat, adhuc poenitentiam agere ignorat.
Numquid et qui dissimulat, irrisor est, et non poenitens,
qui adhuc agit quod poenitet? Poeniteamini
igitur, fratres mei, et poenitentes poenitentiam agite
in fletu et lamento; ut digne ridere possitis in gloria
beatorum. Amen.</p>
</div1>

<div1>
        <head>SERMO XII. DE SUPERBIA ET HUMILITATE.</head>
<p>Fratres charissimi, ubi superbia fuerit, ibi et contumelia
et discordia dominabuntur. Non ergo decet
servos Dei in eremo constitutos superbos esse, sed
humiles; non elatos, sed mansuetos, castos, benignos,
et omnibus virtutibus ornatos. Cavete, fratres
mei, et vigilanter attendite, ne superbia inflemini de
bonis commissis: scientes quod superbia de Angelis
bonis daemones fecit; sed humilitas homines similes
Angelis constituit. Superbia gloriam de coelis dejecit
angelicam: sed humilitas ad coelos ascendere fecit
infirmitatem humanam. O fratres mei, cavete, ne
orantes, legentes, stantes, vel sedentes, vel vigilantes
dicatis ore vel corde, habitantes in cinere et cilicio
cum Pharisaeo, <hi>Gratias tibi ago, Domine, quia non sum
sicut caeteri <note>(Luc. XVIII, 11)</note>
          </hi>. Haec enim solitariam
vitam ducentes diabolo instigante saepe cogitant,
saepe hoc dicere tentantur ab inimico servorum Dei.
Potius enim volo vos eremum exire, quam talia dicere
vel cogitare. Sed dum tentamini hoc asserere,
vel de vobis ipsis hoc cogitare, mox clamate, mox
ululate et dicite, <hi>Ego sum vermis, et non homo, opprobrium
hominum, et abjectio plebis <note>(Psal. XXI, 7)</note>
          </hi>: et
cum Publicano dicite, quibuscumque virtutibus sitis
ornati, <hi>Deus, propitius esto mihi peccatori <note>(Luc. XVIII,
13)</note>
          </hi>. Attendat igitur Charitas vestra, quid dixerit
Veritas nostra: <hi>Qui major est vestrum, fiat sicut
minor; et qui proecessor est, sicut minister <note>(Id. XXII,
26)</note>
          </hi>. O monache, quanto major es, tanto humilia te
in omnibus; et invenies gratiam coram Deo et hominibus.
O sancta venerabilisque humilitas, tu Filium
Dei de sinu Patris descendere fecisti in uterum sanctae
Mariae virginis. Tu eum fecisti involvi vilibus
panniculis, ut nos indueret virtutum ornamentis. Tu
circumcidisti eum in carne, ut nos circumcideret in
mente. Tu eum fecisti corporaliter flagellari, ut nos
liberaret a flagello peccati. Tu eum coronasti spinis,
ut et nos coronaret suis aeternis rosis. Tu eum infirmari
fecisti, qui medicus cunctorum erat, et solo
verbo sanat universa, ut nos infirmos sanaret. O sancta
humilitas, quam dissimilis es superbiae! Nam
ipsa superbia, fratres, ipsum Luciferum de coelo
dejecit: sed humilitas Dei Filium incarnavit. Ipsa
superbia Adam de paradiso expulit: sed humilitas
latronem in paradisum introduxit. Superbia gigantum
linguas divisit et confudit: sed humilitas cunctos
congregavit dispersos. Superbia Nabuchodonosor
in bestiam transmutavit: sed humilitas Joseph principem
Israel constituit. Superbia Pharaonem submersit;
sed humilitas Moysen exaltavit. Haec est
illa sancta humilitas, quae fecit nos privatos saeculo,
quae fecit nos in conventu solitario omnibus virtutibus
florere perfectis. Haec est illa sancta humilitas, quae
philosophos tradidit in reprobum sensum, excaecavit
<pb n="1256"/>
Judaeos, suffocavit Paganos, inflammat Christianos,
perimit obstinatos, dejicit potentes de sede et exaltat
humiles. Sed superbia, fratres mei, non sic. Sed
quid? Praelatos percutit, divites tumorosos efficit,
religiosos decipit. Haec homines caecat, ne se agnoscant
quid sunt. Haec fructum perdit operis, mentem
hominis ligat; quia ab ea panditur omne malum.
Haec est illa fervens olla quam Jeremias vidit <note>(Jerem.
I, 13)</note>, in qua decoquuntur omnes principes et pastores
tenebrarum, sectatores bonorum temporalium,
venatores divitiarum, qui primas cathedras appetunt
in synagogis, et salutari in foro, et vocari Rabbi.
Hanc ollam succendit diabolus, dum corda patrum
inflat ad altiora. Isti sunt quatuor venti, qui totum
orbem perflant, arrogantia sibi ascribens quod non
habet, insolentia sibi approprians quod alteri debet,
superbia multa de se credens ultra quam verum sit,
contumacia se erigens in praelatum. Isti sunt quatuor
fabri, qui totum mundum concutiunt, et corda
filiorum Dei dissipant; a quibus nos custodiat Deus.
Amen.</p>
</div1>

<div1>
        <head>SERMO XIII. DE FORTITUDINE TENENDA.</head>
<p>Quia in hac vasta solitudine Dei gratia sumus in
unum congregati, ut unanimes habitemus in domo,
et sint nobis omnia communia; propterea inter caeteras
virtutes fortitudinem oportet nos rapere, sequi
et imitari. Nam si hanc virtutem amplexi fuerimus,
fratres, jacula fortunae non timebimus, deridebimus
diaboli blanda, et spernemus irata. O fratres
mei, ligate haec in cordibus vestris, quoniam qui
fortis est, liber est. Non enim servit fortunae, non
vanitati mundanae. O fratres mei et laetitia cordis mei,
considerate quanta fuerit in martyribus fortitudo, qui
velut impassibiles tormenta despiciunt, tyrannos
confundunt, cuncta quae mundi sunt despiciunt: qui
licet decoriati, licet combusti, licet in cunctis membris
afflicti, licet in omnibus corpore sint projecti,
non tamen legimus eos esse mente mutatos. Sed scire
debetis, fratres, quod multis modis dicitur fortitudo,
hypocritarum videlicet, philosophorum, et bonorum
fidelium. Hypocrita denique multa sustinet, multa
portat, et fortis in cunctis apparet. Sed vae hypocritae,
quia venando mundi gloriam aeternam poenam meretur.
Hic sic trahit gloriam, quod non habeat gloriam.
Haec enim fortitudo non virtus est, sed vitium; non
magnanimitas, sed infirmitas; non bonitas, sed imbecillitas
appellatur. Hanc praetendunt haeretici, hanc
rapiunt falsi fratres, de quorum numero, Dei gratia,
vos nunquam esse cognovi. Quaedam etiam fortitudo
est philosophorum, qui calcaverunt divitias, honores,
pompas, dignitates, et aliquando membra propriorum
corporum: sed haec fortitudo est insufficiens ad aeternae
vitae meritum. Quare? Quia carebant charitate et
timore Dei. Ipsa denique charitas est forma omnis
bonae actionis. O quantus rigor fortitudinis fuit in
Platone! o quot et quanta patiebatur contraria! Sed
quia fundamento fidei caruit, propterea spes eam
fortitudinem non erexit: et quia charitate non profecit,
ideo virtutis meritum omnino amisit. Sed est et
alia fortitudo, qua boni quotidie certant usque ad
mortem. Tales sunt fundati in Deo: et ideo supra
diximus, fratres, nec verba nec impiorum verbera
timent. Haec est illa mirabilis fortitudo, qua Moyses
asperitatem viae deserti vicit: hic est panis coelestis,
qui Eliam in deserto pavit. Haec est fortitudo, quae
mortem spernit: haec est clavis, qua domus Dei patescit
et aperitur. Haec est, quae habenas voluptatis
sub freno rationis jacere cogit. Haec est, qua Joannes
in deserto decoratur. Haec est, qua Paulus eremitarum
forma beatificatur. Haec Antonii aliorumque
<pb n="1257"/>
sanctorum patrum lorica est et zona, qua praecincti
et armati in excelsis indefessa voce quotidie clamare
non cessant. O fortitudo, eremitarum baculus, coenobitarum
cingulus, monachorumque omnium sacramentum;
tu contra paupertatem vales, ut non frangatur
animus paupertatem amantis; sed amplior sit
interius, et magis ditescat in mente. Quanto minus
abundat in rebus fortunae, tanto plus valet fortitudo
contra mundi insultum. O fortitudo, si dolorem pateris,
tu in omnibus gratias agis, tu in tribulatione divitias
spirituales et delicias invenis; ut potius morbi
cedant in mentis commodum, quam corporis detrimentum.
O fortitudo, omnem crudelitatem evacuas,
carcerem respuis, crucem non metuis, equuleum
amplecteris, optas vincula, spontanea semper curris
ad mortem. O monache, nihil valet cursus tui bravii,
nihil tua operatio, nisi columna fortitudinis roboretur.
Nihil est aedificium boni operis, nisi columnam fortitudinis
amplexeris. Sed si columna fortitudinis fracta
fuerit, totum aedificium bonorum operum ruit. Hanc
si David tenuisset, homicidium et adulterium non
commisisset. Si Samson hanc servasset, femina cum
inimicis non tradidisset. Si Salomon hanc dilexisset,
idola non adorasset. Si Petrus hanc tenuisset, ad
vocem ancillae fidem non negasset. Si filii Israel hanc
habuissent, minime in deserto murmurassent. Eia
igitur, fratres; estote fortes in bello tentationum,
tribulationum, infirmitatum, injuriarum, et pugnate cum
antiquo serpente, et accipietis regnum aeternum. Amen.</p>
</div1>

<div1>
        <head>SERMO XIV. DE JUSTITIA ET CORRECTIONE FRATERNA.</head>
<p>Ut bene nostis, fratres charissimi, tria monasteria
apud Hipponem Dei gratia merui laudabiliter ad honorem
sanctae Trinitatis construere. Quorum primum
hoc est, in quo jam multis annis modico pabulo contenti
alacriter commoramini, bestiis associati,
avibus ministrati, ciborumque spernentes delicias, et
visus hominum fugientes. Et ideo non ego miser;
sed vos saepe Angelorum assueti estis colloquiis.
Aliud quoque monasterium in horto, quem sanctus
noster pater Valerius mihi dedit, aedificatum est. Et
quoniam postquam presbyter episcopus factus sum,
nec semper hic vobiscum habitare potui, nec cum
fratribus qui in praedicto monasterio sunt; propterea
infra domum episcopi mecum habere volui monasterium
clericorum, et cum eisdem pariter vivere coepi
secundum apostolicam traditionem. Ad vos ergo
tantum, qui in eremo laudabiliter vivere voluistis,
pertinet verbum istud audire et intelligere, atque operibus
adimplere quod dicitur, Diligite justitiam. Ad
fratres autem nostros et clericos qui in urbe habitant,
quibus etiam expedit praedicare quotidie verbum Dei,
pertinet non solum diligere justitiam quoad se ipsos;
sed etiam judicare, reprehendere, obsecrare, increpare
in omni patientia et doctrina populum electum Dei.
Et licet fratres nostri qui collocati sunt in horto sancti
episcopi Valerii, satis distent ab urbe, quia eorum
tamen fama divinitus divulgata est, ordinavi ut verbum
Dei populo salubriter praedicarent, animaeque
fidelium suam vitam et exempla audiendo et videndo
sponte redirent ad illum qui ex nihilo cuncta creavit.
Ecce quomodo terram judicant, ligant et solvunt
quae volunt, semper Deo favente. Vos vero qui
<pb n="1258"/>
segregati estis a saeculo, qui etiam vitam tutiorem
eligere voluistis, audite quod in cunctis maxime justitiam
diligere debeatis. O fratres mei et laetitia cordis
mei, vultis scire quomodo vos solitarii justitiam diligere
debeatis? Cavete ne sic ab alterius oculo festucam
ejiciatis, ut in oculo proprio trabem non videatis:
nec sic alterius velitis relevare lapsum, ut vestrum
non videatis casum. Nec sic alterius curare debetis
morbum, ut et vos ipsos postponatis aegrotos, ne cuilibet
vestrum dicatur, <hi>Medice, cura</hi> primo <hi>te ipsum <note>(Luc. IV, 23)</note>
          </hi>.
Cura ergo primo te ipsum, o monache;
ut curatus, alterius vulnera curare possis. Audite,
fratres mei, audite quid Dominus dixerit Pharisaeis
adulteram accusantibus: <hi>Qui sine peccato est vestrum,
primus in illam lapidem mittat <note>(Joan. VIII, 7)</note>
          </hi>. O monache,
in quo alium judicas, te ipsum condemnas.
Qua fronte, fratres mei, poterimus arguere alios de
eo quod in nobis gravius invenimus? Ad nos igitur,
fratres, pertinet mundos esse et sanctos: et si tunc
fratrem nostrum peccare videmus, reprehendere eum
cum omni mansuetudine debemus, ne per nostram
negligentiam pereat. Charitas enim non odii, non
rancoris, sed zelo justitiae gladium correctionis evaginare
debet. Tunc semper misericordia ligata sit in
cordibus vestris; ne, velut Judas, ille qui peccavit,
desperatus ad suspendium pergat. Hoc autem ad vos
maxime pertinet, fratres, sed quid ad fratres in urbe habitantes
pertineat, audiamus. Certe non solum hoc, sed
etiam spectat ne judicium odio exasperent, ne crudelitate
inflamment, ne amore pecuniae emolliant, quia pauperes
vere sumus, et spectaculum facti sumus Angelis et
hominibus, ne timore justitiam relinquant, ne eos moveat
res purpurea, nec divitis munera: sed magis
saccus pauperis, orphani et pupilli eos movere debet
Dei justitiam cum labore exercere. Regia via, qui
terram judicant, incedere debent, nec declinare ad
dexteram molliendo in judicium, nec ad sinistram
exasperando in supplicium. Non enim crudelitas est,
punire reatum, sed justitia; non tyrannicum, sed
divinae rectitudinis judicium. Non tamen volumus,
nec consilium damus, ut mox judicent; sed cum omni
maturitate incedant, et inventa discussaque rei causa
in Christi nomine judicent delinquentes; et si publice
peccaverint, publice puniantur, ut et caeteri justitiam
diligentes fortius diligant, et justitiam metuentes
metuant, et caveant ne delinquant. O sancta laudabilisque
justitia! sub te et per te pudicitia regnat, pax
per te triumphat et securitas, dignitas per te floret,
et fructum affert in patientia. O justitia, qui te amaverit,
qui te strinxerit, cum Moyse mare mundi
vitiorum sanguine rubricatum, sicco vestigio pertransibit.
Haec est virga, qua petra percussa manat
in fluenta; quia lapidea subditorum corda judicio
justitiae tacta, in virtutum exuberant flumina. Haec
est virga Aaron, quae fronduit, floruit, et fructum
peperit: quia justitia quasi frondet, dum mente concipitur;
floret, dum viriliter exercetur; fructificat,
dum subditus corrigitur. Haec est ventilabrum, quo
granum dividitur a palea, sanies a morbo ejicitur,
quia contra morbum peccati opponendum est mordax
emplastrum, ne in majus vitium tabes exuberet incurata,
et in augmentum facinoris redundet iniquitas
impunita. Haec est mensura, qua debemus metiri
poenas, et merita ponderare. Attendite tamen, fratres
mei pastores, qui terram judicare debetis, quod aliquando
justitia est relaxanda propter scandalum multorum,
aliquando exaggeranda est, ut sit cautela
reliquorum. Tunc vere justitia dicitur gladius ex
utraque parte acutus, quia hominis defendit corpus
ab exterioribus injuriis, et animam a spiritualibus
molestiis. Haec est medicina vitiorum, antidotum
peccatorum. Haec est pugio, quo Phinees transfixit
coeuntem cum Madianitide Judaeum, et cessavit
quassatio. Haec est lapis, quo David percussit Philistaeum,
et a servitute Israel liberavit. Haec autem
sine discretione, gladius est in manu furiosi. Haec
sine prudentia, est mors et bonorum persecutio. Haec
<pb n="1259"/>
sine misericordia, gladius est in manu tyranni. Cum
summa enim discretione, fratres mei, tenenda est
justitia, cum summa deliberatione inferenda est poena,
non judicando ex suspicione, sed ex omni certitudine
veritatis. Attendite, fratres mei, et ante probate,
et postea recte judicate, non secundum faciem,
sed recto judicio. O quam facile est judicare: sed o
quam amarum, quod judicatum est retrahere! Ideo
non puer, non insensatus vobis praeesse debet, sed
annosus, prudens, castus, sobrius, ut in progressu et
statu sal terrae et lux mundi cunctis appareat: talis
justitiam non poterit ignorare. Tunc enim regnum
Romanorum pacifice tamdiu perseveravit, quamdiu
sapientes regnare permiserunt: sed dum juvenes et
inexpertos regnare permiserunt, tanquam justitiam
ignorantes, acceptores personarum facti sunt: et sic
justitiam perdentes, dominium orbis terrarum perdiderunt.
Juvenes ergo imprudentes, duces vel Ecclesiarum
pastores constituendi non sunt; ne ipsi simul
cum populo pereant. Tales enim si praesunt, non solum
praeterita et futura non cogitant; sed audire
quod bonum est et verum aures suas obturant. Taliter
etiam non solum juvenes, sed etiam antiquatos
in diebus malis haec facere frequenter, minime dubitamus.
Vita enim pastoris omnibus diebus prodesse
debet. Sed quomodo hoc quisquam facere poterit, si
justitiam ignoraverit, et regnare in aeternum crediderit?
Isti memorari novissima sua non possunt, quia
in aeternum vivere credunt. O fratres, sicut frequenter
diximus, pastores et principes Romanorum scientiam
de praeteritis habebant, in quibus certificari
optime poterant, et de futuris aliquid scire semper
procurabant. In hoc autem exercitium eorum consistebat,
quod justitiam usque ad mortem prosequebantur,
et pro ea moriendo felices se esse putabant.
Tu vero, o monache qui praees, obsecro, memorare
quid es, quid fuisti, quid eris; tunc justus reputaberis
a Deo, et in aeternum non peccabis. Haec autem,
fratres mei, sit semper nostra exercitatio: et si haec
fecerimus, fideles et justi semper erimus. Sed sunt
aliqui, licet Dei gratia non inter nos, qui spiritu libertatis
vivere volunt, superbi, avari, dyscoli, gulosi,
adulteri: qui si ab aliquo reprehenduntur, latrant ut
canes, mordent ut serpentes, devorant ut leones,
dolent ut parturientes, dicentes malum bonum et
bonum malum. Tales aperta facie, vivoque sermone
negare justitiam praesumunt, dicentes, Ecce quomodo
me persequitur hypocrita, qui justitiam tenere videtur.
Talis denique, fratres, omnibus pejor est; et
melius illi fuisset, si in saeculo remansisset. Et ideo
si in nostra congregatione aliquem talem in venerimus,
quod Deus avertat, qui sic justitiam calcare voluerit,
non tenendus est, sed expellendus, tanquam vivere
volens in spiritu libertatis suae. A quibus tamen nos
liberet Deus, sicut hactenus fecit per gratiam suam:
ut nostra sancta et immaculata religio de bono in
melius semper augmentetur, per Jesum Christum
Salvatorem nostrum. Amen.</p>
</div1>

<div1>
        <head>SERMO XV. DE FIDE TRINITATIS A SIMPLICIBUS NON INVESTIGANDA, ET SEPTEM DONIS SPIRITUS SANCTI CONTRA SEPTEM VITIA.</head>
<p>Scriptum est, fratres charissimi, quod non debemus
loqui sublimia, tanquam sapientes mundi gloriantes.
Ait enim propheta, <hi>Nolite multiplicare loqui
sublimia <note>(I Reg. II, 3)</note>
          </hi>. Hoc autem verbum ad vos
maxime dirigitur, qui rusticani estis, in silvis habitantes,
licet cives sanctorum et domesticos Dei vos
nullatenus dubitare debeatis. Nolite igitur multiplicare
loqui sublimia. Quae sunt ista sublimia, de quibus
non debemus multum loqui, nisi de Dei omnipotentia,
de Unigeniti ejus coaeternitate, de sancti
Spiritus magnificentia? O fratres mei et laetitia cordis
<pb n="1260"/>
mei, si volumus scire quantum Pater immensus sit;
apprehendere non valemus. Si imaginari cupimus,
quomodo Filius coaeternus sit et consubstantialis;
mens humana omnis naturalis succumbit. Si scire
desideramus, quomodo Spiritus sanctus omnia continet,
et non continetur; omnis humana ratio deficit.
Ideo haec omnia discutere non curemus. Quare non,
nisi quia nullo modo valemus? Propterea, fratres mei,
sciatis, quod ubicumque quaeritur de unitate Trinitatis,
magna est adhibenda cautela: quia nec periculosius
alicubi erratur, neque laboriosius aliquid
quaeritur, nec fructuosius aliquid invenitur. Veniat
igitur contra volentes scire ultra quam necesse est,
sanctus ille Salomon, et reprehendendo atque docendo
dicat, <hi>Altiora te ne quaesieris, et fortiora te ne scruteris <note>(Eccli. III, 22)</note>
          </hi>.
Surgat etiam Paulus columna fidelium,
et lumen orbis terrae, et sua voce confundat
omnes philosophantes, nomen Christi portantes,
volentes sapere plus quam oportet sapere. Non tamen
dico, fratres, quod omnino non quaeratis; sed quaestiones
in divinis vos qui grossi estis, multiplicare
loqui non debetis. Quaerite tantum vos qui spirituales
estis, quomodo praecepta Dei servare possitis, quomodo
diabolum in eremo superare debeatis, quomodo
patientiam, quam Christus docuit, amplecti valeatis.
Haec enim servus Dei semper legere et adimplere debet.
Natura denique nostra fragilis est; et tamen
ratione comprehendi non potest. Philosophus etiam
Aristodemus annis multis insudavit naturam apis
investigare; nec finaliter potuit. Quomodo ergo nos
Trinitatem capere valemus? Cur miramur, o fratres,
qui lutei sumus, et ventrem stereoribus plenum portantes;
si nescire possimus Dei naturam? Numquid
et Angeli ipsam in coelo investigare possunt? Certum
est, quod non. Quid enim sciunt, nisi quod Deus
trinus et unus est, et omnia sine labore et poena creavit
et gubernat? Nolite ergo, fratres, loqui sublimia,
nolite sapere plus quam oportet sapere. In die judicii
non damnabuntur Christiani, nec rationem reddent
quia philosophiam, vel dialecticam, vel astrologiam,
vel musicam ignoraverunt; nec de hoc quod naturam
Dei scire non potuerunt: sed ideo damnabuntur,
quia Deo obedire neglexerunt. Ideo scitote, fratres,
quod melius est pie confiteri ignorantiam, quam temere
scientiam vindicare: quia temeritas poenam
habet, sed ignorantia promeretur veniam. Sufficiat
nobis scire de mysterio Trinitatis tantum, quantum
Dominus discipulis suis exposuit. Nemo enim novit
sic de natura sua dicere, sicut ipse qui ait, <hi>Baptizate
gentes in nomine Patris et Filii et Spiritus sancti <note>(Matth. XXVIII, 19)</note>
          </hi>.
Tres aperte pronuntiat personas:
sed unitatem ostendit dicens, <hi>in nomine;</hi> non enim
dixit, In nominibus. Trinitas enim non dividitur:
indivisibiliter et singulariter unaquaeque persona Deus
est, et vita vel deitas indivisa in opere, concors in
voluntate, par in potentia, aequalis in gloria; nec
minoratur in singulis, nec augetur in tribus. Sancta
ergo Trinitas unus Deus est: <hi>ex quo omnia, per quem
omnia, in quo omnia;</hi> et ne tres deos putaremus esse,
ait Apostolus, <hi>Ipsi gloria,</hi> non, ipsis. Ipsi quidem
gloria semper sit, qui ait, <hi>Faciamus hominem ad imaginem
et similitudinem nostram <note>(Gen. I, 26)</note>
          </hi>. Cum
enim singulariter dicit, <hi>imaginem;</hi> ostendit unam esse
naturam ejus, ad cujus similitudinem homo fieret:
cum vero pluraliter dixit, <hi>nostram;</hi> demonstrat Deum
non unam esse personam, ad cujus imaginem homo
fiebat. Si enim essentia Patris et Filii et Spiritus
sancti una esset persona, non dixisset, <hi>nostram;</hi> sed,
meam: nec, <hi>faciamus;</hi> sed, faciam. Si vero in illis
tribus personis tres essent essentiae, non dixisset, <hi>nostram;</hi> 
 sed, nostras. Et ideo cum dicit, <hi>Ad imaginem
nostram;</hi> indicat trinitatem unitatis, ad cujus
imaginem factus est homo noster interior, qui similitudinem
sanctae Trinitatis retinet. Sicut enim Pater
<pb n="1261"/>
Deus, Filius Deus, Spiritus sanctus Deus, non tamen
tres deos credimus, sed unum Deum tres personas
habentem; ita anima intellectus, anima voluntas, et
anima memoria: non tamen tres animae in uno corpore
sunt, sed una anima; quae licet unius sit substantiae
et naturae, tres tamen habet dignitates, intellectum,
voluntatem, et memoriam. Et sicut ex Patre
generatur Filius, et ex Patre Filioque procedit Spiritus
sanctus; ita per intellectum generatur voluntas,
et ex his duobus procedit memoria. Sine his tribus
anima perfecta esse non potest, nec horum trium
unum sine aliis duobus aliquid integrum consistit.
Nec solum sufficit intellectus, nisi sit voluntas in
amore: nec haec duo, nisi addatur memoria, quae
semper in mente intelligentis et diligentis manet eligens.
Universitatis enim conditor Deus omnes motus
animae ad bonum facit: intellectum, ut intelligamus
quod jubet; voluntatem, ut sit in amore ejus; memoriam,
ne obliviscamur quod imperat. Eia ergo,
fratres mei, et corona matris meae; nolite discutere,
nisi quantum vobis necesse est ad salutem: nolite
sapere, nisi quantum oportet sapere. Quid enim
oportet sapere, nisi quod Deus trinus et unus est?
Quid aliud necesse est nobis, nisi declinare a malo,
et facere quod bonum est? Quid aliud necesse est,
nisi quod bona cognoscamus et mala? bona, ut sciamus
ea rapere; mala, ut sciamus ea devitare. Non est
igitur malum scire malum: quia nisi cognoveris,
quomodo vitare poteris? <hi>Per legem namque peccatum
cognovi <note>(Rom. VII, 7)</note>
          </hi>, ait Apostolus; quia ante legem
peccatum non cognovi, sed per legem datam quid
tenendum, quid vitandum erat cognovi. Malum ergo
scire non est malum: sed quod malum est operari,
malum esse quis Paganorum unquam dubitavit? Necesse
est ergo scire, quod superbia mater est et caput
omnium vitiorum. Ab ea enim descendit inanis gloria,
invidia, ira, tristitia, avaritia, voluptas carnis, in qua
continetur gula atque luxuria. Ascendit quis, fratres
mei, ad sapientiam mundi, et dum considerat honores
sibi a discipulis exhibitos, extendit alas suas usque ad
terminos orbis terrae, et de se praesumens gloriatur,
et sic superbiendo et praesumendo mox inanis gloria
praesumentem aggreditur, dum ab aliis quaerit gloriosus
videri. Et dum sic quaerit, a quibusdam considerat
et videt se despici, dicentibus, Non est quod a multis
creditur. Plures namque sunt eo acutiores, et plures
eo meliores non dubitamus. Inflatus vero ille, qui se
putat omnia scire vel singula possidere, videns quosdam
altiores se, mox eum invidia aggreditur, cujus
vestigium ira imitatur, et non valens iram opere perficere,
tristatur; et quaerens consolationem tristitiae,
avaritia tangitur, ut habeat unde transcendere valeat
omnes. Et ecce, dum divitias congregat et acquisierit,
statim in gulae et luxuriae foveam cadit. Sed, o grandis
misericordia Salvatoris! Spiritus enim pietatis per
contemptum mundi ordinavit, ut expelleret avaritiam:
sed quia abjecta avaritia, saepe mala comprimitur
tristitia, datur spiritus scientiae, ut ostendatur quae
sit bona vel mala tristitia. Si ergo scientia bonam
tristitiam adducit, quae surgit ex dolore peccatorum,
expellitur tristitia saeculi, quae mortem operatur. Sed
quia multi sunt istis omnibus carentes, sicut sunt
iracundi; ideo datur spiritus fortitudinis, qui per
temperantiam refrenat iracundiam. Talis fortis est,
imo fortior, qui vincit animum, quam qui capit urbem.
Sed quia adhuc invidet fortius imperanti; datur
spiritus consilii, qui per amorem proximi ejicit invidiam.
Sed quia pro tantis meritis saepius vult laudari,
ideo datur spiritus intellectus, per quem intelligit
quid sit. Sed quia invenit se nihil esse; ideo ante
Deum humiliatur, et sic per humiliatem spiritus intellectus
ejicit inanem gloriam. Sed quia aliquando
non curat extrinsecus, solet tamen saepe de se interius
gloriari; ideo datur spiritus sapientiae, per quem incipit
Deum cognoscere. Ejus autem bonitatem et
misericordiam quis cognoscens, ipsum toto cordis
affectu diligit, et sic sapientia per charitatem expellit
<pb n="1262"/>
superbiam, qua expulsa per gratiam efficimur templum
Dei et habitaculum Spiritus sancti. Amen.</p>
</div1>

<div1>
        <head>SERMO XVI. DE INOBEDIENTIA, NEGLIGENTIA, PATIENTIA ET CASTITATE.</head>
<p>Fratres mei dilectissimi, in omnibus operibus
vestris semper mementote, quod omnes stabimus
ante tribunal Christi, ut referat unusquisque, prout
gessit in corpore. Cavendum est, ne ante illud terribile
tribunal vacui vel denudati appareamus. Non
enim tunc sancti nobis subvenient, quia tempus miserendi
et misericordiam impetrandi non erit, et jam
fugiet a janua paradisi Maria. Omnes enim contra nos
tunc erunt, Abraham contra inobedientes, et Isaac
contra impatientes, et Jacob contra negligentes, et
Joseph contra incontinentes. O quam dure reprehendentur
inobedientes, fratres mei, per venerabilem patrem
obedientiae Abraham; quam fortiter, quam turpiter!
Ideo, fratres mei, attendite, et parati semper
estote ad obedientiam mandatorum Dei, paratas semper
habentes aures auditui, et linguam voci. Pedes
ituros festinate, manus ad opera sine mora parate,
corde jucundo, serena facie, ore risorio, et oculo ornato
sanctitatis splendore; non tamen amore servili
vel metu, sed omni charitatis affectu sanctam obedientiam
servare vos opto. Tunc enim ante tribunal
judicis Abraham non vos condemnabit, sed commendabit;
non vos a se expellet, sed convocabit; non vos
maledicet, sed sublimabit in aeterna patria. Negligentiam
omnem deponere vos deprecor, fratres, ne Abraham
vos commendante contra surgat ille sanctus
Jacob in die novissimo. Fugite, fratres, fugite negligentiam:
nam sicut in unoquoque opere bono mater
est diligentia, ita universae doctrinae et disciplinae noverca
est negligentia. Sed et si habuerimus obedientiam,
et negligentia omnino carebimus; adhuc non
sufficit, nisi et cum Isaac patientiam habeamus. Nam
sicut per impatientiam omnia destruuntur bona, omniaque
suffocantur optima; sic et per patientiam
omnia generantur bona, omnes iniquitates demerguntur
in profundum. Qui vero, fratres mei, patiens non
est, monachus non est. Sed et si habuerimus obedientiam
cum Abraham, patientiam cum Isaac, diligentiam
cum Jacob, et castitatem non servaverimus
cum Joseph; quid haec omnia nobis proderunt? Amare
ergo summe debemus castitatem, sine qua nostra
opera nihil valent. O castitas, ornamentum nobilium,
exaltatio humilium, nobilitas ignobilium, pulchritudo
vilium, solamen moerentium, augmentum pulchritudinis,
decus sanctae nostrae religionis, minoratio
criminum, multiplicatio meritorum, Dei amica, Angelorum
cognata, Patriarcharum vita, Prophetarum
corona, Apostolorum cingulum, martyrum auxilium,
confessorum vehiculum, virginum speculum, viduarum
refugium, et cunctorum bonorum gaudium et
solamen! Sed quidam sunt, fratres mei, qui in juventute
sua luxuriose vivere volunt: et si ad senectutem
pervenerint, gloriantur, dicentes se continentes esse.
Tunc enim eligunt servire castitati, quando libido eos
servos habere contemnit. Numquid tales continentes
dicendi sunt? Absit. Tales enim praemium non habebunt,
quia laboris certamen non habuerunt. Sed illos
vere exspectat sempiterna gloria, qui fortes fuerunt
gloriosa certamina supportare. Amen.</p>
</div1>

<div1>
        <head>SERMO XVII. DE VIGILATIONE ET OTIOSITATE VITANDA.</head>
<p>Apostolus Petrus, fratres charissimi ac dilectissimi,
de vestra salute sollicitus, vos dulciter admonet, et
ad vigilandum vos exhortatur inter caetera dicens: <hi>Vigilate, fratres, quia adversarius vester diabolus quaerit
quem devoret, cui resistere debemus per fidem <note>(I Petr. V, 8)</note>
          </hi>.
Sed fides quaerit orationem, oratio
<pb n="1263"/>
autem optat prudentiam. Quid ergo, nisi quod prudentes
simus in fide fundati, et vigilemus in orationibus?
Quare in vigiliis, fratres, vigilare debemus, nisi
quia si non vigilaverimus, et otiosi permanserimus,
quid aliud quam tepidi in hac solitudine apparebimus?
Et si tepidi fuerimus, incipiet nos evomere
Salvator de ore suo, de consortio suo, de plebe
sancta sua, quod nec calidi nec frigidi sumus. Vigilate
ergo, fratres, otiositatem deponentes in cunctis.
Quid enim otium est, nisi vivi hominis sepultura, ut
ait paganus ille sanctissimi Apostoli amicus charissimus?
Per otiositatem, fratres charissimi, rigorem
sanctae solitariae religionis fastidimus, per hanc eremum
saepe exire tentamur, per hanc accendimur
frequenter ad luxuriam, per hanc animamur ad superbiam,
per hanc ducimur ad mundi gloriam, per
hanc tentamur delicate pasci, per hanc suffocamur
pretiose vestiri, per hanc ad superfluam dormitionem
trahimur, per hanc ad verba saecularia ducimur libenter
audire. Haec est illa otiositas pessima, quae frequenter
sanctorum conventus destruit, pariens in eis
luxuriam, nutriens in eis gulam, seminans inter eos
zizaniam, generans inter eos homicidia, et omnia
quae sunt opera carnis. Quid ergo dicis, o frater? Quid
otiose agere potes, nisi opera carnis? Nunquam quis
civis coelorum erit, si otiositatem amaverit. Ergo,
frater, qui in eremo habitas, si vis perfectus esse,
fuge otiositatem; quia in servis Dei nihil pejus reperitur.
Surge ergo qui dormis, o rusticane mi frater
chare. Surge tu qui in eremo habitas, si clausos mentis
oculos habes. Surge tu, qui nec ad alta virtutum
oculos mentis protendis, nec ad videndum quae necessaria
tibi sunt, oculos mentis aperire vales: fuge
otium, et aliquid facere memento. O fratres mei,
semper occupatos vos esse desidero, ut bravium salutis
per gratiam recipere mereamini. Hanc fugere
cupiens sanctus monachorum pater Antonius, clamavit
ad Dominum in eremo, et dixit: O Samaritane
Domine Deus meus, o animarum et corporum vere
custos, suscita in me gratiam tuam, infunde servo tuo
misericordiam, ut in eremo collocatus, in tuo conspectu
otiosus non maneam. Et audivit Antonius: Antoni,
cupis Deo placere? Ora: et dum orare non poteris,
manibus labora, et semper aliquid facito. Fac
quod in te est, age quod potes: et non deficiet tibi
auxilium de sancto. Quid ergo diffidis, o frater? Numquid
idem Deus est? Numquid et pro te idem cucifixus
est? Age igitur quod bonum est. Fuge otium,
quod mors est, et aperi oculos mentis et corporis;
videbisque singulas creaturas officiis singulis deputatas.
Ecce enim sol cursum anni perficit, luna etiam
mensibus et vicissitudinibus discurrit, et caeterae stellae.
Omnia enim sibi deputata officia sine quiete exercent.
Numquid etiam animalia bruta ad suae naturae
industriam otium fugiunt? Numquid non semper laborant,
ut conserventur in esse? Numquid in suis
necessitatibus deficere et pigrescere ea videmus? Absit.
Omnia enim obedientia sunt, omnia enim agunt
quod agere debent. Solus autem miser homo acedia
soporatus a suo officio frequenter recedit, et Dei
imaginem in se deturpans in acedia perseverat. Erubesce,
o christiane, et absconde te a facie Salvatoris
tui, quoniam insipientior jumentis et formicis hodie
factus esse comprobaris. Vade enim ad formicam, et
considera semitas ejus. Disce ab ea, miser, qui capite
clevato perambulas, et super astra coelorum jam
ascendere quaeris; considera semitas ejus, quia cum
praeceptorem non habeat, tanquam de salute sua sollicita,
in aestate grana colligere non desistit, quibus
vivere possit in hieme. Non enim solum saeculares
hoc attendere debent, sed et nos qui Dei gratia in
eremo sumus, et in hac vasta solitudine habitamus,
formicarum conditiones debemus attendere, et eas in
suo opere imitari. Laborare enim sine intermissione
<pb n="1264"/>
debemus, ut fructum bonum operum acquiramus in
aestate praesentis vitae tam sollicite et sedule, ut tempore
hiemali, et tempore frigoris et judicii non fame
pereamus, sed bonis cunctis ornati aeternaliter reficiamur
in patria. Eia ergo, fratres mei dilectissimi, corona
mea et gaudium meum quod estis; omnem otiositatem
expellite, semper aliquid boni facite, et quem
taedet orare vel psallere, laborare manibus non differat:
cogitantes quod quamdiu David exercitavit se in
militia, non insultavit sibi luxuria; sed postquam in
domo otiosus remansit, laboravit adulterio, et homicidium
commisit. Samson dum cum Philistaeis pugnavit,
non potuit capi ab hostibus; sed postquam dormivit
in sinu feminae, et otiose cum ea remansit, mox
capitur, et caecatur ab hostibus. Salomon dum occupatus
esset in aedificatione templi, non sensit luxuriam;
sed recedens ab opere, mox persensit insultum
luxuriae, et deficiens, femina instigante ad idola,
adoravit in thalamo vitulum aureum. Vigilate ergo,
fratres mei, vigilate, et nolite deficere; quia nec
sanctiores David, nec fortiores Samsone, nec sapientiores
Salomone vos esse cognovi. Deponatis omnem
acediam, quae sermonem nudum facit, bonis omnibus
vos privat, virtutum vestimentis vos expoliat. O fratres
mei, honesto opere semper occupatos vos esse
desidero, et quod perdidistis in saeculo per praeteritum,
recuperetis laborando in eremo in futuro. Et si
aliqui sunt ex vobis, qui per annos octoginta et amplius
in eremo sunt sanctissime conversati, jugo
sanctae obedientiae, paupertatis et castitatis decorati,
jam gaudeant exspectantes beatam spem et adventum
Domini. Isti enim, ut videmus, qui amplius jejuniis et
orationibus et operibus monasterii insistere non possunt
(fecerunt enim dum potuerunt); propterea,
filioli mei, si modo non faciunt ea quae facere consueverunt,
non sit vobis molestum. Si quiescunt, non
miremini: si venerantur a me ut patres, non tristemini,
quia ipsi digni sunt. Non enim dolere debetis,
quia charitas non cogitat malum, gaudet autem de
bono. Ideo volumus, et in Christi nomine ordinamus,
ut et ipsi qui centum annorum et amplius sunt, <hi>Pater
noster</hi> sedendo in lectulo dicant, et diligenter eis sine
murmure serviatur, ut et ipsi pro nobis intercedant
in coelis, quorum habitatio jam ibi est: quam obtinere
faciat nos ille qui est benedictus in saecula saeculorum.
Amen.</p>
</div1>

<div1>
        <head>SERMO XVIII. DE INVIDIA CAVENDA.</head>
<p>Fratres mei desideratissimi, nolite invicem invidere;
sed studeat unusquisque Deo in cunctis placere.
Invidia enim omnes virtutes concremat, omnia
bona dissipat, omnia mala generat. Sed dicetis, Nos
quidem grossi sumus, peccare optime scimus: sed
vitare peccata vel a peccatis resurgere ignorantes et
fragiles sumus: quomodo ergo invidiam habentem,
vel nos ipsos habentes cognoscere poterimus? O fratres
mei, cupitis vos ipsos, si invidi estis, cognoscere?
cupitis et fratrem vestrum invidiam habentem cognoscere?
Attendite quod ille invidus est, qui alienum
bonum suum facit: et dum facere non potest,
clamat per vicos et plateas, et velut canis latrat et
ardet; sed primo se ipsum, more phoenicis, occidit.
Quid enim agit phoenix, nisi quia dum senescit, ad
partes calidissimas volat, ligna siccissima congregat,
et lignis congregatis ligna alis percutit, et sic ignem
accendit, et in eodem se comburi permittit? Ex quibus
cineribus vermiculus nascitur, et postmodum
phoenix alia efficitur. Sic et hypocrita facit, sic et invidus
agit cunctis diebus vitae suae, intus et extra se
comburens, se infestans, primo se ipsum vulnerans
et vexans. O invide, quam paucos habes amicos, qui
forsitan neminem habes, de cujus bono non doleas,
<pb n="1265"/>
et de cujus malo non gaudeas! Merito omni amico
privari debes, eo quod de nullo amicorum bono gaudere
probaris. O invidia omni vitio pejor, et omni
peste deterior! O invide qui nunquam quiescere potes,
an ignoras quod omnis malitia habet aliquam felicitatis
umbram? Sed tu ipsa invidia nequissima
pestis, tormentum sine refugio, morbum sine remedio,
laborem sine respiratione, poenam sine intermissione,
famem sine saturitate semper habere videris.
O invide vermis mortifere, qui in hedera Jonae quotidie
nasceris! O igneus serpens, quo populus Israel
pungitur! Hic est enim, fratres charissimi, bruchus
a quo fructus terrarum depascitur. Legimus enim,
dilectissimi fratres mei, quod filiis Israel manna coelitus
datum est, quo reservato scaturiebat multitudo
vermium. Sic ex gratia divinitus collata fideli, occasionaliter
in animo superbi invidia nascitur. Et quanto
magis coelestis gratia fideli solidatur, tanto magis superbi
mens in invidiae vermem resolvitur. Legimus
etiam vermem ex hedera natum, cujus umbra Jonas a
calore defendebatur: tandem hedera corruit, et funditus
devastatur. Per vermem etiam invidiae filios
Israel in Aegypto tegimus igneos serpentes pupugisse.
Sic et vos eremi sacri cultores, veri filii Israel, dum
invidos vestros de vobis susurrantes auditis, exsultate,
quoniam filii Dei et sanctorum patrum effici meruistis.
Exsultate, orantes pro eis, ut eos socios habere
in sanctorum collegio mereamini: reprehendentes et
ostendentes eis, quod ipsa invidia est illa pessima tinea,
quae purpuramenta virtutum demolitur, aerugo
quae thesaurum sapientiae depraedatur, bruchus qui
terrarum virentia comburit; quia quidquid boni operis
virescit in homine, pene pestis invidiae perdit.
Haec est quae angelum de coelo projecit, quae hominem
de paradiso exsulavit, quae filios Israel in deserto percussit,
quae contra Joseph fratres armavit, quae Danielem
in lacum leonum misit, quae Caput nostrum
cruci affixit, quae Judam suspendi fecit. Scitote, fratres
mei, atque discite, et super tecta praedicate, quod
invidia est illa fera pessima, quae fidem tollit, concordiam
dissipat, tertiam linguam multiplicat, justitiam
disperdit, et omnia mala generat. Haec est quae
Abel occidit, Adam oneravit, Pastorem suspendit,
Petrum jugulavit dum Christum negavit, Paulum et
Joannem decollavit, Stephanum lapidavit, Goliam
prostravit, David decepit: haec est quae muros Jerusalem
evertit, Romam depopulavit, Carthaginem
destruxit, Trojam devastavit; et multa mala per hanc
feram pessimam facta sunt. O frater mi dilecte, o
rusticane amande, o dimidium animae meae, cur invidiam
non deponis? cur eam diligis? Numquid mortem
diligis, numquid ad suspendium pergis? numquid
in lacum te projicis? O invide, qui nunquam
quiescis, sed semper cum Saulo servos Dei persequeris,
eos ligatos ducens ad principem sacerdotum,
ecce alios laboras tenere, sed tu teneris ab illis; alios
ligare procuras; sed ecce tu cadens in terram audis
cum Saulo, <hi>Cur me persequeris <note>(Act. IX, 4)</note>
          </hi>? Alios tenere
sollicitas, sed ecce caecatus teneris a cunctis.
Alios defraudare procuras, et ecce nequiter defraudatus,
mox deportaris ad terram. Eia ergo, fratres,
deponite invidiam; et si quos invidos vos habere videtis,
orate pro eis; quia toties moriuntur, quoties
vident vos bonis omnibus refulgere operibus. Cupitis
ergo eos torqueri? Nunquam enim melius invidos
torquere poteritis, quam virtutibus et gloriae serviendo.
Tunc enim latrant ut canes, devorant ut leones,
facie pallescunt, capite minantur, oculis scintillant
ut sidera, manus cancellatas astringunt, dentibus
strident, et sic anima et corpore moriuntur. Vos autem
bene facite, non tamen ut eos ad furorem accendatis,
sed ut Deo placeatis. Orate pro persequentibus
et calumniantibus vos, dolentes de malo corporis,
sed fortius de animae perditione. Concedat ergo nobis
<pb n="1266"/>
Christus peccatorum contritionem, et proximi dilectionem
qui est benedictus in saecula saeculorum.
Amen.</p>
</div1>

<div1>
        <head>SERMO XIX. DE VIGILIA NATIVITATIS CHRISTI.</head>
<p>Accingimini, filii potentes, et estote parati: crastina
enim die delebitur iniquitas terrae, et regnabit
super nos Salvator mundi. Crastina die tenebrarum
caligo minuetur. Crastina die lux oculis fidelium et
credentibus reddetur. Crastina die mundus suam reparationem
amplectetur. Crastina die Conditor siderum
Redemptorque omnium penditurus est ad ubera
sanctae Mariae virginis. Crastina die ille qui aeternaliter
praecedit volubilitatem saeculorum, gerere se incipiet
cursibus annorum. Crastina die solutis naturae legibus,
per solius divinitatis potentiam virginis Mariae
viscera fecundantur, et ex rivulo suo fluvius magnus
orietur, et fructus apparebit optimus, et ex virgulto
suo radix perfectorum bonorum procedet tanquam
sponsus de thalamo suo. Crastina die, o monache,
suscipies infantulum Jesum, qui tamen ante omnia
saecula factus est. Para igitur te, quia ipse dignatur
videre te, osculari te, astringere te, et nunquam dimittere
te, nisi tu primo eum dimiseris. Aspicite
ergo, fratres, oculis mentis et corporis; et videbitis
Dei potentiam venientem, et procedentem a Patre tanquam
sponsum de thalamo suo. Quem aspicietis,
quem tenebitis, quem adorabitis, pura mente et mundo
corde ipsum fortiter tenete, totum in mundo, et totum
in coelo; totum in mundo ad justificationem, totum
in coelo ad glorificationem; totum in mundo ut
educat peregrinantes, totum in coelo ut recipiat pervenientes;
totum in solio Patris, totum in gremio
gloriosae matris. Sic enim crastina die patebunt signacula
figurarum, fulgebunt oracula Prophetarum,
apparebunt miracula naturarum, stillabunt spiracula
gratiarum; quia nascetur Jesus Christus filius Dei
vivi in Bethlehem Judae. Dum enim venerit, videbimus
rubum ardere, sed non consumi; virgam Aaron
frondentem, et fructum facientem. Accingimini ergo,
filii potentes, et estote parati, ut videre possimus cum
Ezechiele portam sacratissimam perpetuo clausam.
Crastina enim die videbimus etiam cum Daniele puero
sancto lapidem angularem. Crastina die videbimus
Regem regum mentalibus oculis et humanis sub forma
panis visibilis panem invisibilem alimoniam, coelestem,
refectionem beatam, cibum aeternae vitae, pignus
nostrae redemptionis, hostiam salutarem, quam
die crastina toto affectu manducare debemus. Iste est
ille panis et cibus datus Israelitico populo, manna
dulcissimum, habens in se omne delectamentum et
saporis suavitatem. Iste est ille cibus, quem vidit
Pharao, in quo spicae pulchrae et formosae erant. Iste
est ille panis datus Eliae, in cujus fortitudine ambulavit
quadraginta diebus et quadraginta noctibus, et
pervenit usque ad montem Dei. Iste est ille panis
quo cibantur Angeli, quo saginantur Apostoli, quo
reficiuntur martyres, quo pascuntur confessores,
quo nutriuntur virgines, et satiantur electi omnes.
Panem autem hunc si quis digne manducaverit, non
morietur in aeternum; quoniam spiritus vitae, et ipsa
vita est. Hic est panis qui de coelo descendit, quem
virgo nobis cras praesentabit, quem in gremio portabit,
quem in ventre bajulavit sine gravamine, quem
peperit sine corruptione. Cujus mater inventa est
virgo ante partum, virgo in partu, virgo post partum.
Ipsa quem genuit adoravit, sed prius mente quam
ventre, et priusquam filius in utero conciperetur.
Levate, o fratres mei, levate in hac vasta solitudine
capita vestra: ecce enim jam est in porta redemptio
vestra. O quam magna magnalia Deus propter nos
operatur! Ecce enim quomodo nos amavit. Ipse enim
Deus factus est homo, creator creatura, ditissimus
pauper: conditor legis destructor legis propter nos
appellatur. Amavit enim nos, ut reciperet nos: humiliavit
se, ut exaltaret nos in se. Inclinavit se, ut
<pb n="1267"/>
erigeret nos ad se. Ecce enim quomodo nos amavit
quia descendit ut nos exaltaret, exinanivit se, ut nobis
potestatem donaret. Accingimini ergo, filii potentes,
et estote parati, quia die crastina videbitis irreverberata
acie fidei in uno eodemque Deo et Domino
divinitatem incarnatam, majestatem subjugatam, libertatem
captivatam, virtutem infirmatam, aeternitatem
terminatam, virginitatem fecundatam, vitam infirmatam.
Accingimini ergo, et estote parati mente
pura, fide integra, charitate sincera: ut dum venerit
ille sanctus sanctorum, et pulsaverit, confestim
aperiatis ei. Non igitur taedeat vos modico tempore
carnem vestram domare jejuniis et abstinentia escae
et potus: quia ecce remunerator adveniet, reddens
unicuique secundum opera sua. Salvatorem igitur
exspectantes, sobrie, juste et caste vivamus in hoc
saeculo, exspectantes beatam spem et adventum Domini;
ut digne cum eo gloriari possimus in coelis.
Amen.</p>
</div1>

<div1>
        <head>SERMO XX. DE NATIVITATE DOMINI.</head>
<p>Fratres dilectissimi, homo non solum per Sapientiam
Dei factus erat ut esset, sed etiam ad sapientiam
Dei factus erat, ut beatus esset, ut illa frueretur eo
sensu, quo percipi sapientia poterat. Sed quia peccando
sensum amisit, quo sapientia frui debuisset,
quia oblitus est comedere panem suum; et refectionem
illam qua vivunt animae, in corporalem commutavit
delectationem. Terrenis igitur et corporalibus sensu et
affectu immersus, non potuit se ad spiritualium cognitionem
sine amore erigere, sed sola ea quae carnis
sunt agnoscere, spiritualium jucunditatem non agnovit.
Ideo ipsa Dei Sapientia cum sursum esset, deorsum hodie
venit ubi homo erat, ut eum revocaret unde ceciderat.
Et ecce Verbum caro factum est, ut Deus et homo
inter homines esset: et sic conversus est panis ille
in lac, ut a parvulis hominibus sumi posset. Sapientia
ipsa sursum panis erat, et eadem ipsa sapientia deorsum
lac erat. In divinitate ipsa Sapientia panis erat: et
in humanitate panis de coelo descendens hodie lac factum
est, ut tanquam infantes per lac nutriti homines,
roborati ad panem deitatis accedere possent, et idem
ipse reficeret, et reficiendo languidos ad incorruptionem
repararet. Dedit ergo reparandis ad incorruptionem
alimentum incorruptionis, parvulis quidem immaculatam
carnem quam sumpserat de virgine matre,
perfectis vero incorruptibilem divinitatem quam habuit
de aeterno Patre: istis, ne interim deficerent in
via; illis, ut reficerentur et perficerentur in patria: istis
ad consolationem, illis ad glorificationem. Propter
hoc ergo Dei Filius pro redemptione hominum homo
hodie factus est, ut caro per carnem liberaretur, et
humano generi de suo sumeretur pretium redemptionis;
et inde remedium fieret, unde vitium contractum
fuerat; et in eodem monstraretur, et peritia medici,
et justitia redempti; quando de suo et sanando invenitur
remedium, et pretium redimendo. Quia ergo a
corruptione liberandum erat quod redimendum, idcirco
pretium redemptionis incorruptum esse debuerat.
Propterea Maria mater electa est, et super omnes creaturas
praeelecta, omnibus gratiis fecundata, omni virtute
et sanctitate in utero matris repleta: ut de mundissima
matre mundissimus filius nasceretur, et sicut
in coelo Filius habuit Patrem immortalem et aeternum,
sic et in terra haberet matrem omni corruptione carentem.
Igitur in coelo qualis est Pater, talis est Filius;
et in terra qualis est mater, talis est secundum
carnem filius. In coelo cum Patre aeternus est et immensus;
et in terra cum matre immaculatus est et mansuetus.
In coelo cum Patre sublimis est et incorruptus;
et in terra cum matre hodie in praesepio humilis et
corruptibilis apparet. In coelo imago Patris apparet;
et in terra Mariae filius ostenditur. In coelo siderum
et cunctorum factor ostenditur; sed in terra hodie inter
bovem et asinum collocatur. Mater virgo in humilitate
<pb n="1268"/>
exsultat; sed ejus hodie filius humilitatem facto
commendat. Per virginem hodie venit ad nos; et per
virginem praecessit nos. Per incorruptionem venit,
ut peccatum tolleret; per incorruptionem praecessit,
ut virtutem demonstraret. Venit ad nos hodie Jesus
Nazarenus, ut conferret remedium; praecessit, ut daret
exemplum. Non enim potuit arbor bona malum
fructum facere; quoniam omnis arbor ex fructu suo
cognoscitur. Radix integra, et fructus ejus incorruptus
est. Salvatoris igitur nostri adventus Gabriel nuntius
missus est, ut novam in carne nativitatem filii
Dei praedicaret, in quo forma servi Domino sociata
hostem potenter devicit, fortis in illo, non tamen violenta
ad inferendam injuriam, sed efficax ad justitiam
obtinendam. Propterea Gabriel missus est unus de majoribus
coelorum Angelis: sed ideo Gabriel dicitur,
quia fortior cunctis erat. Gabriel enim Fortitudo interpretatur:
quia ipsa etiam infirmitas fortitudo fuit,
quoniam in ea superatus fuit inimicus, et capta praeda
a violento reducta est. Tres enim perierant, et subsecutus
est quartus, redemptor eorum Deus. Primus sine
masculo et sine femina, ut Adam. Secundus de masculo
sine femina, ut Eva de Adam; quia tulit unam
de costis ejus, et replevit carnem pro ea. Tertius de
masculo et femina, ut Abel. Quartus de femina sine
masculo, ut Salvator mundi, qui de beata Maria virgine
hodie pro nobis nasci dignatus est. Et quia primus
auctor culpae dejectus est per feminam, ideo auctorem
gratiae sine masculo concepit, et peperit hodie
femina Maria virgo. Haec est femina totius mundi mater
et domina, quae virgo permanens peperit hodie filium.
Stella protulit solem, creatura genuit Creatorem,
filia concepit patrem et filium, simul in unum divitem
et pauperem. Ipsa filia, ipsa est et mater; ipsa ancilla
et domina; ipsa genitrix et genita: ipsa cum
integritate peperit, cum virginitate concepit, et
post partum, ut supra diximus, virgo permansit;
ipsum quem genuit mox adoravit. Cujus adorationis
et gratiae participes nos faciat ille, qui cum Patre
et Spiritu sancto vivit et regnat in saecula saeculorum.
Amen.</p>
</div1>

<div1>
        <head>SERMO XXI. DE TRIPLICI GENERE MONACHORUM IN AEGYPTO.</head>
<p>Ut nobis per litteras declaravit sanctus pater Hieronymus,
fratres dilectissimi, tria sunt in Aegypto
genera monachorum: quorum duo optima sunt, sed
tertium omnino tepidum et omni affectu vitandum.
Quae sunt illa duo quae optima praedicantur, nisi Eremitarum
atque Coenobitarum genus et ordo, quorum
vita clarissima et sancta congregatio tempore praedicationis
apostolicae sumpsit exordium? Isti sunt illi
viri perfecti quibus frequenter adhaesi tempore errorum
meorum, per quos etiam illuminari merui:
quorum etiam sanctitatis fama ad aures meas perveniens,
baptizari non diu distuli. Et pia matre me instigante
apud Mediolanum, ut ad patriam remearem,
et cupiens eos habere in visceribus charitatis, et cum
eis pariter vivere, ad virum illum Simplicianum, qui
a juventute sua devotissime Deo vixerat, in omni charitate
perrexi, deprecans eum cum fletu et gemitu,
ut mihi quosdam servos Dei de suis donaret: et donavit
eos mihi paterne. Quare paterne eos mihi donavit?
Quia sciebat me velle monasterium in Africa
aedificare. Et assumptis mecum Anastasio, Fabiano,
Severo, Nicolao, Dorotheo, Isaac, Nicostrato, Paulo,
Cyrillo, Stephano, Jacobo, et Vitali pauperculo,
<pb n="1269"/>
qui pecuniae sacculum apud Mediolanum invenit, et
non rapuit, de quo jam sermonem fecimus, quia invenit
et non rapuit, nec post aurum abire voluit. Igitur
istis mecum assumptis, imitari cupiebam cum charissimis
meis amicis, Evodio, Alypio, et Pontiano,
qui diu mecum fuerant, et cum caeteris duodecim,
quos nuper assumpseram, illos quorum famam etiam
sanctus presbyter Hieronymus mihi descripserat.
Et sic perveni in Africam pia matre defuncta, et aedificavi,
ut videtis, monasterium, in quo nunc sumus,
in solitudine a gentibus segregatum. Et placuit Deo
centenarium numerum fratrum mihi donare, illuminans
corda nostra, non solum sanctissimos patres
solitarios imitari, sed etiam in hac solitudine
more Apostolorum omnia communiter possidere.
Haec Deus nos servare, et postea docere, et per me
vobis praecipere voluit. Sic enim videtis quia ante
me multi fuerunt patres, quos sequi et imitari debemus:
non tamen, sicut ego, secundum apostolicam
vitam alios vivere docuerunt. Caput igitur et
principium omnium vestrum me ipsum dicere non
erubesco. Non tamen vos pigeat eos sequi et imitari
in omnibus, attendentes omnia communiter habere
et possidere, quia in celsitudine paupertatis viventibus
non licet, nisi ut unum sit cor, una anima, et
omnia communiter possideant. Unde agrorum pretia
ponebantur ante pedes Apostolorum, tanquam pedibus
conculcanda; quia ipsi sancti Apostoli et amici Dei
indigna reputabant agrorum pretia manibus contrectari.
Unde etiam in veteri lege Levitis praecipiebatur,
nihil in terra eorum possidere. Non ergo habere
debemus temporalia ad possidendum: nec ego, qui
episcopus sum, habere debeo, nisi tantum ad dispensandum;
quia bona Ecclesiarum patrimonium pauperum
sunt. Unde ego, qui episcopus sum, summe
cavere debeo, ne res pauperum, quas Hipponensis
Ecclesia conservare videtur, divitibus largiantur,
quod bene feci huc usque. Nam consanguineos habeo,
et nobiles se dicere non erubescunt. Ad me
episcopum veniunt, aliquando cum minis, aliquando
cum blandimentis dicentes: Da nobis aliquid, pater;
caro enim tua sumus. Et tamen Dei gratia, et vestris
orationibus mediantibus, consanguineum aliquem me
ditasse non recolo. Chariores enim mihi reputo pauperes,
quam divites: quia habentes victum et vestitum,
fideles omnes contenti esse debent, maxime nos
clerici: in cujus rei signum capita tonsa et rasa habere
debemus, ne divitiarum capili occupent mentem
servorum Dei. Eia ergo, fratres; estote pauperes,
non solum verbo, sed et opere et veritate, attendentes
quid nobis dicat qui nostrum se fecit pretium in ara
crucis, qui etiam noster est advocatus in coelo, et intercessor
ad dexteram Dei Patris. Dicebat enim ille
Deus deorum discipulis suis, quos de toto mundo
praeelegerat, ut essent sal terrae, lux mundi, rectores
Ecclesiae militantis, magistri et senatores Ecclesiae
triumphantis. Ait enim, <hi>Beati pauperes spiritu <note>(Matth.
V, 3)</note>
          </hi>: non, Beati qui dura sub grandi necessitate
patiuntur. Tales enim murmurant, detrahunt, invident
habentibus, rapiunt et furantur: sed si non
opere, saltem voluntate haec adimplere conantur. Ideo
tales beatos non appellat Salvator, quia non pauperes,
sed miseri sunt putandi. Quare? Quia de angustiis
temporalibus educti, ad aeternas miserias deputati
sunt: ubi non solum beatitudinem habere non poterunt,
sed nec guttam aquae invenient. <hi>Beati</hi> ergo <hi>pauperes
spiritu,</hi> sed non paupertatem simulantes. Tales
sunt hypocritae, paupertatem aforis praedicantes, nullam
tamen necessitatem portare volentes. Tales in
cunctis operibus suis sperant reverentiam honoris,
<pb n="1270"/>
gloriam laudis, a melioribus metui, et ut Deus venerari,
sancti ab omnibus vocari desiderant, sola voce
paupertatem et abstinentiam praedicant, sed digito suo
non cogitant ea movere: corpora aforis despectis
vestibus tegunt, sed intus ad carnem purpura induuntur:
in cinere praedicant se jacere, sed excelsa palatia
non despiciunt: angelicam faciem aforis ostendunt,
sed lupinam eos intus habere non dubitamus.
Tales fuerunt illi Sarabaitae, de quibus tertio nobis
scripsit pater Hieronymus, quorum genus est omni
affectu vitandum. Ipsi denique in Aegypto erant, in
foraminibus petrarum habitantes, indulti porcorum
et boum pellibus tantum, cincti funibus palmarum,
spinas ad calcanea portantes ad cingulum ligatas,
discalceati, et sanguine cruentati cavernas exeuntes,
ad festum scenopegiae pergebant Jerosolymam, et
sancta sanctorum intrantes, paupertatem et abstinentiam
praedicabant cum omni affectu servare, barbas
postmodum in conspectu hominum sine redemptione
evellere festinabant; et sic acquisita fama et lucro ad
propria remeabant, solitarie gaudentes et epulantes
supra id quod explicare possumus. Hos, fratres mei
et filioli mei, quos quotidie parturio in visceribus
charitatis, nolite, obsecro, imitari; quia non beatos,
sed damnatos jam eos esse praedicamus. Amate igitur
paupertatem, amate eam omni affectu, et nolite deficere;
ut sitis genus electum, non abjectum; gens
sancta, non obstinata; populus acquisitionis, sed non
perditionis; regale sacerdotium, non venale pretium.
Vos estis illa apostolica forma sanctaque congregatio,
a mundo corde et opere segregati, qui Dei virtute
jam percussistis duces Moab, satrapas et tyrannos Jerusalem
et Aegyptiorum hypocritas jam vulnerastis
ad mortem. Vos estis vinea mea electa, in medio Ecclesiae
paradisi plantata, Christi sanguine redempta
et irrigata. Ad hanc vineam ego solus Dei virtute vos
congregavi, et operarios meos vos feci; ut laborantes
in ea usque ad finem, dignum fructum recipiatis in
tempore suo. Ad hanc vineam ego vos elegi, ad hanc
Dei haereditatem vos convocavi, licet favoratus a sancto
episcopo Valerio, qui de bonis episcopatus, ut
monasterium in eremo aedificarem, mihi multa donavit.
Non enim satis fuit patrimonium meum vendere,
nisi etiam ipse me coadjuvasset. Ad hanc
igitur congregationem ego vos elegi. Non vos me elegistis,
sed ego elegi vos. Et ecce postquam episcopus
factus sum, Vitalem, Nicolaum, Stephanum, Dorotheum,
Paulum, Jacobum, Cyrillum frequenter rogavi,
ut me solum in episcopatu non dimitterent: quia
licet episcopus essem, non tamen credebam paupertatem
despicere; sed cum Abraham, Isaac et Jacob
inter divitias vivere, et veram paupertatem servare
optabam, ut de numero eorum essem, de quibus ait
Apostolus, <hi>Tanquam nihil habentes, et omnia possidentes <note>(II Cor. VI, 10)</note>
          </hi>.
Igitur hos frequenter rogavi
ut venirent, non ut essent rebelles eremo, sed ut solitarie
etiam in civitate viventes, habitare possemus in palatio
sancto. Sed ecce noluerunt venire tanquam de
se ipsis timentes; ne a saeculo caperentur, noluerunt
venire. Quare noluerunt? Non quia non digni, sed
quia non solum pauperes esse voluerunt, sed etiam
supra id quod in Speculo nostro edidimus facere voluerunt,
calcantes per omnia saeculum et pompas ejus.
De quo munere summum gaudium omnes habere
debemus, quia facere voluerunt quae Deo et mihi
promiserunt. Et quia solus stare non poteram episcopus,
ideo rogavi sanctum senem Valerium, qui
mihi jam potestatem praedicandi in populo dederat
ut infra domum episcopi monasterium clericorum
constituerem. Et placuit sancto Episcopo mihi
condescendere: et sic cum eisdem in omni paupertate
<pb n="1271"/>
vivere coepi, non manducans carnes, nisi dum
hospites veniunt: sed tantum olera et legumina
absque oleo vel butyro, sicut ante vobiscum cum
gaudio consueveram. Igitur, fratres mei, licet in
cathedra episcopali me videatis, paupertatem tamen
mihi charam sponsam tenere congratulor: quia ipsa
est etiam Christi sponsa, sanctorum possessio, beatorum
vita, fidelium securitas, clericorum ornamentum,
monachorum vita, nobilium pulchritudo, divitum
magnificentia. Haec est illa sancta paupertas,
quam qui tenet et amat, nulla indigentia laborare
potest. Nec mirum, fratres, quia sibi datur omnium
Dominum possidere. Ipse est enim sperantibus in se
thesaurus in paupertate, solatium in solitudine, gloria
in abjectione, honor in contemptu, umbraculum in
omni protectione. Estote igitur pauperes, fratres mei,
quoniam desiderium pauperum exaudivit Dominus,
et praeparationem cordis eorum audivit auris sua.
Tunc enim vere pauperes eritis spiritu, tunc vere
beati, tunc benigni, tunc obedientes, tunc veraces,
tunc non ficti, tunc omnis mali ignari, si vero corde
et opere pauperes inveniamini. Quam gratiam nobis
impetrare dignetur beatus primicerius martyrum Stephanus,
qui pro suis persecutoribus exoravit Dominum
nostrum Jesum Christum, qui cum Patre et
Spiritu sancto vivit et regnat in saecula saeculorum.
Amen.</p>
</div1>

<div1>
        <head>SERMO XXII. DE CONSOLATIONE FRATRUM IN EREMO, A QUIBUS SANCTUS AUGUSTINUS RECESSIT, CUM EXHORTATIONE AD ORATIONEM ET LACRYMAS.</head>
<p>Fratres mei et laetitia cordis mei, tempus est ut
revertar ad eum qui misit me ad vos: vos vero nolite
contristari, nec turbetur cor vestrum. Rogabo enim
Patrem ut ipse vos custodiat, et maneat vobiscum in
aeternum Spiritus veritatis. Iterum dico, nolite de meo
recessu amplius contristari, sed semper orate pro invicem,
ut salvemini. Valde enim servis Dei et solitariis
est necessaria oratio, per quam Deus placatur, per
quam Deus ad nos inclinatur. Adoraverat enim populus
Judaicus vitulum conflatilem, et ait Dominus
Moysi: <hi>Dimitte ut irascatur furor meus contra eos.</hi> Cui
Moyses: <hi>Quaeso Domine, quiescat ira tua, et esto placabilis
super malitiam populi tui <note>(Exod. XXXII, 10-12)</note>
          </hi>.
Et ecce placatus est Dominus. O quam grandis est
ipsius orationis causa! o quam grande mysterium!
Ecce Moyses orabat in monte, et Josue Amalech devincebat.
Per orationem Ezechias sanatur, et salutem
animae et corporis adipiscitur. Per orationem Saulus
Paulus, doctor Gentium, et praedicator orbis terrae
effectus est. Obsecro ergo, fratres mei, ut oretis pro
invicem, ut salvemini. Deprecor, fratres mei, cum
Apostolo, primum omnium fieri obsecrationes, orationes,
postulationes et gratiarum actiones. Orate et
nolite deficere, et si possibile est, lacrymas fundatis.
O quam magnum sacrificium Deo obtulistis vespertinum,
lacrymas cum oratione effundere! Divina enim
Scriptura aliquando nos ad lacrymas, aliquando ad
gaudium nos invitat. Saepe enim dicebat Salvator discipulis
suis, <hi>Beati qui lugent</hi> in hac vita, quia gaudebunt
in aeterna vita. Prius enim dolendum est: sed
post dolorem gaudium subsequitur, quia <hi>beati qui lugent.</hi> 
Sed postea dicit Salvator, <hi>Gaudete et exsultate,
quoniam merces vestra copiosa est in coelis <note>(Matth. V, 5,
12)</note>
          </hi>. Quae quidem merces per lacrymas et orationes
acquiritur. Orate igitur, fratres mei, in eremo: orate
et nolite deficere. Nam sicut proprium est canibus
latrare, ita proprium est eremi cultoribus orare. Bonorum
enim oratio locutio est ad Deum. Quando enim
servi Dei legunt, Deus sine dubio eis ferventer loquitur:
sed dum orant, cum Deo suaviter loquuntur.
Ipse enim sapiens est, quia sub paucis verbis multa
<pb n="1272"/>
comprehendit: et quidquid necesse est, hilariter tribuit,
et abundantius atque perfectius quam homines sciant
vel valeant cogitare. O fratres mei dilectissimi, clamate
in eremo, ululate in hac vasta solitudine, vociferari
non quiescatis: clamate orando, et nolite deficere;
et non solum voce, sed maxime mente. Ecce
enim auditis semper aves in deserto cantantes, et
laudantes Deum factorem suum. Et si cantare non
potestis, qui senes multum jam estis; mente saltem
nolite tacere. Nam et tacentes ore, mente autem
orantes exaudit Dominus. Nec in oratione locutio
tantum quaeritur, quantum sensus. Ecce enim Jeremias
confortatur in carcere, Daniel inter leones
exsultat, tres pueri in fornace tripudiant, Job in sterquilinio
triumphat, paradisum de cruce latro invenit,
Susanna inter senes defenditur, Stephanus de torrente
in coelum suscipitur, et inter lapidantes pro
Saulo exauditur. Non est igitur locus in quo orare
non debeamus; quia Deus ubique est, ubique nos
exaudire dignatur. Orate igitur semper, et in omni
loco, ut salvemini. Non solum unusquisque pro se,
sed pro omnibus orare debemus. Nam, ut ait venerabilis
pater Ambrosius, Si pro te tantum rogaveris
Deum, tantum tuum meritum possides: sed si pro
omnibus rogaveris, omnes pro te rogabunt. Oratio
sancta, columna sanctarum virtutum, deitatis scala,
viduarum maritus, Angelorum cognata, fundamentum
fidei, monachorum corona, conjugatarum levamen.
Beatus qui te amat, beatior qui te frequentat. Beatus
qui te astringit: sed beatior qui in te perseverat.
Beatus qui te amat, beatior qui te frequentat. Beatus
qui te astringit: sed beatior qui in te perseverat.
Beatus qui tecum lacrymas fundit, quoniam holocaustum
Deo sanctum et immaculatum offerre non dubitamus.
Flete igitur, fratres mei, orando, et nolite
quiescere, ut digni efficiamini gratia Dei. Sed dicetis:
Ecce multi sumus, et praeter Evodium, Alypium,
et Pontianum, qui de Scriptura sancta
multa noverunt, omnes grossi et idiotae sumus;
igitur doce nos orare. O fratres mei, licet grossi sitis,
et subtilia non capiatis, non tamen debiliores
vos reputo, sed chariores vos teneo ignaros et humiles,
quam sapientes elatos et superbos. Dei tamen
gratia pro vestra salute sufficit quod habetis. Licet
enim medullam Scripturarum non intelligatis sicut
Evodius, Alypius et Pontianus, qui Romae diu mecum
commorati sunt; tamen Scripturarum corticem
vos intelligere non dubitamus. Diximus enim
primo vobis, quod psallere, orare, et manibus laborare
debeatis, quando necesse fuerit; et si vobis
tempus superfuerit, dicere, <hi>Pater noster,</hi> non differatis.
Ipsa enim dominica oratio appellatur, in qua septem
petitiones reperiuntur, in quibus omnes species
orationis comprehenduntur, quibus Deum interpellamus
pro appetendis bonis, pro vitandis malis, aut
pro delendis commissis. Tres enim primae petitiones
pertinent ad aeternitatem: reliquae vero quatuor ad
hanc vitam temporalem pertinere videntur, quia et
panis quotidianus, scilicet spiritualis, licet sit sempiternus,
ad hanc tamen vitam etiam pertinet, in
quantum ministratur animae quibusdam signis, dictis
vel scriptis. Et ideo panis dicitur, quia laborando et
disserendo discitur, et ita quasi manducando deglutitur.
Nunc quoque peccata dimittuntur nobis, et nos
dimittimus aliis: quae petitio est inter quatuor secunda.
Et tentationes quae nunc nostram vitam infestant,
et ipsa liberatio a malo, ad hanc vitam pertinent,
<pb n="1273"/>
quia Dei justitia mortem incurrimus, unde
Dei misericordia liberandi sumus. Quae cum ita sint,
ipsarum petitionum verba diligentius pertractanda
sunt, ut intellecta majorem generent cordis affectum;
et quod petitur, ad velociorem perducatur effectum.
Orate igitur, fratres, dicentes, <hi>Pater noster:</hi> referentes
gratias largitori omnium bonorum, qui dulcedo
nostra est, vita et resurrectio nostra est, spes nostra
est, et lumen oculorum nostrorum, baculus senectutis
nostrae, donans nobis sensum ut eum agnoscamus,
et secreta secretorum suorum intelligamus. Ipse
enim nobis dedit efficaciam in opere, gratiam inter
electos, effectum in suis et suorum praeceptis, solamen
et constantiam in adversis, cautelam in prosperis
et timorem, et quocumque vertimur, sua grandis
misericordia nos praevenit. O fratres mei, non negligamus
orare, non carnem domare, non vigilare. Et
tamen quid ei retribuemus, qui non permisit nos submergi,
cum in mari magno essemus? Ecce enim consumpti
eramus, et nos liberavit; errantes eramus
in saeculo, et reduxit nos ad viam; ignorantes eramus,
et docuit nos veritatem. Non igitur, fratres,
taedeat nos orare, qui non familiam regere, sed
tantum Deo placere debemus. Et ut bene psallere et
orare possitis absque magno corporis impedimento,
de bonis episcopatus Ecclesiae Hipponensis centum et
quadraginta vestimenta cum calceamentis vobis dilectis
fratribus meis deportari praecepi, ut tempore
frigoris, quantum necesse fuerit, unusquisque recipiat,
reponentes ea et custodientes in communi vestiario
cum omni diligentia et charitate: scientes
quod vera charitas non quaerit quae sua sunt, sed
quae Dei; sic autem facientes non deficiatis. Deus
autem pacis, qui eduxit de mortuis pastorem magnum
ovium in sanguine testamenti aeterni, Dominum
nostrum Jesum Christum, aptet vos in omni bono,
ut faciatis voluntatem ejus, faciens in vobis quod
placeat coram se per Christum Jesum, cui est honor
et gloria in saecula saeculorum. Amen. Orate pro nobis,
fratres, et ante meum recessum cupio vos salutare
in osculo sancto. Amen.</p>
</div1>

<div1>
        <head>SERMO XXIII. DE JEJUNIO.</head>
<p>Frequenter audistis, fratres charissimi, quod jejunium
est res sancta, opus coeleste, janua regni, futuri
saeculi forma: quod si quis juste perfecerit, Dei
socius existimabitur, sibi conjungitur, et spiritualis
efficitur. Per jejunium, fratres mei, prosternuntur
vitia, augmentantur virtutes, humiliatur caro, diabolicae
devincuntur virtutes. O sacrum jejunium, tu
corpus refrenas ne surgat, tu virtutes incitas ut resurgant,
tu reum illuminas et sanas ut vivat. O jejunium,
tu suave es bonis, tu odibile es malis, tu delectabile
es sanctis, sed detestabile pravis. O sacrum
jejunium, tu divina mysteria pandis, quae sapientiae
et prudentiae sunt agnoscis, recordari praeterita facis,
ordinare praesentia non negligis, et praevidere futura
festinas. Sed cavete, fratres mei, ne jejunando superbi
efficiamini, ne cupidi, ne avaritia vel hypocrisi
pleni. Nam saepe audistis, quod Babylon civitas magna
et populosa est inimica Christianis, idolis serviens,
diversis erroribus mancipata, quam, ut dicunt,
aliqui gigantes eam aedificaverunt, sed superbia inflati
fecerunt in medio turrem, quae vocata est Babel.
Postea vero venit Nabuchodonosor, et amplificavit
eam, et ditavit, et inflatus superbia clamavit, et
dixit: <hi>Nonne haec est civitas Babylon, quam ego aedificavi
in domum regni, in robore fortitudinis meae, et
in gloria decoris mei?</hi> Et dum rex sic exclamaret,
vox irruit super eum, dicens: <hi>Tibi dicitur, rex, Regnum
tuum transiet a te, ab hominibus ejicieris, et cum
bestiis ferisque erit habitatio tua: fenum ut bos comedes,
et septem tempora super te mutabuntur, donec
scias quod Excelsus dominatur in regno hominum <note>(Daniel.
IV, 27-29)</note>
          </hi>. Et sic videtis quod superbiendo regnum
terrenum amisit et sensum quia cum bestiis
<pb n="1274"/>
habitare volebat. Babylon haec, fratres mei, mundus
iste est, qui plenus est confusione, plenus erroribus,
iniquitatibus, et veneno malitiae. Ecce nunc, fratres
mei, quomodo totus mundus in maligno positus est.
Ecce quomodo diabolus regnat in eo, dum regnat
ambitio, dum dominatur perfidia, dum conculcatur
simplicitas. Et ideo, fratres, haec omnia agnoscentes
caveamus a cunctis malis: scientes quod per solam
humilitatem omnia mala vincere valemus, sine qua
nostra jejunia nobis non proderunt. Haec est per quam
ad vitam intrare poterimus. Non ergo extolli debemus,
si bene vivamus: sed humilitatem servantes
semper philosophari non desistamus. Quid enim est
philosophari, nisi mortem praemeditari? Ad regnum
enim coelorum non conducit nos gloria mundi, non
multitudo divitiarum, non nobilitas generis, non
scientia, non sapientia, non facundia verborum; sed
sola gratia Christi, et virtutes, et opera. Eia igitur,
fratres; considerate ad quid huc venistis, et quid eremum
concupistis, quid agere voluistis, quod officium
habere desiderastis. Omnes uno ore dicetis, Deo servire
optamus. Et quia sic est, propterea attendere
frequenter debetis, quod vestrum officium est non
solum carnem jejuniis et abstinentia escae et potus affligere,
quantum valetudo naturae permittit; sed etiam
mundum contemnere, peccata deflere; et non doctoris
appetere cathedram, sed in cinere et cilicio perseverare
in eremo usque ad mortem debemus. Adjuvet
nos Christus Filius Dei quem credimus jejunasse
quadraginta diebus et quadraginta noctibus, qui est
benedictus in saecula. Amen.</p>
</div1>

<div1>
        <head>SERMO XXIV. DE EXHORTATIONE AD SOLITUDINEM EXEMPLO SANCTI HIERONYMI; AC DE JEJUNIO.</head>
<p>Legimus enim, fratres charissimi, sanctum
patrem Hieronymum Cardinalem fuisse in ecclesia
sancti Laurentii martyris: et quia Romanos de avaritia
et foetida luxuria fortiter reprehendebat, ab eis
per vestem muliebrem, ut jam audistis, eum
proclamare in populo voluerunt; sed Deo auxiliante
sanctitatis fama minime diminuta, Romam tandem
egressus est, et cum Paula et Eustochio, quas in fide
Christi nutrierat, earum parte rogante, ut nobis per
epistolam scripsit, asperrimam vitam sanctus pater
Hieronymus duxit: in tantum, ut neminem legere
audiam fidelium modernorum austeriorem fuisse.
Itaque, fratres, etiam nos, ut vidistis, mundum deserere
voluimus, et ad nemora cum Hieronymo fugere
concupivimus, et perseverare secundum apostolicam
vitam desideramus: propterea diligenter attendamus
ut sancte et juste in eremo convivamus. Scire
enim debetis, quod demorantibus in solitudine jejunium
valde necessarium est. Sed primo videamus
quid sit jejunium. Quid enim est jejunium, nisi cunctorum
membrorum debita satisfactio? Membra
enim satisfacere debent propter peccata quae commiserunt.
Unde si quis in gula peccaverit, satisfaciat
jejunando: nam qui solus est sine culpa, solus est et
sine poena. Sed quoniam nullus est sine culpa, ideo
nullus sine poena vivere debet. Oculus enim meus
frequenter peccavit; quia per eum mors intravit in
animam meam: claudatur ergo oculus, et patiatur,
ne quod eum delectat, videat. Sic enim de singulis
<pb n="1275"/>
corporis membris faciendum est, fratres. Tunc enim
magnum, tunc Deo acceptum, tunc sibi devotum jejunium
reddimus dum ab iniquitatibus et voluptatibus
abstinemus. Hoc est magnum et perfectum jejunium.
Sic enim agentes, sancte et juste et pie vivere
dicimur. Pietas enim est cultus Deo reddere quod
debet. Sic talis juste vivere dicitur, quando Deo reddit
quod reddere debet, et Caesaris quae sunt Caesari.
Impietas quid aliud est, quam idololatriam committere?
Multi tamen dicunt quod impietas est, quando
pauperibus quis sua non elargitur. Propterea, fratres
mei, scire vos volo quod aliud est flagitium, aliud
facinus, aliud impietas. Flagitium est, dum peccando
nos ipsos offendimus, facinus quando proximum,
impietas quando idololatriam committimus. Similiter
aliud est misericordia, aliud clementia, aliud pietas.
Misericordia circa naturam, clementia erga justitiam,
sed pietas erga Deum versatur. Et quia grossi estis,
fratres, veniat Verbi gratia. Misericordia est, dum si
quis videndo aliquem juste damnatum duci ad suspendium,
naturaliter movetur eique compatitur, et
ita motus a suspendio eum liberat. Similiter si quis
rapit pauperi aliquid boni, et veniat alius, et raptori
eripiat ea, et pauperi reddat, talem dicimus habere
misericordiam. Clementia vero est, ut si quis injuste
hominem punitum videat, et objiciat se periculis ut
illum eripiat, talem dicimus clementiam possidere.
Pietas autem quid aliud est, quam Deum pura mente
colere, quae alio nomine latria nuncupatur? Bene
enim tunc dicimur jejunare, quando pietate, misericordia
et clementia refloremus. Adjuvet nos Christus,
qui cum Patre et Spiritu sancto vivit et regnat in
saecula saeculorum. Amen.</p>
</div1>

<div1>
        <head>SERMO XXV. DE JEJUNIO, ET UBI FUIT INSTITUTUM.</head>
<p>Scire namque debetis, fratres dilectissimi, quod
hoc solemne jejunium quod alma mater Ecclesia hodierna
die praecipit observari, a creatione hominis in
ipso mundi primordio praecepit Deus in paradiso Adae
et Evae, ut a fructu arboris abstinerent. Hoc etiam
ante Legem Moyses sanctus observavit, et Legem suscepit.
Hoc sub Lege Elias astrinxit, et ad coelum in
curru volavit. Eva quamdiu abstinuit, virgo fuit, et
in paradiso permansit; sed dum jejunium violavit,
in miseriam corruit, libidinis corruptionem persensit,
sub domino constituta remansit, et de paradiso
expulsa fuit. Moyses etiam post jejunium cum Deo
facie ad faciem locutus est, qui ante jejunium Deum
nec videre nec ad eum accedere ausus fuerat. Jerosolyma
a Sennacherib tempore Ezechiae regis et Isaiae
per jejunium liberatur, et centum et octoginta quinque
millia coelitus interfecti sunt in nocte una, et ne
foeterent eorum corpora, incinerati et in pulverem
redacti sunt. Tempore etiam Jonae jejunium praedicantis
in cinere et cilicio veniam impetravit. Numquid
et Josue filius Nave jejunavit, priusquam per
diem et cursum solis et lunae temperavit, et hostes
superavit? O jejunium convivium animarum, beatus
qui te amat, sed beatior qui te frequentat! Qui enim
jejunat, ut bonus appareat, ut conservetur, ut sanior
fiat, et ut ne corpore nimis impinguescat, non beatus
est ille: quia jejunium quod facit, non virtutis est,
sed praesumptionis; non virtutis est, sed attenuationis.
Ideo non mundo, sed Deo jejunare debemus: sic
enim sancti patres in veteri Lege faciebant. Decimas
enim Deo dabant, et primitias de omnibus bonis suis:
sic et nos Deo primitias dare debemus. Quas tunc
primitias Deo damus, quando corpore quidem a cibis
eleemosynas etiam dando, et mente a vitiis jejunamus.
Et nunc Deo tales primitiae acceptae sunt.
<pb n="1276"/>
Sed scitote, fratres mei, quod antiquitus patres nostri
fideles jejunare consueverunt in vigiliis magnarum
solemnitatum usque ad noctem: quod laudandum
erat et bonum. Sed hoc non solum, sed etiam vigilabant
per noctem, et ad ecclesiam ludendo et chorizando
conveniebant: quod detestabile erat et malum.
Tales non solum Romani erant, non solum Papienses
et Ravennates, sed etiam Mediolanenses: de
qua turpi consuetudine dolebat Mediolani mater illa,
quae me carne et spiritu in Christo regeneravit, et
institutum est ipsa instigante a patre nostro sancto
Ambrosio, ut vigiliae cassarentur, vel cessarent a
cunctis, ut homicidia et fornicationes a fidelibus deponerentur.
Solum tamen jejunium mentis et corporis
cum eleemosyna Mediolanensis Ecclesia fidelibus reliquit.
Sed dicetis: Numquid in vita nostra semper
jejunare debemus? O fratres mei, legem meam recepistis,
et audistis frequenter inter caetera, quod carnem
vestram dometis abstinentia escae et potus, quantum
valetudo permittit. Nolo enim me ipsum ligare.
Nolui onera vestra portare: sed hoc solum super
vos ponere volui, ut jejunetis et abstineatis, quantum
facere Deo favente potestis. Nolo tamen, quod diebus
dominicis jejunetis: hoc enim haeretici et infideles faciunt.
Omne autem jejunium, exceptis diebus dominicis,
bonum est et laudandum, si bene fit. Aliquod
tamen est jejunium devotionis, ut jejunare vigilias
sanctorum Cypriani compatriotae nostri, et Gervasii
et Protasii, et similia. Aliud est jejunium institutionis,
ut Assumptionis sanctae Mariae, et Nativitatis sancti
Joannis Baptistae, sanctorum apostolorum Petri et
Pauli, Simonis et Judae, Matthaei, et Andreae, et
Jacobi majoris. Istorum enim vigilias jejunare semper
debemus, ut sicut jejunando cum eis patimur, ita in
futurum cum eis pariter gloriemur. Sed mox mihi,
fratres, dicetis: Cur festum Nativitatis sancti Joannis
celebramus? Numquid in peccato conceptus est?
Et ideo attendite, quod prius seminatur homo, postea
concipitur in vulva, et ibi caro formatur, deinde
post dies quadraginta septem creatur anima, et
corpori infunditur, secundum sanctum patrem et
martyrem Cyprianum, cui in omnibus compellor
credere, quia per Spiritum sanctum optime locutus
est. Celebratur tamen nativitas sancti Joannis Baptistae,
non prima, sed secunda. Prima enim nativitas
fuit in utero, quando anima in utero fuit infusa. Alia
vero ex utero, quando venit ad lucem; et haec sine
peccato fuit, quia sanctificatus fuit in utero. Haec autem
festivitas non solum apud fideles, sed apud infideles
vigiliam habet. In hoc festo maxime Pagani infideles
ad ecclesiam suam conveniebant vigilantes, ut
supra diximus. Sed destructis vigiliis illis, adhuc
tamen antiquitatis nomen tenemus; quia dum jejunamus,
vigiliam nuncupamus. Vel aliter dicamus, fratres.
Nam dum illa sancta Elisabeth, quae filia fuit
sanctae Ismarae, quae quidem Ismara soror fuit carnalis
sanctae Annae matris Dominae nostrae, dum gravida
esset de Joanne, ante adventum Virginis sanctificatus
Joannes non fuit; sed salutata Elisabeth a Virgine,
mox Joannes sanctificatus fuit in utero. Merito ergo
ejus nativitatem celebrare debemus. Sed nunc de
<pb n="1277"/>
Apostolis, quorum vigiliae non habentur, dicamus.
Festum enim Philippi et Jacobi jejunium non habet,
eo quod inter Pascha et Pentecosten est, quod
tempus est gaudii, laetitiae et exsultationis, quia Salvator
surrexit a mortuis. Jacobus etiam Zebedaei apostolus
apud quosdam vigiliam non habet, eo quod
occisus fuerit in diebus azymorum; nec diem mortis
ejus celebramus, sed potius translationis. Bartholomaeus
etiam vigiliam non videtur habere, eo quod
una dierum fuerit decoriatus, et sequenti die obiit,
et sic si haberet vigiliam, oporteret quod esset in
tertia die, quod est contra normam aliorum jejuniorum.
Thomas autem vigiliam non habet, eo quod
tempore adventus venit. Barnabas jejunium non
habet, quia de duodecim non fuit. Matthias jejunium
non habet, eo quod tempore jejunii sit. Joannes evangelista
jejunium non habet, eo quod in <hi>Gloria in excelsis</hi> 
simus, et gloriam in excelsis Deo cantare debemus.
Rogo tamen vos, fratres, licet jejunia ista servare
non teneamini pro remissione peccatorum vestrorum,
vel pro periculo hostium jejunare non
desistatis, carnem domantes, quantum portare potestis.
Adjuvet nos Christus filius Dei qui pro nobis
nasci et mori dignatus est. Amen.</p>
</div1>

<div1>
        <head>SERMO XXVI. DE MURMURATIONE ET DETRACTIONE, ET DE POENIS, DAMNANDORUM.</head>
<p>Demorantibus nobis in eremo, fratres dilectissimi,
murmuratores, detractores, vel susurrones
nullatenus esse debemus: scientes quod tales regnum
Dei non consequentur. Non igitur stulta loquamur
lingua dolosa, sed cum Dei adjutorio, sine cujus voluntate
et nutu folium arboris non movetur, omnis
murmuratio vel detractio procul sit a nobis: considerantes
quid Mariae sorori Aaron et Moysi, quia
murmuravit, acciderit. Nam murmuravit, quia Moyses
uxorem Aethiopissam duxerat; cui murmuranti
iratus est Dominus valde, eo quod Moyses esset mitissimus
super omnes homines qui morabantur in
terra. Et ait Dominus Aaron et Mariae, <hi>Egredimini ad
tabernaculum foederis.</hi> Quibus pervenientibus ait Dominus, <hi>Quare non timuistis detrahere servo meo Moysi,</hi> 
cui loquor facie ad faciem? Servus etenim meus est,
et in domo mea fidelissimus est. Et ecce Maria repleta
est lepra, cadens super eam quasi nix. Quam
videns Moyses, exclamavit ad Dominum dicens: <hi>Deus meus, obsecro, sana eam.</hi> 
 Cui respondit Dominus: <hi>Separetur septem diebus extra castra, et postea
revocabitur</hi> 
 Maria ad pristinam sanitatem <note>(Num. XII,
4, 8, 14)</note>. Ideo attendite, fratres, quod Maria haec
quae peccavit, animam subditorum et discipulorum
significat, quando suo praeposito vel presbytero obedire
recusat, et recusando murmurat, et murmurando
leprosa efficitur: quod apparet, dum culpa
ejus publicatur. Sed bonus pastor qui omnium vestrum
curam gerit, quaerens sanitatem animarum,
compatitur peccanti, et auxilium divinae medicinae
precibus postulat infirmanti: clamatque quotidie indefessa
voce pastor bonus, qui animam suam ponere
non desistit pro ovibus suis, dicens: Obsecro, Domine,
sana eam; sana contritiones ejus, quia commota
est. Sana eam, quia lepra murmurationis plena
est. Revoca eam, quia a consortio fidelium tuorum
separata est. Igitur, fratres, attendite, ne murmuratores
sitis. Nam sicut lepra proprium corpus devorat,
et sibi adhaerentes inficit; sic et murmurator non
solum se ipsum destruit, sed etiam cunctos audientes
occidit. Ideo, fratres, attendite, ut non murmuratores
<pb n="1278"/>
vel loquaces sitis, sed veraces: quia in superfluo
eloquio peccatum deesse non poterit, nec omnino
veritas adesse. O quam grande periculum est, non
solum dicere falsa; sed et vera praedicare poenosum
et dubium est! Loquaces denique laudare non audeo:
sed tacentes beatos praedicare praesumo. Attendite,
o fratres mei, attendite, ne simul cum presbyteris
meis murmurantibus capiamini. Nam ad vos perveni,
et in diebus Paschalibus vobiscum in hac solitudine
esse volui, quia murmuraverunt, et Augustino
detraxerunt presbyteri, et noluerunt dominicis obedire
praeceptis, ideo leprosi murmurando facti sunt,
et immunditia peccatorum percussi sunt, et a domo
mea expulsi sunt, quia vocati non fuerunt digni
mecum perseverare. Ideo separati sunt et expulsi,
quia non potuerunt sine murmure stare. Vos autem,
quorum officium est semper orare, ferventius nunc
orare vos deprecor; ut tanquam sanatos ad communionem
Ecclesiae Hipponensis revocare gaudenter
possimus illos, quos tales invenire credidi, quales
invenire non potui. Haec tamen expulsio est ad
salutem, non ad perditionem; ad correctionem, non
ad damnationem. Sic enim expulsus est Adam de
paradiso, ut in hoc exsilio miseriae corrigeretur: ut
in hac poena temporali per gratiam adipisceretur
aeternam promissionem. Nam licet Adam peccaverit,
Dominus tamen eum non deseruit, sed ad poenitentiam
eum et suos semper invitavit. Postquam enim
Adam peccavit, latere se voluit, et abscondit se a facie
Domini, quod erat signum doloris et erubescentiae.
Sic enim volo vos facere, fratres. Nam et si aliquando
murmurastis vel peccastis, quod est conditio cunctorum
viventium, erubescite et abscondite faciem vestram
per humilitatem a facie Salvatoris: ut dum
visitaverit vos in solitudine paradisi, et vocaverit vos,
dicens cuilibet, <hi>Adam, ubi es <note>(Gen. III, 9)</note>
          </hi>? Consideretis
in quanta peccatorum miseria positi sitis. Per
hoc enim quod vos proprio nomine vocat, signum dat
quod ad poenitentiam vocat. Per hoc quod dicit, <hi>Ubi
es?</hi> ostendit quod viam peccatoris ignorat; non tamen
quod ignoret, sed quod reprobet. Post meridiem
apparet; ostendens quod Dominus ab amore peccatorum
refrigescit, quia per peccatum in homine
refrigeratus est amor charitatis. Hoc enim pensate,
et cum Adam vos peccasse cognoscite, et dicite:
Domine, audivi vocem tuam in eremo, et timui, eo
quod bonis operibus nudus essem, et abscondi me <note>(Ibid., 10)</note> 
 per humilitatem, cognoscens quod peccavi
in coelum et coram te. Sed et contrarium facientes,
murmurantes et detrahentes proximo suo, et mala
portantes in cordibus suis, expellet eos Dominus de
paradiso: sed tamen faciet Dominus misericordia
motus tunicas pelliceas ne tempore frigoris perpetuo
moriantur. O grandis Dei misericordia! o infinita Dei
clementia! o magna et admirabilis ejus dilectio circa
nos! Ecce enim quotidie peccamus, frequenter eum
ofendimus; et tamen nos derelinquere non vult, sed
tunicas pelliceas correctionis et veniae nobis quotidie
donat et largitur. Ecce quanta est misericordia
nostri Salvatoris. Igitur, fratres mei et laetitia cordis
mei, redeamus ad mentem, et eam diligenter discutiamus,
scientes, quod nunc in paradiso poenitentiae
et deliciarum positi sumus, et in Ecclesia ejus positi
et collocati sumus. Dedit nobis praecepta, ut toto
corde, tota mente eum diligamus, et proximum nostrum.
Sed quomodo diligere eum possumus, si susurrones
et detractores in eremo facti sumus? O quam
pestis misera et mortalis est ipsa murmuratio! o
quam venenosa est, quae conventus clericorum et
<pb n="1279"/>
civitates multas destruxit! Et quia grande periculum
est, inter murmuratores habitare; ideo expellendi
sunt tales, ne caeteri corrumpantur per eos. Tertia
enim lingua multa mala committit <note>(Eccli XXVIII, 16)</note>:
ideo si semel correpti non se emendaverint, de vestra
sancta et singulari societate expellantur. Nec
crudele hoc esse credatis, nec illi qui expulsi sunt ad
tempus, de hac expulsione dolere debent; sed cum
omni humilitate eam suscipiant, dolentes tamen et
flentes, quod nondum intellexerunt Apostolum dicentem, <hi>Si quis se putat religiosum esse, non refrenans
linguam suam, hujus vana est religio 
 <note>(Jacobi I, 26)</note>
          </hi>.
Melius est enim a congregatione praesenti expelli ad
tempus, quam a coelesti regno perpetuo. Sic enim,
ut supra diximus, expulsus est Adam de paradiso, non
ad damnationem, sed ad correctionem. Correctus vero
et emendatus frater qui peccaverit, et qui proximo
detraxerit, volo ut inter vos fraterne recipiatur. Melius
enim est, ut redarguamur de misericordia, quam
de crudelitate, in die novissimo. Nam pium hominem
quando periisse legimus, ignoro: sed impium et crudelem
frequenter periisse audio. Igitur, fratres mei
et laetitia cordis mei, obsecro ut non peccetis, ut in
die novissimo nec crudeles, nec nimis misericordes
inveniri possitis. Deponite murmura, claudite infra
dentes linguam, ponite custodiam ori vestro, et silete;
non solum a malis, sed etiam quandoque a bonis
silere, laudabile est. Ait enim sanctus propheta, <hi>Silui a bonis 
 <note>(Psal. XXXVIII, 3)</note>
          </hi>. Nam omne bonum
ubique proferre non debemus: sed tempus proferendi
agnoscamus in cunctis. Estote igitur, fratres,
non loquaces, sed veraces. Calcate murmurationes,
et fugite eas ut mortem. Nam murmurare, detrahere,
vel despicere, hypocritarum conditio et ignorantium.
Murmurare denique et detrahere hypocrita non satiatur,
de omnibus maledicens ut ipse solus a cunctis
praedicetur beatus. Omnia judicat, ut nemo sit qui
eum audeat judicare. Omnia despicit, ut ipse solus sit
qui ab omnibus aspiciatur. O hypocrita, cave ne ad
mensam meam pervenias. Nam ibi antequam aliquid
sumas, lectio mea tibi primo legetur. Quid enim
primo in mensa mea descripsi? Quid primo in ea habere
vel audire desidero? Quid primo in ea servare
praecipio, nisi quod,
<l>Quisquis amat dictis absentum rodere famam,</l>
<l rend="indent">Hanc mensam indignam noverit esse sibi?</l> 
Quapropter, fratres, si quis murmurare desiderat,
non solum ad nostram congregationem, sed nec ad
mensam nostram accedere praesumat. Non enim ad
eremum venimus, ut murmuremus; sed ut mundanis
omnibus conculcatis, in eremo pie, sancte et juste
vivere valeamus. Quod si non fecerimus, quod Deus
avertat, melius fuisset quod nati non fuissemus. Quare,
fratres mei, melius fuisset; nisi quia melius fuisset
non esse, quam male esse? Numquid non melius est
carere esse quam cum esse perpetuo cruciari? Nam
non esse, cui possit obesse, ignoro. Sed habere esse,
et perpetuo cruciari, quid aliud est, quam mortem
sine morte semper habere? Verum, et indubitanter
verum vobis, fratres mei, dicere audeo, melius esset
non esse, quam cum esse perpetuo affligi, vel aeternaliter
cruciari. Studeamus igitur, fratres, semper
bene vivere, ut et semper bene esse possideamus.
Esse enim Dei gratia habere nos scimus: sed semper
bene esse omnino ignoramus. Propterea taliter
linguam caeteraque corporis membra restringamus,
ut mediante divina gratia, ad perpetuum malum esse
non perveniamus. Nec de nobis dicatur, quod de
Juda proditore discipulo dicitur: <hi>Melius ei fuisset, si
<pb n="1280"/>
natus non fuisset homo ille <note>(Matth. XXVI, 24)</note>
          </hi>. Quare
illi melius fuisset, si natus non fuisset; nisi quia melius
est omni esse carere, quam in inferno jacere?
Ibi denique etsi erit stimulus doloris et poenitudinis,
nulla tamen erit ibi correctio voluntatis, ut nullatenus
a damnatis possit diligi vel desiderari justitia.
Ideo illi diviti qui in inferno cruciabatur, quamvis
curam de vivis fratribus gerere videretur, non tamen
eidem de justitia cura erat, quia justitiam nullatenus
diligere possunt qui in inferno sunt. Jacebat tamen dives,
et sepultus erat in inferno, et quid de fratribus
suis esset, ignorabat et nesciebat omnino: et
tamen curam de eis videbatur habere; sicut et nos
viventes de mortuis, quamvis quid agunt utique nesciamus.
Itaque, fratres, caveamus ne peccemus; ne
ad illam flammam perveniamus. Ipsa denique
flamma concremationem habet, sed lumen nullum
habet. Quare? Nisi quia quos gehennae flamma cruciat,
a visione veri luminis caecat; et ut foris eos dolor
combustionis cruciet, intus poena caecitatis obscuret;
ut qui Creatori suo corde et corpore deliquerant,
corpore simul et corde puniantur; et utrobique poenam
sentiant, qui dum viverent, pravis delectationibus
serviebant. Ecce, fratres, quomodo puniuntur
peccatores, quibus unus ignis omnibus est; non tamen
uno modo omnes cruciantur, sed quanto quis in deliciis
plus permanserit, tanto fortius cruciabitur in
aeternum. Unus igitur ignis singulis est, et corporeus
est, et uti saevissimos peccatores corporaliter cruciet,
nec studio humano accenditur, nec lignis, pice vel
oleo nutritur; sed post peccatum semel accensus,
in aeternum durare nullatenus dubitare debemus. O
inferne, ut latus es, et mensuram non habes; profundus
es, et nullum fundum te habere cognosco; insatiabilis
es, quia omnes tam pauperes quam divites te
libenter suscipere audio; plenus ardore incomparabili,
plenus fetore intolerabili, plenus omni dolore innumerabili.
Ibi omnis miseria, ibi tenebrae, ibi nullus
odor, ibi horror aeternus, ibi nulla spes boni, ibi
nulla desperatio mali; sed omne malum quod existimari
potest, damnatis in aeternum erit. Ibi, fratres
mei, daemones flere et clamare non cessant, percutere
peccatores nunquam desistunt, nunc superbum,
nunc elatum, nunc gloria mundi plenum, nunc luxuriosum,
nunc proditorem, nunc homicidam, nunc
feneratorem, nunc verbosum, nunc adulatorem, nunc
mendacem, nunc detractorem. Ecce quomodo clamabunt.
Sed quid clamabunt, nisi, Percute, dilacera,
interfice, sine morte occide, velociter spolia, depraedari
festina, fer prunas, picem para, aurum et argentum
liquesce? Et quia dum vixerunt, Deum intelligere
noluerunt, et si in aeternum vixissent, semper
male facere voluissent; ideo sine redemptione merito
in aeternum cruciabuntur. Itaque, fratres, obsecro, ut
non peccetis. Custodite linguam vestram, servate eam,
claudite eam vecte ferreo, quoniam sermo vanus in
vacuum non ibit: sed de omni verbo otioso in die
novissimo reddituri sumus rationem. Adjuvet nos Jesus
Christus Deus noster, ad perseverandum in omnibus
bonis, qui cum Patre et Spiritu sancto vivit et
regnat in saecula saeculorum. Amen.</p>
</div1>

<div1>
        <head>SERMO XXVII. DE FILIO PRODIGO.</head>
<p>Pax vobis, fratres dilectissimi, qui optimam partem
cum Maria elegistis, dum mundum et pompas ejus
contemnere voluistis. Voluistis enim terrena despicere.
Saniori enim consilio sanctorum Ambrosii et
Simpliciani patrum vitam tutiorem aggressi sumus
cum Paulo mundum fugiente, timentes ne caperemur
ab eo. In eremo denique sumus, jucunditatem communicationis
et fractionis panis intelligentes, clamantes
<pb n="1281"/>
cum propheta: <hi>Ecce quam bonum et quam jucundum
habitare fratres in unum <note>(Psal. CXXXII, 1)</note>
          </hi>! Tutior
enim haec vita est et dulcior, ubi unus alium cohortatur,
ubi alter alterius exemplo inflammatur. O vita
sancta eremitica, vita solitaria, vita perfectorum, vita
angelica non humana, vita poenitentium, vita contra
mundum pugnantium, vita ad Deum fugientium, vita
deifica non humana, vita filiorum qui erraverunt ad
patrem redeuntium! Haec est domus, ubi reconciliatur
patri filius, qui portionem substantiae consumpserat
luxuriose vivendo. Hanc, fratres mei, si Januarius
noster cognovisset, aurum nobis ignorantibus non
retinuisset. Hanc si dilexisset, vineam, agrum, et
pecuniam tenere erubuisset. Quare? Quia paupertatem
asperiorem presbyteris meis vos sponte tenere
vidisset. Nam sicut filius ille, qui peregre profectus
est in regionem longinquam, ubi dissipavit substantiam
suam luxuriose vivendo: sic et ipse, vel quicumque
peccator, dum carnales voluptates diligit, a
Domino peregrinatur; et quanto peccando fit dissimilior,
tanto magis a Deo elongatur. Substantia enim
hominis est omne quod vivit, cogitat, sapit et loquitur;
quae Deus aeque dividit. Quam substantiam peccator
consumit, dum conscientiam et vitam et cogitationes
et verba in malis actionibus impendit. De filio
etiam isto dicitur quod coepit egere; et ideo adhaesit
uni civium regionis, et misit eum in villam ut pasceret
porcos, et cupiebat implere ventrem de siliquis
quas porci manducabant, et nemo illi dabat. Eget
enim peccator, dum cupit implere ventrem, non pane
vitae aeternae, sed glandibus, qui porcorum cibus est.
Ideo adhaesit uni de principibus mundi, sub cujus
favore pascere porcos, id est, daemones valeat. Porcus
enim immundum animal est, et de sordibus saturatur
et delectatur. Siliquae enim sunt non solum
glandes, sed etiam omne turpe et immundum quod
porcus comedere delectatur. Istae denique siliquae
sunt fornicatio, ebriositas et gulositas. Isti enim sunt
daemonum cibi, quibus peccator repleri desiderat,
sed nemo dat illi ad sufficientiam. Peccator enim
semper famescit, semper devorare quaerit, nunc luxuriando,
nunc alia faciendo semper delectari desiderat.
Sed visitante Domino patre per gratiam passionis
suae poenitet miser peccator, dolet jam pascere porcos,
cogitat, et cogitando surgit pergens ad patrem, dicens: <hi>Pater, peccavi in coelum,</hi> 
 quia assumpsi frequenter
nomen tuum et sanctorum tuorum in vanum:
peccavi etiam <hi>coram te,</hi> quia in tua humanitate peccavi,
quia non cognovi opere tuam infirmitatem,
quam pro me passus es; peccavi et coram te, quia
Deus et homo es. <hi>Peccavi in coelum,</hi> quia in Patrem et
in Spiritum sanctum. <hi>Non</hi> igitur <hi>sum dignus vocari
filius tuus <note>(Luc. XV, 21)</note>
          </hi>. Sed quid fecerit pius pater,
audiamus, legamus, praedicemus, non sileamus. Nam
misericordia motus, videns illum viventem, occurrit;
videns lacrymantem, lacrymatur; videns eum nudatum,
stolam jubet parari; videns eum discalceatum,
calceatur; credens eum debilem et famelicum, occidi
jubet vitulum saginatum. O quam grandis misericordia
tanti patris! o quam infinita ejus pietas! o quam
dulcis, o quam pia miseratio! Ecce enim filius peregre
fugit, et tamen patienter exspectat. Omnia bona
destruxit, et tamen ad se revocare festinat. Porcos
pascit, et ei jam vitulum parat. Fame jam fere moritur,
et epulari jam clamat. Nudus apparet, bonis operibus
privatus, et ecce stola pristinae gratiae Salvatoris
quam in Baptismo recepit, induitur, et annulus fidei
desponsationis datur: ne amplius valeat pascere porcos,
qui ad domum patris fugit; sed tanquam civis
sanctorum et domesticus Dei fundetur in domo divinae
majestatis in aeternum et ultra. Quod bene ostendit
ille misericordiae pater, quia videns illum misericordia
motus est, et occurrit, et brachia extendens
super collum ejus, osculatus est eum, dicens servis
suis, <hi>Adducite vitulum, et manducemus. Hic filius meus
<pb n="1282"/>
mortuus erat, et revixit; perierat, et inventus est <note>(Luc.
XXV, 23, 24)</note>
          </hi>. Similiter hoc idem fecit Salvator Petro,
quando eum negavit: quando illum respexit, quando
respexit mentem ejus, tunc flevit amare. Occurrit
peccatori Salvator: quia per se non potest ad Deum
accedere, nisi ei subveniat, nisi mentem ejus respiciat.
Sed postquam eum respexerit, flectitur super
collum ejus, quia onus ejus leve ponit super collum
ejus, dicens, <hi>Discite a me, quia mitis sum et humilis
corde <note>(Matth. XI, 29)</note>
          </hi>. Tunc stola induitur, dum anima
indumento virtutum vestitur. Duae enim stolae sunt:
una videlicet quando anima in praesenti indumento
virtutum vestitur; altera vero immortalitatis est,
quando corpus in fine saeculi etiam resuscitabitur. Et
ideo, fratres mei, licet in eremo sitis, scire tamen
debetis, quod duae stolae sunt duae resurrectiones:
quarum una est animae, quando resuscitatur a vitiis,
in quibus mortua jacebat; altera corporis, quando
corpus configuratum erit corpori claritatis Christi,
quando in die judicii reformabitur. Eia ergo, fratres
mei et corona matris meae, scitote quod porcos jam
pavimus, cum multo tempore daemonibus peccando
placuimus. Jam frequenter eorum siliquas desideravimus,
quando mundo placere voluimus, quando in
eo florere concupivimus, quando delectationibus suis
toto affectu adhaesimus. Sed nunc Dei gratia servi
Christi sumus, clamare non cessemus, Peccavi, Domine:
jam non sum dignus vocari filius tuus. Quorum
clamorem audiens occurrit nobis osculando, suam
pacem donando. Stolam donavit, quando animam vitiis
spoliavit. Annulum donavit, quando in fide nos
sua roboravit. Calceamenta donavit, quando memoriam
mortis nobis impressit. Vitulum occidit, quando
in sacramento altaris memoriam passionis ejus in
mente renovavit. Tunc nobiscum pater manducat et
epulatur, quando in operibus suis perseverando delectamur.
Tunc sic nobis ornatis praecipit Angelis
Deus, ut convivium praeparent; quia mortui eramus,
et resurreximus; perieramus, et inventi sumus. Cogitate
ergo, fratres, ad quid venimus. Ecce in solitudine
sumus, elongati sumus a saeculo, et longo tempore
jam mansimus in solitudine, ut secundum
apostolicam formam quietius vivere valeamus. Locus
enim non facit sanctos, sed operatio bona locum
sanctificabit et nos. Peccavit enim angelus in coelo,
peccavit Adam in paradiso: et tamen nullus locus
sanctior illis erat. Si enim loca habitatorem beare
possent, nec homo nec angelus a dignitate sua corruissent.
Pensate ergo, fratres, quid vestis nigra, quid
zona pellicea, quid corona capitis persuadeant. Nigra
enim vestis, quae vilis est, mundi contemptum nobis
denuntiat, et memoriam mortis. Zona pellicea lumborum
refrenationem declarat. Capilli rasi de vertice,
superfluitatem criminum significant ablatam de mente.
Sic enim mihi sanctus pater Ambrosius, quando
me regeneravit in Christo anno aetatis meae trigesimo,
mihi petenti respondit. Cogitate ergo, fratres,
quam reprehensibile est, si sub tali habitu superbia
lateat vel luxuria. Summe necessaria est igitur nobis
in eremo demorantibus ipsa humilitas, quae designatur
per vestem; castitas, quae denotatur per lumborum
praecinctionem; obedientia, quae intelligitur per
subjectionem. Portamus etiam baculos, per quos intelligitur
disciplina, sub qua semper parati esse debemus.
Deus autem qui nos de tenebris gentium revocavit
ad gratiam, confirmet etiam in omni bono,
ut abundemus in spe et virtute Spiritus sancti.
Amen.</p>
</div1>

<div1>
        <head>SERMO XXVIII. IN COENA DOMINI.</head>
<p>Audivimus, fratres charissimi, quod cum Dominus
intinxisset panem, ut daret Judae, quod post buccellam
intravit in eum Satanas. Et ait Jesus: <hi>Quod
<pb n="1283"/>
facis, fac citius <note>(Joan. XIII, 26)</note>
          </hi>. Cum ergo accepisset
ille buccellam, exivit continuo. Erat autem nox.
Cum ergo exiisset, ait Dominus discipulis suis: <hi>Surgite.</hi> 
Et postea ait: <hi>Filioli, adhuc modicum vobiscum
sum.</hi> Antequam tamen a vobis recedam, <hi>mandatum novum
do vobis, ut diligatis invicem, sicut dilexi vos <note>(Ibid., 33, 34)</note>
          </hi>.
Satis enim novit Charitas vestra,
quod tota perfectio nostrae vitae et aedificationis ex
Evangelio accipitur. Ejus verba a summo nostro Magistro
nobis data sunt; ideo pretiosiora sunt, et satis
nos hortantur, nosque aedificant quotidie. Et ea vobis
modo praesentamus, ad memoriam vobis reducimus,
non quia non bene intelligatis, licet in eremo permaneatis,
et segregati a gentibus sitis etiam corporaliter,
antequam essem presbyter episcopus pariter videre
potuistis: sed ideo vobis ad memoriam reduco,
non ut doceamus, sed ut et me et vos, fratres, moneamus.
In Evangelio quo dicitur, quod ad praesentem
diem pertinet, de patientia et dilectione et humilitate
instruimur. Ideo, fratres, ut et ego plenius
valeam una vobiscum corrigi et doceri, relinquere volui
presbyteros meos, quorum vita apostolica vestra
et eorum una est: et sanctum senem Valerium etiam
corpore hodierna die relinquere non curavi, cupiens
vos docere et a vobis doceri, ut fructum aliquem Deo
in die tantae solemnitatis offerre digne pariter possimus.
Ideo, fratres, ad expositionem sancti Evangelii
accedentes, primo audire et scire vos volo, quod
Dominus Jesus discipulum Judam multis modis, minis,
sacramentis et exemplis et planctu volens eum
corrigere, et praedictis modis ad correctionem invitare,
ad ultimum eum manifestavit in damnationem
et ruinam jam esse paratum, dum in coena dixit: <hi>Qui
intingit mecum manum in paropside, hic me tradet <note>(Matth. XXVI, 23)</note>
          </hi>.
Cum enim Judas pravam suam vitam
nulli patere putavisset, Magistrum audiendo erubuit,
sed non poenituit: multo enim ante passionem
dixit, <hi>Nonne duodecim elegi, sed unus ex vobis diabolus
est <note>(Joan. VI, 71)</note>
          </hi>? Et post coenam ait: <hi>Vos mundi
estis, sed non omnes <note>(Id. XIII, 10)</note>
          </hi>. Hoc autem Magister
dicebat, volens discipulum verbo corrigere.
Ecce quomodo verbis timoris eum correxit. Sed videns
Dominus quod verbis eum corrigere, ipso nolente,
non poterat, studuit eum corrigere, et sibi
timorem aeternum incutere, dum ait, <hi>Vae homini illi
per quem tradar ego! melius ei fuisset, si natus non
fuisset <note>(Matth. XXVI, 24)</note>
          </hi>. Sed Dominus cor discipuli
nequiter induratum, ad dilectionem sacramenti dulciter
invitavit dicens sibi post Petrum et caeteris, <hi>Accipite
et comedite: hoc est corpus meum <note>(Ibid., 26)</note>
          </hi>. Sacramentum
enim illud ideo hominibus datur, ut corpus
in terris capiti coadunetur. Sicut enim multa
grana unum panem conficiunt, et ex multis racemis
unum vinum extrahitur; sic ex multis hominibus
Christi corpus conficitur. Obtulit autem Dominus discipulo
sacramentum unitatis, ut eum invitaret ad
humilitatem dilectionis. Licet etiam propter alios
discipulos humilitatis exemplum praebuerit, tamen
ovem perditam recuperare valde cupiebat. Sed videns
eum nequiter obstinatum, surgit a coena, et vestimenta
deponit, linteo se praecinxit, et ad principem
Apostolorum primo, ut arbitror, fratres, pervenit.
Ante eum se genuflexit divinitas incarnata, Deus ante
hominem, Creator ante creaturam, Magister ante
discipulum, Rex ante piscatorem, doctus ante indoctum,
sapientia ante ignorantiam, pulchritudo ante
deformitatem. Ideo Petrus divinitatem incarnatam
videns ante se incurvari, expavit, exhorruit, et per
coenaculum velut insensatus cucurrit, et clamavit: <hi>Non lavabis mihi pedes in aeternum 
 <note>(Joan. XIII, 8)</note>
          </hi>.
Nam inquit Petrus, Domine, jam dixi quod tu es
Christus filius Dei vivi; et tu mihi lavas pedes? Sed
notare debetis, fratres qui in eremo habitatis, cur, inquam,
coena facta dicitur, cum post ablutionem pedum
dicatur buccellam panis Judae Dominum porrexisse.
<pb n="1284"/>
Non debemus intelligere coenam finitam,
cum dicatur panis esse adhuc super mensam. Adhuc
enim coenabatur quando Dominus a mensa surrexit,
et tamen coena jam facta dicitur. Intelligere hoc namque
debetis, quod non facta erat, sed parata, et ad
convivantium mensae usum perducta. Ideo Joannes
aquila grandis istam dicit coenam, omnia diligenter
attendens, prius nostri Salvatoris celsitudinem voluit
commendare, dum ait, <hi>Sciens Jesus quia omnia dedit
ei Pater in manus, et quia a Deo exivit, et ad Deum vadit <note>(Joan. XIII. 3)</note>
          </hi>.
Magnam Christi potentiam exprimit
Joannes, cum omnia Patrem ei dedisse affirmat. Magnam
celsitudinem Christi praedicat, cum eum a Deo
exisse asserit: et tamen hodie audivimus, quod ille
qui habet omnia in manu, vestimenta etiam deponit.
Sed quid mirum, si pro discipulis vestimenta deponit,
qui etiam carnem pro inimicis suis dedit? Et quid mirum,
si more famuli praecinxit se linteo, qui formam
servi accipiens, habitu inventus est ut homo? Quid
mirum si fudit aquam in pelvim, qui dignatus est fundere
sanguinem pro nostra redemptione? Et ait Joannes, <hi>Venit ergo ad Simonem Petrum 
 <note>(Ibid., 6)</note>
          </hi>. Videtur
denique quibusdam, sicut fuit martyr ille sanctissimus
et doctor Cyprianus, ante Petrum Judam lavasse, volens
Dominus praedictum discipulum revocare. Sed
non videtur ratio ponderosa: ex quo enim Petrum
jam cunctorum caput fecerat, ad eum accessit primo
in honore, ut caeteri postea similiter facerent. Ideo
sic intelligendum est, cum summam rei bene transcripsisset
dicendo, <hi>Coepit lavare pedes, et linteo tergere;</hi> 
redit postea ad ordinem rei ostendendo, dicens, <hi>Venit
ergo ad Simonem.</hi> Quid est etiam quod Dominus
postea dicit, <hi>Qui lotus est, non indiget nisi ut pedes
lavet, sed est mundus totus <note>(Ibid., 5, 6, 10)</note>
          </hi>. Si
mundus est totus, quare necesse est ut pedes lavet?
Ideo, fratres, attendere debetis, quod hanc mentionem
facit Dominus de ablutione Baptismatis: qui ergo
lotus est in Baptismate totus, non est necesse nisi ut
pedes venialium peccatorum lavet, quibus humana
mens obstare non potest, nec infans cujus unius diei
vita regnat super terram. Paractis denique et consummatis
sacrae coenae sacramentis, factis et ordinatis
in eadem coena Apostolis, sacerdotibus communicatis,
et lotis eorum pedibus, iterum intravit mensam
et ait: <hi>Scitis quid fecerim vobis? Si ergo ego Dominus
et Magister lavi pedes vestros, et vos debetis alter alterius
lavare pedes <note>(Ibid., 12, 14)</note>
          </hi>. Si sum Magister, discite
a Magistro; si Dominus, erubescat haec despicere
servus; si jam peperci proditori, et vos parcere
studeatis; si ante eum genu flexi, humiles ante adversarios
estote; si me ab eo permisi osculari, et vos
maxillam praebere dignemini; si proditorem amicum
vocavi, et vos inimicum amicum vocare corde et opere
non dedignemini: quia non est servus major domino
suo. Et post pauca, de filio perditionis dolorem ostendens
et dolens, turbatus in spiritu et contristatus, ait: <hi>Unus vestrum me tradet 
 <note>(Ibid., 21)</note>
          </hi>. O quam doluit Dominus
discipulo perdito! o quam studuit eum ad se
revocare! Doluit, quia non potuit eum corrigere. Doluit,
quia obstinatum jam eum esse cum diabolo cognoscebat.
Doluit, quia super eum sententiam aeternae
damnationis daturus erat. Et videntes discipuli faciem,
quam Angeli aspicere desiderant, esse turbatam,
dixerunt, quis esset ille, quaerentes quis eorum esset
major. Sed quare hoc? nisi quia arbitrati sunt ut
homines, ille qui major est, ut dominari possit, magistrum
prodere procurat. Aliqui tamen de Petro forte
suspicabantur, quia plus et plurima se facturum jam
promiserat pro Magistro: suspicantes, quod ficto
corde sic toties loqueretur, <hi>Tu es Filius Dei.</hi> Sed quia
Petrus innocentem se sciebat, innuit Joanni ut peteret.
Cui Dominus, <hi>Cui panem intinctum porrexero, ille
est:</hi> sed cave ne Petro dicas. <hi>Et cum intinxisset Jesus
<pb n="1285"/>
panem, dedit Judae <note>(Joan. XIII, 26)</note>
          </hi>. Non est ergo credendum,
quod Dominus alta voce dixerit; quia si Petrus
hoc scivisset, dentibus proditorem dilacerasset. Nec
etiam est putandum, quod Judas tunc Christi corpus
sumpsisset, quia jam Dominus omnes discipulos communicaverat
et Judam, sicut Lucas evidenter ostendit:
panem intinctum tamen Dominus discipulo porrigere
voluit, ut cor intinctum veneno significaret. <hi>Et post buccellam intravit in eum satanas.</hi> 
 Numquid
satanas tamen ante cor ejus intraverat? Omnino, fratres,
ante buccellam cor Judae intraverat, sed affectu
et voluntate tantum: sed post buccellam intravit satanas
affectu et opere: tamen bona fuit buccella quam
Christus discipulo dedit. Bonum etiam sacramentum
quod ei tribuit: sed aliquando bona obsunt, et mala
quandoque prosunt. Corpus enim Domini quod bonum
est, malis malum est. Et carnis stimulus malus
est, et tamen Paulo bonus est; et quod malum est,
sibi profuisse cognoscimus. Sicut supra diximus, fratres,
panis iste porrectus a Christo, et indigne receptus
a Juda, fecit ex merito Christus, ut major esset
licentia super eum diabolo post manifestationem, ideo
graviorem vindictam in eum fecit. Subtracta enim
gratia, eum Dominus ad malum dimisit, et dimisit
eum secundum desideria cordis sui, et ivit in adinventionibus
suis. Et permittens eum in propria voluntate
et arbitrio, ait discipulo: <hi>Quod facis, fac citius <note>(Ibid., 27)</note>
          </hi>:
quasi dicat Dominus, Quia non possum
te revocare timore verecundiae, nec mortis aeternae,
nec amore; do tibi potestatem, ut agas facto quod jam
voluntate fecisti. O Juda, quid facis? Attende antequam
facias: nam post factum forte gratiam poenitendi
habere non poteris. Quid cupis tradere, qui tibi
multa peccata pepercit? Numquid a morte te saepe liberavit?
Numquid tui amore patrem tuum sanavit a
lepra, et matrem, cum qua concubueras, a paralysi
etiam liberavit? Numquid te discipulum constituit?
Numquid te bursarium fecit? Numquid in furto te saepe
invenit, et semper tibi pepercit? Numquid te post
Petrum ut plurimum honoravit? Numquid semper
Christus juxta se te habere voluit? Numquid ad pacem,
postquam te proditurum cognovit, saepe revocavit?
Numquid tibi suum sacrum corpus donavit?
Numquid ante te genu flexit? Numquid pedes lavit?
Numquid te osculatus est? Cur ergo prodere vis Magistrum,
a quo tot bona recepisti? Sed haec omnia non
considerans, recepta buccella <hi>exivit continuo.</hi> Et bene <hi>exivit,</hi> 
 quia vere a Deo et a consortio discipulorum Dei
exivit. <hi>Et erat,</hi> inquit Evangelista, <hi>nox <note>(Ibid., 30)</note>
          </hi>.
Merito nox discipulo proditori data erat, quia caecitas
mentem ejus caligaverat. Qui discipulus postquam
ab eis recessit nocte, mox Magister undecim congregavit,
et ait, <hi>Filioli, modicum tempus adhuc vobiscum
sum:</hi> ideo <hi>mandatum novum do vobis, ut diligatis invicem,
sicut dilexi vos <note>(Ibid., 33, 34)</note>
          </hi>. Novus enim erat homo,
quia quatuor modis generantur homines: aut sine matre,
ut Eva; aut sine patre et matre, ut Adam; aut ex patre
et matre, ut homines; aut sine patre ex matre tantum,
ut Christus. Bene ergo novus erat, quia Deus et homo
erat. Novum etiam regnum promittebat, quod nemo
unquam promittere ausus erat: ideo novum mandatum
dedit. In Lege autem veteri dictum erat, <hi>Diliges
amicum tuum, et odio habebis inimicum tuum <note>(Matth. V,
41)</note>
          </hi>. Sed Christus novum mandatum dedit, quia ut
amicos inimicos diligere mandat. Caeterae namque virtutes,
fides scilicet, oratio, eleemosyna, virginitas, et
caeterae virtutes corporis et fidelibus et infidelibus
communes esse possunt: sed inimicum diligere
tantum Christianorum virtus est; et ideo Magister veritatis
dixit, <hi>In hoc cognoscent homines, quod mei estis
discipuli, si dilectionem ad invicem habueritis (Joan.
<pb n="1286"/>
XIII, 35)</hi>. Scitote tamen, fratres, quod talis ordo in
diligendo servandus est. Primo super nos et super
omnia Deum diligere debemus; deinde animam nostram,
quae nostra proxima est; deinde corpus, quia
factura Dei est: ideo Apostolus dicebat, <hi>Nemo carnem
suam odio habeat <note>(Ephes. V, 29)</note>
          </hi>. Ideo nutrire debemus
corpus, nec ipsum occidere, sed sustentare debemus
cibo et potu, quantum valetudo permittit. Sic
enim vult Deus, sic vult Apostolus: sic et vobis, fratres
mei, praecepi. Ideo, fratres, hortor vos et moneo,
atque fieri praecipio, ut tantum carnem dometis,
quantum natura portare potest. Nam cum videam inter
vos quosdam sexagenarios, quosdam septuagenarios,
quosdam centenarios, videns eos Dei amore
ferventes, corpora eorum crucifigentes, vinum etiam
non bibentes, timeo ne potius Deum offendant quam
placent. Talibus in Christi nomine praecipio, ut saltem
diebus dominicis et solemnibus vinum vel cervisiam
bibant. Juvenes autem qui fortes sunt, et jam
triumphare de inimico coeperunt, in Christi nomine
poenitentiam agant, ne devincantur ab hoste (sic enim
volo, sic saepe praecepi servari: sic non occidemus
corpora nostra); sed serviant Creatori suo. Deinde
diligere debemus proximum, sicut fratrem nostrum,
amicum nostrum vel inimicum. Ideo attende: quod
si inimicum videris esurire, ciba illum, da illi potum,
cooperias eum, et carnem tuam ne despexeris. Dilectio
enim spiritualis bonorum est: quia omnis habens
eam, bonus est. Numquid etiam cum odio aliquando
paradisum quis intravit? Ad infernum ire
odium habentem saepe me legisse memoror, sed ad
coelum nunquam volare concedam. Cupimus ergo,
fratres, esse cives coelestis civitatis? Servemus novum
mandatum novae civitatis. Illa, inquam, civitas
habet pacem, praecipit pacem, et diligit diligentes pacem.
Sequamur ergo pacem, sine qua Deum nemo videre
potest. Quaeramus pacem, et postea sequamur
pacem. In ipsa Deus habitat, in ipsa quiescit et pausat:
quia factus est in pace locus ejus. Non ergo habeamus
cor intinctum odio, ne filii Judae proditoris
simus; ne cum eo suspendamur, et a diabolo pariter
cum eo trahamur ad tartara. Qui odium in corde portat,
secundus diabolus est: et qui pacem impedit,
antichristus est: et qui pacem ordinat inter fratres,
revera filius Dei est. Attendite, fratres, Mariam:
quoniam multum dilexit, dimissa sunt ei peccata
multa. Quid etiam Petro dixit Dominus; nisi, <hi>Petre,
amas me?</hi> Et quia amavit, meruit et amari; meruit
audire, <hi>Pasce oves meas, pasce agnos meos <note>(Joan. XXI,
15)</note>
          </hi>. Quin etiam discipulo ait qui diligebat Christum,
et quem Christus diligebat: Dilecte mi, veni ad me,
quia tempus est ut epuleris. Pacem ergo habeamus,
fratres, si pacem cum Christo habere volumus. Si vis
amari a Christo, ama inimicum propter Christum. Si
vis ergo amari, ama. Hanc amplectimini, hanc diligite,
hanc pacem et concordiam usque ad mortem
servate, si vultis cum Deo pacem habere. Pax enim
omnium custodia et cura virtutum est. Hanc pacem
annuntiare in suo ortu Angelis praecepit. Pacem annuntiavit
saepe Apostolis, pacem praedicare praecepit
hominibus, pacem pro testamento Apostolis reliquit,
pacem in cruce pendens postulavit, pacem in sacrificio
toties in populo pronuntiari voluit. Nulla denique
dabitur venia, nisi pacifico viro. Pellite ergo a vobis
hoc odii mortiferum venenum, et pacem inter vos habete;
quia estis fratres qui in hac vasta solitudine simul
in unum estis congregati. Uno enim pane, uno
indumento, uno nigro colore, una aqua omnes simul
participamus. Reducamus igitur, fratres, ad nostram
memoriam, quod Dominus ab inimico osculatus est,
et tamen amicum vocat illum proditorem: <hi>Amice,</hi> inquit, <hi>ad quid venisti 
 <note>(Matth. XXVI, 50)</note>
          </hi>? Date igitur
reconciliationis pacem, sed non osculum proditionis.
Qui enim ficte inimicum osculatur, vel verbo blanditur,
Judae proditoris fratrem et socium et similem sibi
<pb n="1287"/>
esse, quis dubitare poterit? Sed qui amore, Christi
verus filius est. Vos enim, fratres, quorum vita lux
mundi est, licet mundus vos non videat, tamen mundi
lucem vos appello et sal terrae. Ideo quia lux estis,
luceant opera vestra bona. Nos qui videmur gerere in
corporis nostri habitu figuram crucis, et nomen religionis
sanctae habemus, nigram etiam vestem humilitatis
portamus, zonis etiam pelliceis praecincti apparemus;
caveamus ne simus sepulcra dealbata, quae
foris pulchra et speciosa apparent, sed intus plena
sunt ossibus mortuorum occultis; provideamus ne
nobis dicatur, <hi>Vae vobis qui clauditis regnum coelorum
ante homines <note>(Matth. XXIII, 13)</note>
          </hi>. Timeo enim satis, ne
paradisum intremus, nec alios intrare permittamus.
Hoc autem quare dico, fratres? Non quia credam vos
malos esse, sed quia doleo de fratre nostro perdito
Simplicio, qui ad hunc locum et ad hanc sanctam
congregationem cum tanto fervore pervenit, et audito
patrem interfectum esse, a nobis recessit, et
mundum intravit, ut patris vindictam vindicare posset.
Qui ergo se existimat stare, vigilanter attendat et
videat ne cadat, et sic homines videntes illos qui columnae
sanctitatis esse videbantur tam nequiter cadere,
non solum ipsis regnum coelorum claudunt, sed
et in saeculo demorantibus. Nobis denique, fratres,
qui nomen et habitum sanctae religionis portamus,
vita mala periculosior ostenditur, quam in saeculo
demorantibus. Ploremus ergo, fratres, peccata nostra,
et fratris nostri amissi: diligamus et nos invicem,
quia charitas ex Deo est. Non erubescat alter alteri
veniam postulare, quia non erubuit Christus inimicos
ad pacem in cruce revocare. Non erubescat facere
servus, quod primum fecit et Dominus. Dominus autem
qui habitare facit nos unius moris in domo, qui
est vera pax, qui fecit utraque unum, nos in vera
pace perseverare faciat.</p>
</div1>

<div1>
        <head>SERMO XXIX. DE LINGUA DOLOSA.</head>
<p>Cupio vos scire, fratres charissimi, quae sit lingua
dolosa, a qua eximius Prophetarum David postulabat
a Domino liberari, dum dicebat: <hi>Domine, libera animam
meam a labiis iniquis, et a lingua dolosa <note>(Psal.
CXIX, 2)</note>
          </hi>. Et ideo scitote, fratres, quod non solum est
lingua dolosa illa quae seminat inter fratres discordias,
quae suscitat lites, quae incitat furores, quae
etiam conventus conturbat; sed etiam illam dolosam
linguam dicimus, quae te laudare adulando procurat,
dicens in facie te esse quod non es. A talibus autem
Deum deprecari debemus, ut nos liberet, et liberemur.
Quare ab his liberari debemus petere? Quare
eos ut mortem fugere debemus, nisi quia adulatores
sunt, quia mendacia diligunt et faciunt, quia falsitatis
sunt inventores, quia diaboli fratres, quia veritatis
destructores, quia puritatis deviatores, quia odiorum
inventores, quia diaboli jaculatores, quia satanae mediatores,
quia Dei persecutores, quia animarum invectores,
et omnium malorum inventores, mel in
ore portantes, et venenum aspidum insanabile in
corde hominum conspuentes. Ecce propter quod a
Domino liberari postulare debemus. O iniqua lingua
et dolosa! o iniqua proditio! o pessima diaboli astutia!
o grandis malitia! Non solum per amara verba,
sed etiam per dulcia homines illaqueare procurat,
ut secum eos perducat ad tartara. Nam si homo ab
homine laeditur, opprobria, contumelias et injurias
patitur, inimicus reputatur ab eo. Credo quod me non
diligit, omnino oportet me custodire ab eo, dicet
homo: sed si Deo placere volo, me oportet alteram
maxillarum sibi praebere, et totum portare in patientia,
vel malum pro malo non reddere. Ecce quomodo
ad talia remedium est. Sed si homo beatum me
praedicet, et verba adulationis non cognovero, quod
<pb n="1288"/>
remedium habere potero? Ideo, fratres, non solum
lingua dolosa est illa, quae mala inter fratres committit,
sed et illa quae adulatur. Si quis verbo tamen
non offendit, hic perfectus est vir. Sed quia nemo
perfectus in via, ideo necesse est ut alter alterius
onera portemus. Nemo tamen alterius onera portare
potest, nisi qui habet charitatem. Sed qui charitatem
non habet, non solum onera proximi portare non valet,
sed nec etiam sua. Quid enim facere debet, qui
charitatem non habet? Ecce statim de festuca trabem
facit, verbum pro facto reputans factum fuisse putat:
et sic dolet, clamat, tristatur, minatur vitam proximo
dilacerare: et sic consumitur ille qui charitatem non
habet, et onera alterius portare nescit, mori etiam
frequenter desiderans, sed mori non potest. Nos
vero, fratres, non sic: sed si verberamini a lingua dolosa,
non turbato animo, non corde inflato, sed humili
et tranquillo, dicite, <hi>Domine, libera animam meam
a labiis iniquis, et a lingua dolosa.</hi> Sic in homine charitatem
habente excitatur frequentius amor charitatis.
Inflammatur etenim cor et ardet, reviviscunt viscera
pietatis, et sic clamare non cessant qui tanguntur a
lingua dolosa, <hi>Deficit in dolore vita mea, et anni mei in
gemitibus <note>(Psal. XXX, 11)</note>
          </hi>.</p>
</div1>

<div1>
        <head>SERMO XXX. DE CONFESSIONE PECCATORUM.</head>
<p>Dicere solent homines, fratres charissimi, Deus
cuncta novit, apud eum nec praeteritum nec futurum
est: omnia videt et omnia ponderat, omnia
nuda et aperta sunt ei. Quare igitur vult ut confiteamur
hominibus peccata nostra, quae nequiter
gessimus? Numquid non melius est, cuncta mala tacere,
quam ea praedicare in tectis? Ecce enim quis
dicet, Peccavi super omnes homines. Sed si cuncta
hominibus praedicavero, omnibus hominibus pejor
reputabor a cunctis, exemploque meo multi multa
mala committent. Quomodo ergo confiteri debet
homo alterutrum peccata sua? O homo, an ignoras
quod omnes peccatores sumus? Et si dixerimus,
quod peccatum non habemus, nos ipsos seducimus,
et veritas in nobis non est. Omnes peccamus,
omnes cum peccato nascimur, omnes in peccata
demergimur, etiam infans cujus est unius diei
vita super terram. Cur ergo timemus peccata confiteri?
Tamen oportet confiteri Deo, quoniam bonus
est, et in aeternum misericordia ejus. Vult enim Deus
quod confiteamur; non quod ignoret peccata nostra,
sed ut diabolus audiat, quoniam confitemur et poenitet
nos peccasse; et peccatis confessis cum dolore
et lacrymis, non habeat amplius unde nos incuset.
Ecce enim, fratres, diabolus vult ut taceamus, Deus
vult ut confiteamur; et cui magis obediendum sit?
Certe constat quod Deo, qui salutaria praecepit. Non
enim sufficit cessare a malo, nisi peccata quae fecimus
confiteamur cum dolore. Nec soli Deo sufficit
confiteri, sed alterutrum peccata nostra confiteri debemus.
Non igitur tardes confiteri Deo, non tardes
converti ad Deum, nec differas de die in diem: subito
enim veniet ira Dei, et tempore vindictae destruet
te. O fratres mei, qui usque nunc dormistis, <hi>convertimini
ad Deum in toto corde vestro, in jejunio, planctu
et fletu (Joel II, 12)</hi>. Ecce enim quia dicit, <hi>in toto corde,</hi> 
nos docet propheta, quod in corde est fons poenitentiae,
fletus vero ad oculum, planctus autem ad
os, sed jejunium ad totum corpus refertur. O homo,
ne tardes converti ad Deum: discute mentem tuam,
prospice singula secreta cordis, considera antequam
ad confessionem accedas, quod cor peccavit mala appetendo,
oculus vanitatem videndo, os falsitatem dicendo,
auris mendacia audiendo, manus verbera et
homicidia perpetrando, et si non opere, saltem voluntate.
Quis se excusare poterit? Pedes etiam veloces
ad malum. Igitur, o fratres mei, sicut exhibuistis
membra vestra servire immunditiae et iniquitati ad
iniquitatem, ita et nunc exhibete membra vestra servire
Deo in sanctificationem. Primo enim cor quod
<pb n="1289"/>
mala cogitavit et concupivit, poeniteat et doleat; et
oculus fleat, os sine intermissione oret, aures audiant
verbum Dei, manus eleemosynam porrigant, peregrinos
suscipiant, infirmos foveant, nudos induant,
pedes veniant ad ecclesiam, genua flectantur et laborent:
quia sicut nullum fuit membrum quod peccando
Deo non displicuerit, ita nullum sit membrum
quod poenam non patiatur condignam. Dedit enim nobis
Deus membra, ut sibi serviamus, non mundo.
Sed heu, fratres! coelorum cives et domestici Dei
facti sunt amatores mundi, fortius diligentes terrena
quam coelestia, transitoria plus quam aeterna, res
suas plus quam se ipsos. Non sic, fratres mei, non
sic: quia ecce jam tempus prope est, ecce jam nobis
minatur. Surgite ergo qui panem doloris comeditis,
et ad ecclesiam pergere festinemus, et flentes peccata
nostra cum dolore confiteamur. Sed primo talis ordo
tenendus est, ut peccata praemeditemur, ut proferendo
taliter mundum et circumstantiam peccatorum
Deo et sacerdotibus confiteamur, ut a pedibus suis
non onerati, sed alleviati discedere valeamus. Et nolite,
fratres mei, differre confiteri peccata vestra:
nam qui usque ad ultimum diem Quadragesimae vel
vitae suae distulerit confiteri, dat signum, quod hoc libenter
non facit: non gratiose, non puro corde, sed
coactus hoc facere videtur: sed coacta servitia quantum
Deo vel hominibus placeant, considerate. Non
ergo de die in diem differamus paudere cordis nostri
secreta. Promisit enim Deus veniam poenitenti:
sed non promisit usque in crastinum differenti. Igitur
non differamus, sed cum ad confessionem accesseris
tu homo vel femina, cave ne rideas, vel ornate incedas,
ne fabulas primo proferas, sed cum humiliato
capite, et dorso cinere et cilicio infuso, confiteamini
alterutrum peccata vestra. Sed deprecor te, o homo,
ut confiteri non paveas: frequenter enim diabolus
cor tuum astringit, ne confitearis, dicens: Quomodo
confitebor haec et illa? O homo quandocumque hoc
persenseris, diaboli tentationem esse non dubites,
qui cupit te astringere nequiter, ut in peccatis positus
sine magna tentatione semper agas quae placita sunt
ei. Nolite ergo timere peccata confiteri, o fratres:
nam illud quod per confessionem scio, minus scio
quam illud quod nescio. Cur confiteri times peccata?
Peccator est qui audit peccata, sicut et tu, et forsitan
major. Homo est, nihil differt a me, nihil alienum
habet a me. Cur ergo times, o homo peccator, homini
peccatori confiteri? Elige quod vis: si non confessus
lates, inconfessus damnaberis. Ad hoc enim Deus exigit
confessionem, ut liberet humilem. Ad hoc damnat
non confitentem, ut superbum puniat in aeternum.
Confitemini, o fratres mei, et nolite differre: ad sacram
messem confessionis accedere festinate. Haec est
enim salus animarum, dissipatrix vitiorum, restauratrix
virtutum, oppugnatrix daemonum, pavor inferni,
obstaculum diaboli, Angelorum tunica, Ecclesiarum
fiducia, salus, dux, baculus, lumen et spes omnium
fidelium. O sancta atque admirabilis confessio! tu
obstruis os inferni, et aperis paradisi portas. O confessio,
sine te justus judicatur ingratus, et peccator
mortuus reputabitur. O confessio vita justorum, peccatorum
gloria, tu sola necessaria es peccatori, et
nihilominus justus si quis reputabitur, te adstringere
et frequentare debet. Nihil denique remanebit in judicio,
quod fuerit per confessionem purgatum. O confessio
illibata! Tanto pondere appensum est, tantumque
valuit apud Deum, quod homo novit appendere
latroni qui in cruce confessus est Domini crucifixum,
quantum si fuisset pro Domino crucifixus. Ecce quantum
profuit brevis confessio peccatoris. Sed nos qui
sacerdotes sumus, et utinam boni simus, caute nobis
vigilare necesse est et sollicite, quatenus sic delinquentium
cordibus tanto moderamine verbum timoris
et contritionis infigamus, ut eos nequaquam a verbo
<pb n="1290"/>
confessionis exterreamus; ut sic corda aperiant, quod
ora non obstruamus. Sed nec absolvere debemus
etiam compunctum, nisi viderimus confessum: quoniam
quidem <hi>corde creditur ad justitiam, ore autem fit
confessio ad salutem <note>(Rom. X, 10)</note>
          </hi>. Qui ergo verbum
confessionis in ore habet, et in corde non habet, aut
dolosus est, aut vanus. Qui vero in corde, et non in
ore, aut superbus est, aut timidus. Decet igitur sacerdotes
esse tales, ut cognoscant et sciant, quam,
qualem, et quantam infirmantibus exhibere debeant
medicinam: adjuvante Domino Deo nostro, qui vivit
et regnat in saecula saeculorum. Amen.</p>
</div1>

<div1>
        <head>SERMO XXXI. DE FALLACIA MUNDI, ET EJUS DETESTATIONE, PROPTER TRIA PRAECIPUE MALA QUAE IN EO SUNT.</head>
<p>Scriptum est, fratres charissimi, quod mundum
non diligamus, quoniam <hi>mundus transit et concupiscentia
ejus <note>(I Joan. II, 15, 17)</note>
          </hi>. O munde immunde, qui
homines illaqueare non desinis, quiescere non permittis,
rapere omnes appetis, occidere omnes quaeris.
Vae qui tibi credit, beatus qui tibi resistit, sed beatior
qui a te illaesus recedit. O munde proditor, cuncta
bona promittis, sed cuncta mala perfers; promittis
vitam, sed donas mortem; promittis gaudium, sed
largiris moerorem; promittis quietem, sed ecce turbatio;
promittis florem, sed cito vanescit; promittis
stare, sed cito recedis. Non ergo es diligendus, quoniam
omnino transis, et concupiscentia tua velut fumus
evanescit. Alloquantur omnes amatores tui, o
munde immunde, quibus aliquando florem serenissimae
juventutis praestare voluisti, vitam diuturnam,
divitiarum copiam, familiarium abundantiam, pacis
amoenitatem: dicant omnes, loquantur cuncti, surgat
venerabilis pater Adam cum omnibus filiis suis, et
uno ore loquantur, utrum in hac vita gaudium habuerint
sine dolore, pacem sine discordia, quietem sine
metu, sanitatem sine infirmitate, lucem sine tenebris,
panem sine dolore, risum sine fletu. Nolite igitur,
fratres, mundum diligere, quoniam transit et concupiscentia
ejus. O munde immunde, fallax et proditor;
numquid non periculosior es blandus, quam molestus?
numquid non magis timendus es dum allicis,
quam dum spernis? numquid non magis odiendus
dum diligere dissimulas, quam dum odire te ostendis?
O munde immunde, in te habitare, et non dolere,
impossibile est; in te sperare, et non timere,
vanum est; in te tua amare, et non periclitari, impossibile
est. O fratres mei, nolite ergo eum diligere,
quoniam transit et concupiscentia ejus. Sed ecce
mundus transit et nos turbat, et amatur; fallit, et fidelis
reputatur; occidit, et velut vita desideratur;
flectit, et amplectitur. O munde immunde, et si floreres,
quid facerent amatores tui? Sed vere non flores,
et stabilitatem nullam habes; sed mella tua et
dulcedo tua asperitatem habent, jucunditatem falsam,
certum dolorem, incertam laetitiam, durum laborem,
timidam quietem, rem plenam miseriae, et spem beatitudinis
inanem. Nolite ergo diligere mundum: quia <hi>omne quod est in mundo, aut est concupiscentia carnis,
aut concupiscentia oculorum, aut superbia vitae 
 <note>(Ibid. 16)</note>
          </hi>.
Agamus, fratres, si possumus hodierna die de singulis.
Voluptas enim carnis dicitur, quam per modum illicitum
misera caro appetit, ut gulositas, ebrietas, luxuria,
nimia dormitio, et vanus risus. Et quia caro
vicinior est, per vitia ejus primum nos aggreditur.
Mundus enim quanto familiarior est, tanto periculosior
est, et multi per vitia ejus corruunt. Ecce Adam per
gulam, Lot per ebrietatem, Salomon per luxuriam.
Ideo, fratres, gulositati per abstinentiam occurrere
festinanter debemus. Considerate, quod non propter
potum, sed propter pomum homo primitus mortem
invenit. Esau non propter gallinam, sed propter lenticulam
primatum suum perdidit. Scio enim Noe
omne genus carnis quod cibo esset visum, manducare
concessum esse: Eliam cibo carnis refectum legimus;
Joannis mirabilem abstinentiam praedicamus Sic nos
<pb n="1291"/>
facere debemus, sed non sicut Esau lenticulae concupiscentia
deceptus, non sicut David propter aquae
desiderium reprehensus <note>(II Reg. XXIII, 55)</note>: sed sicut
Rex noster, qui non de carne, sed de pane tentatus,
tentatorem superavit teterrimum. O magna et admirabilis
abstinentiae virtus, per quam homines filii Dei
excelsi efficiuntur, per quam vitia expelluntur et daemones,
per quam non solum animarum salus agitur,
sed etiam corporum sanitas possidetur, Ecce enim,
fratres, concupiscentia carnis qualis et quanta est.
Ipsa enim fomentum et mater aliarum voluptatum est;
quia qui bene comedit, libidines carnis frequenter sentit,
dormire quaerit: inde verbositas et rixae quae sunt
opera carnis: inde consumptio pecuniae. Nolite ergo,
fratres, diligere mundum, quia in eo summa concupiscentia
est carnis. Sed quid aliud nisi concupiscentia
oculorum, o fratres mei? Fecit enim Deus nobis oculos
videntes, qui fecit magnalia, ut toto corde eum laudemus,
plorantes si qua mala fecimus. Ecce in miseria
sumus, et in miseriis non ridere, sed flere debemus.
Cum enim nascitur puer, non ridet, sed plorat.
Quare plorat, nisi quia voce testatur et confitetur plorando,
se ad miseriam devenisse? Nascuntur enim
filii Adam ad laborem et dolorem, quia jugum grave
positum est super filios Adam a die exitus de ventre
matris eorum, usque in diem sepulturae eorum. Non
igitur ridere, sed flere debemus, attendentes et scientes
quod Dominum nunquam risisse, sed flevisse legimus.
Sed quomodo fleamus peccata, quomodo elevemus
oculos ad montem unde veniat auxilium, audiamus
Joannem. Quid enim dicit, nisi quod <hi>omne
quod est in mundo, est concupiscentia oculorum?</hi> Concupiscentia
oculorum dicitur; quia per oculos desideria
auri et argenti, possessionum et cunctorum terrenorum
intrinsecus animae intimantur. Ideo summe
custodiendus est oculus, quia janua cordis est et nuntius.
Nam claude oculum, et voluntas habendi non
erit; cesset voluntas, et ecce infernus clauditur. Ecce
enim, fratres, quot mala per oculos fiunt, tot bona
per eosdem possunt adipisci. Si enim David oculos
clausisset, feminam non vidisset, adulterium non
commisisset. Si Judas pecuniam non vidisset, Magistrum
minime tradidisset. Et si Sodomitae oculos clausissent,
juvenes non vidissent, nec periissent. Claudamus
igitur oculos ne videant vanitatem; custodiamus
januam cordis nostri, ne latro qui quotidie procurat
intrare, veniat, et cuncta bona valeat depraedari.
Claude enim oculum, et amittis vitium; claude januam,
et latronem occides; claude oculum, et voluntas
non erit habendi; claude oculum, et infernum
clauseris in aeternum. Licet tamen multi caeci mali
sint, sed pejores eos fore non dubitamus, si haec quae
mundi sunt viderent. Ipsa enim visio causa cupiditatis
est, et principium appetitus. Claudamus ergo januam,
ne mors intrare possit per fenestras nostras.
Quid enim aliud in mundo esse legimus, nisi superbiam
vitae? O superbia cunctarum virtutum noverca,
quis te creavit, quis te ad nos misit, quis te ad conventum
divitum et pauperum tam miserabiliter introduxit?
Scio quod Deus te non fecit, nec te ad nos
misit, nec ad conventum monachorum pauperum vel
divitum introduxit, nec te, dum carnem assumpsit,
assumere voluit; sed tua inimica humilitate dignatus
est habitare inter bovem et asinum, et subditus esse
voluit Mariae et Joseph. Quid ergo agis inter nos?
Nam te natura non ostendit, qua uno modo generantur,
uno modo vivunt et moriuntur omnes. Quid ergo
agis inter servos Dei? Quid ostendis eis? Cur eos inflas?
Cur inflare eos demonstras? Nosti quod eis aeternam
vitam praestare non poteris. Quid eis demonstras
propter quod eleventur super astra coelorum,
cupientes esse sicut Deus, et super eum ascendere
vellent, si possint? O superbia, noverca virtutum,
mater vitiorum, porta inferni, magistra erroris, caput
diaboli, vitiorum principium, quid inter homines
facis, quid eis promittis, quod te tantum diligere demonstrant?
Ecce amatores tui tam cito de altitudine
<pb n="1292"/>
cadunt. Ecce enim Nabuchodonosor, quem tantum diligere
videbaris, et tantum te diligebat, tam fortiter te
adstrinxit, ut credere eum faceres, quia nullus eo
major esset in orbe: et ecce mox deflectitur et cadit,
et demergitur in profundum, et quasi bos fenum comedit.
Ecce quid accidit te diligentibus? Sed te non
amantes de stercore penitus elevantur, et collocantur
cum principibus populi Domini, solium gloriae, honoris
et dignitatis tenentes in scientia. Eia ergo, fratres;
discite humilitatem habere, discite superbiam
conculcare, discite et eam devitare. Velut mortem
eam conculcare, o quam difficile divitibus, o quam
poenosum, o quam meritorium! Estote ergo pauperes,
si vere humiles esse cupitis. Nam destructis divitiis et
conculcatis, faciliter sancta perfectaque humilitas acquiritur,
cum quibus vere poterunt habitare. O divitiae,
dulcissimae et suavissimae hominibus insipientibus
apparetis: sed omni veneno mortaliores estis
omnino. Venenum enim quis sumere poterit, nisi fuerit
aliqua dulcedine copulatum? Sed commixtum dulcedini,
faciliter sumitur: sic enim qui recipit, moritur.
Sic qui divitias amat, dulcedinem videtur gustare:
sed ecce mors inter divitias latens, hominem
superbum et elatum, divitem, inflatum aggreditur;
et aggressus occiditur, et occisus ad infernum perducitur.
Ecce quantum prosunt nobis divitiae mundi hujus,
per quas occidimur, per quas mutamur quotidie,
per quas insidiamur frequenter, per quas elevamur
in vanitatem, per quas veneramur mendaciter, per
quas animam superbam ad infernum diabolus semper
exspectat conducere. Tollite ergo, fratres mei,
divitias, ut facilius tollatis superbiam; tollite divitias,
et infernus non erit. Date eleemosynam, et omnia
munda dabuntur vobis. O fratres mei, an ignoratis
quod pauperibus non dare, tulisse est? Et merito
quando quis potest esurientibus subvenire; si non pascit,
merito vitam exstinguit, et eos mori permittit.
Pudeat et erubescat christianus tollere pauperibus,
quibus jubemur semper offerre. Ultra omnem iniquitatem
est divitem velle fieri de exiguitate pauperum
vel viduarum. Itaque, fratres, amanda sunt honesta
lucra, sed horreantur damnosa compendia. Nullus
audeat inde tollere, ubi debeat collecta dispergere.
Addendo perdit, qui retinendo collegerit: paupertatem
potius ad se trahit, qui paupertatem se exigentium
pecunia non repellit. O fratres mei, veniet dies
illa, veniet, et non tardabit, quando nobis dicetur, <hi>Esurivi, et non dedistis mihi manducare:</hi> 
 et ultimo dicetur
illis, <hi>Ite, maledicti, in ignem aeternum <note>(Matth.
XXV, 42, 41)</note>
          </hi>. O fratres, si in ignem mittentur illi
qui non sunt elargiti, nec quae cum labore lucrati
sunt pauperibus donaverunt; quid dicetur illis qui
aliena rapere non timuerunt? Cum diabolo ardent,
qui nudum non induerunt; ubi putamus arsuros qui
viduas et orphanos spoliaverunt? Non ergo spoliare
debemus pauperes, ut denudati abundemus in superbia
vitae; sed eleemosynas dare, ut pauperes et humiles
simus, non differamus. Sed haec non solum facere
nobis sufficit, sed et proximum etiam ad haec inducere
festinemus, dicentes potestatem habentibus et
terrarum rectoribus, quod non solum eleemosynam
porrigant, sed et quod regna sua in pace custodiant:
scientes, quod remota justitia, regna latrocinia efficiuntur.
Multi enim sunt rectores, sed pauci justitiae
amatores invenientur. Nam cum quaesitum fuisset a
Socrate ridente, cur sic fortiter rideret; respondit.
Video magnos latrones ad suspendium duci facere
parvos: et alta voce clamasse refertur, O quam digniores
estis suspendi, qui in cathedris et domibus
habitatis, latrocinia majora committentes, quam qui
in silvis cum tremore quotidie demorari videntur!
Quapropter, fratres, nolite rapere, nolite fenerari, ut
abundetis in superbia vitae. Sed divitiae si affluant,
nolite cor apponere; sed dispergite eas, ut humiles
sitis, et imitari valeatis illum qui sequentibus se dicet, <hi>Venite, benedicti Patris mei, possidete regnum quod
vobis paratum est ab origine mundi 
 <note>(Ibid., 34)</note>
          </hi>. Amen.</p>
</div1>

<div1>
        <head>SERMO XXXII. AD LEPROSOS, UT PATIENTIAM TENEANT.</head>

<pb n="1293"/>
<p>Fratres mei dilectissimi, scio quod percussit vos
Deus, et leprosi facti estis usque ad diem mortis vestrae.
Ideo obsecro vos in Domino nostro Jesu Christo,
cujus pretioso sanguine redempti estis, ut non
deficiatis in tribulationibus quae sunt pro gloria vestra:
scientes, quod per carnis afflictionem, mentis
infirmitatem occidimus. Spiritus enim deficit, dum
misera caro gaudendo quiescit. Ergo si paupertas urgeat,
si luctus moestificat, si stomachus doleat, si
pectus vel venter infletur, si totius corporis dolor vos
inquietat, si calamitas vos undique vexat; semper
vos laetificet in omnibus laboribus et periculis vitae
hujus amor vester in Deum, et pia patientia, et certa
spes supernorum. Despiciamus ergo divitias corde,
et erimus locupletes. Despiciamus inimicorum supplicia,
et erimus semper victoriosi. Despiciamus corporis
sanitatem, et aeternam quietem et sanitatem
recipiemus. Igitur vobis infirmantibus et languentibus
patientia summe necessaria est. Nullus enim
beatus esse poterit, nullus coelorum civis efficitur,
nullus amicus Dei constituitur, qui inter mala patiens
non inventus fuerit. O patientia, tu omnia vincis adversa,
non colluctando, sed sufferendo; non murmurando,
sed in omnibus gratias agendo. Ipsa enim patientia
est, quae faecem totius voluptatis abstergit: ipsa quae
limpidas animas Deo reddit: ipsa navis quae ad portum
cunctos suos amatores perducit. Ipsa est per
quam infernus clauditur, et paradisus aperitur suis
amatoribus. Ipsa est per quam omnis, et sine qua
nullus justificabitur. O si grave vobis est quia leprosi
estis, patientiam in cunctis habete. Elevate capita vestra,
et corde aspicite vulnera Salvatoris nostri in ligno
pendentis, poenas morientis, pretium redimentis,
cicatrices resurgentis. Quid aliud videre poterimus,
nisi caput inclinatum ad vocandum et parcendum,
cor apertum ad diligendum, brachia extensa ad amplexandum,
totum corpus expositum ad redimendum?
Haec quanta sint, cogitate vos qui doletis: haec
in statera vestri cordis appendite, ut totus vobis figatur
in corde, qui pro vobis totus fixus fuit in cruce. Et
quid plura Salvator noster pro nobis sustinuit, quid
plura patienter portavit. Tota enim vita sua plena
fuit dolore; et tandem ad crucem perveniens per
passionem, ludibriis exponitur qui est vere palma victoriae,
spinis coronatur qui spinas peccatorum venit
confringere, ligatur qui sine labore et poena solvit
compeditos, ligno suspenditur qui erigit elisos, aceto
potatur fons aeternae vitae, disciplina caeditur, vulneratur
salus, vita moritur. Occidit ad tempus vitam
mors, ut in perpetuum a vita occideretur mors. Ecce,
fratres, Christi patientia, ecce Christi bonitas et clementia.
Et si placet etiam plura audire, possumus et
adhuc plura de Christo praedicare. Non igitur taedeat
vos audire. Nam et si fatigaremini, vobis non amplius
praedicarem. Cupio enim consolari vos, et non tristari.
Nam si taedium est, dicite: si vero gaudium, audite.
Ecce enim venit Salvator regens sidera, et sugere voluit
ubera. Ipse qui panis est esurire voluit, ipse fons
sitire, ipse lux dormire, ipse quies fatigari, ipse veritas
occultari, ipse judex vivorum et mortuorum a
mortali judice condemnari, ipse justitia ab injustis
judicari, ipse unitas mutari. Nihil enim tam salutiferum
nobis est, quam quotidie cogitare quanta pro nobis
pertulit Deus et homo. Ecce enim Salvator passus
est, leprosus in cruce factus est, patiens factus est,
nobis relinquens exemplum, ut sequamur vestigia
ejus. Quod si feceritis, non solum infirmitatem non
moleste portabitis, sed cum propheta clamare voce
et opere non desistetis: <hi>Deficiat in dolore vita mea, et
anni mei in gemitibus <note>(Psal. XXX, 11)</note>
          </hi>. Sed dicetis, O
quam grave, o quam inhumanum, o quam forte est
inter homines habitare non posse! Ecce enim separati
<pb n="1294"/>
sumus ab urbibus, gentes nos spernunt, parentes
nos odiunt, consanguinei fugiunt, amici nos deserunt,
separati sumus a castris, ac si ex hominibus nati non
essemus. O fratres mei, attendite patienter, et nolite
turbari; nam verum est quod dicitis, sed nolo vos
ignorare quod legitis: ait enim Dominus Moysi, <hi>Non
habitabit in domo mea plenus lepra <note>(Levit. XIII, 46)</note>
          </hi>.
Cur ergo turbamini, si inter homines habitare non
potestis? Numquid mundi cives hoc praestare nobis
potuerunt? Numquid domum Dei vobis aperire potuerunt?
Numquid per eorum conversationem efficiemini
meliores? An ignoratis quid dictum fuerit sancto viro
Antonio, Si cupis salvari, fuge homines, fuge mundum
et pompas ejus? Cur ergo turbamini, si inter homines
conversari non potestis? Ecce enim sanctus
Job justus, sapiens, dives, rectus et timens Deum, et
tamen leprosus efficitur; tamen non conqueritur,
extra castra projicitur, ab hominibus despicitur et
deseritur. Ab uxore blasphematur; tamen non conqueritur,
nec labiis suis contra Deum mortaliter locutus
est, considerans aliam vitam cito esse venturam.
Non ergo turbemini, sed considerate quia propter
peccata vestra percussit vos Deus, vel ut examinet
vos. Ecce enim Maria, quia murmuravit in fratrem
suum Moysen, leprosa est facta. Azarias rex, quia
praesumpsit, leprosus factus est: et Giezi, quia simoniam
commisit, et Naaman, quia se glorificavit. Vos
etiam quandoque modo percussi estis, patientes estote,
et gratulanti animo suscipite illam; ne pariter hic
et in futuro aeterna tormenta patiamini. Confortamini
ergo, et nolite timere. Ego vobiscum esse credidi tertia
die Paschae: sed quia Valentinus noster migravit
a saeculo, propterea vobiscum esse non potui. Sed
nunc fractis argenteis vasis de bonis ecclesiae Hipponensis,
vobis in necessitatibus et pro captivis providere
volui. Consoletur autem nos Deus, qui suos consolatur
in omni tribulatione. Amen.</p>
</div1>

<div1>
        <head>SERMO XXXIII. DE DETESTATIONE EBRIETATIS, CUM TERRIBILIS CASUS ENARRATIONE.</head>
<p>Non miremini, fratres charissimi, si hodie ter sermonem
Deo auxiliante perfecero. Accidit hodie terribilis
casus, ut omnes audistis, propter quem non
solum ad ecclesiam Hipponensem omnes antiquiores
habere volui, sed etiam omnes feminas et infantes in
unum congregari praecepi. Quibus congregatis, cum
dolore et anxietate vobis enarrare intendo, antequam
pateat in plebe, quid accidit praeclarissimo civi nostro
Hipponensi Cyrillo. Ecce enim, ut scitis, potens erat
inter nos opere et sermone, et fere dilectus ab omnibus.
Filium, ut scitis, habebat, et eum unicum possidebat:
et quia unicus erat, eum superflue diligebat
et supra Deum. Ideo superfluo amore inebriatus,
filium corrigere negligebat, dans etiam potestatem faciendi
omnia quae placita essent illi. O dolosa libertas!
o grandis filiorum perditio! o paternus amor
mortiferus! Ecce filios se dicunt diligere, quos jugulari
procurant. Dicunt eos amare, quibus jam suspendia
parant. Dicunt patres filios se nutrire; sed ecce
jam pater et filius ambo in foveam cadunt. Quare pater
cum filio cadit in foveam, nisi quia pater caecus
est, quia malus, et quia salutem suam et filiorum suorum
videtur negligere? Quo et quo modo pater haec
neglexerit, nisi quando filio libertatem donavit,
quando eum corrigere neglexit, quando virgae pepercit,
quando ei semper serenam faciem demonstravit?
Cupitis audire nunc quomodo pater et filius in foveam
cadunt? Licet enim sciatis, tamen quia necesse est
ut vos quamdiu vivitis timeatis, ideo quae hodie facta
sunt iterum dicere non erubesco. Ecce enim Cyrillus
vester filium habebat ut scitis, quem corrigere negligebat,
et luxuriose vivendo consumpsit partem bonorum
<pb n="1295"/>
suorum: sed ecce hodie ebrietatem perpessus,
matrem praegnantem nequiter oppressit, sororem
violare voluit, patrem occidit, et duas sorores vulneravit
ad mortem. O magna diaboli dominatio! patrem
quem post Deum revereri debebat, occidit;
matrem a qua portabatur, praegnantem oppressit;
sorores quas tenerrime diligere debebat, voluit violare,
et duas vulneravit ad mortem. O dolorosa ebrietas,
omnium malorum mater, omnis luxuriae soror,
omnis superbiae pater! O ebrietas tu mentem caecas,
judicio recto cares, consilium nullum habes, blandus
daemon es, venenum dulce es, peccatum suave es. O
ebrietas, numquid non per te inflatur stomachus?
numquid non per te putrescit anhelitus? numquid
non oculos caecas? numquid non cuncta membra debilitas?
numquid non mortem acceleras? numquid
non bursam evacuas? numquid non dominium recipis
ab homine? numquid bestialem et irrationabilem te
diligentem tecum ducis? O ebrietas, discant te diligentes
agnoscere, discant te devitare, iterum discant
te devitare, discant te velut mortem effugere; quoniam
qui te dilexerit, regnum Dei non consequetur.
Ergo, o fideles, abstinete, et nolite inebriari vino.
Non enim sufficit abstinere: sed abstinentes alios
abstinere doceatis, docentes quomodo Lot inebriatus
cum filiabus jacuit; Samson etiam vino repletus per
meretricem inimicis traditur. Audite, fideles, audite
Isaiam dicentem, <hi>Vae, qui consurgitis mane ad ebrietatem
sectandam, et potandum usque ad vesperam, ut in
vino aestuetis <note>(Isai. V, 11,)</note>
          </hi>! In veteri etiam Lege praeceptum
erat, quod sacerdotes cum ingrederentur
templum ministrare Domino, omnino non vinum biberent.
Si ergo hoc erat, dum templum tantum ingrederentur;
et quid nos miseri facere debemus? O
quam plures sunt ex vobis qui prius tabernam visitant,
quam templum; prius corpus reficiunt, quam
animam; prius daemonem sequuntur, quam Deum?
O fideles non fideles, quid vobis cum vino? Numquid
vinum factum est ut deficiatis maledicentes nomen
Domini? Abstinete ergo a superfluo potu, ne rebelles
efficiamini. Quamdiu enim Adam abstinuit, tamdiu
obediens fuit, tamdiu bonus, sanctus et justus
permansit. Sic et Elias tamdiu miracula fecit, quamdiu
pane et aqua refectus est: sed postquam carnes
comedit, et vinum bibit in saturitate, miracula non
legitur fecisse. Eia ergo, fideles, casum superius
assignatum inter caetera considerantes Deum timete,
et timentes eum ferventer rogate, ut ab his et ab
omnibus malis liberet nos semper. Amen.</p>
</div1>

<div1>
        <head>SERMO XXXIV. DE DUOBUS GENERIBUS HOMINUM MUNDUM DERELINQUENTIUM QUI SANCTO LOT ET UXORE SUA DESIGNANTUR.</head>
<p>Audistis, fratres charissimi, quod Lot nepos Abrahae
inter pessimos Sodomitas et Gomorrhaeos sancte
et juste moratus est. Quas civitates volens subvertere
Dominus, ad servum suum Lot Angelos misit, ut cum
malis non periret. Qui cum exiret, dixerunt ei Angeli. <hi>Salva animam tuam 
 <note>(Gen. XIX, 17)</note>
          </hi>. Uxor vero Lot
quia retro respexit, mox mutata est in statuam salis.
Igitur, fratres mei, quaecumque scripta sunt, ad nostram
doctrinam scripta sunt, ut inde fructum aliquem
capiamus. In Lot enim et uxore sua duo genera hominum
designantur, scilicet mundum derelinquentium:
quorum unum perfecte deserit, aliud quoque
tepide et respiciendo retro venit ad mortem. Sodoma
quoque, quae caecitas vel muta vel asperitas interpretatur,
mundus est, in quo sunt homines muti et caeci,
ad quos mittuntur sancti Angeli et sancti praedicatores,
ut dicant, <hi>Salva animam tuam,</hi> et in monte te
salvum fac. Fugere enim Sodomam, quid aliud est,
<pb n="1296"/>
quam incendium libidinis, luxuriae, superbiae et avaritiae
fugere? Quibus et praecipimur non retro respicere,
quia victor mundi et montem sanctae religionis
ingressus, non debet retro respicere. Quare? Quia
melius esset viam veritatis non agnoscere, quam
post agnitam retro abire. Quid est dicere, nisi quod
melius esset, quod in vita saeculari et laicali mansisset,
quam postmodum solitariam vitam desereret?
Apostatare enim nequam est, mortale est, cum damnatione
semper vivere est. Tales enim feminae et
uxori Lot comparantur, quia morientes, retro aspicientes,
convertuntur in statuam salis. Lot praecipitur
ut in montem se salvum faciat, per quem contemplativa
vita designatur. Tu vero, homo, ascende in
montem poenitentiae, ascende in montem divinae contemplationis.
In hunc montem te salvum fac, in hunc
montem volando transmigra sicut passer, et ibidem
salva animam tuam curis et saeculi dignitate denudatus.
Sic enim fecit gloriosus ille adolescens Nathanael,
de quo legitur: ait enim, <hi>Magister, quid faciam,
ut habeam vitam aeternam?</hi> Cui Dominus: <hi>Si vis
ad vitam ingredi, serva mandata.</hi> Cui adolescens: <hi>Quae
sunt mandata?</hi> Cui Dominus: <hi>Diliges Dominum Deum
tuum ex toto corde tuo, non homicidium facies, non
adulterabis, non facies furtum, non falsum testimonium
dices, honora patrem tuum et matrem tuam, et proximum
tuum sicut te ipsum.</hi> Haec omnia ad tuam viam
pertinent. Cui dixit adolescens: <hi>Domine, haec omnia
custodivi a juventute mea:</hi> quid mihi deest? Cui Dominus: <hi>Si vis perfectus esse, vende omnia quae habes,
et da pauperibus, et sequere me 
 <note>(Matth. XIX, 16-21)</note>
          </hi>.
Et secutus est Jesum adolescens ille, et nunquam
retro postmodum respiciens, reliquit patrem et matrem
et uxorem, filios et sorores, et animam suam.
Tunc prudens adolescens montem Dei ascendit, Sodomam
et Gomorrham reliquit, incendium libidinis
fugit, curam saeculi suffocavit, et montem summae
contemplationis ascendens, emit in agro thesaurum
absconditum, charum eum tenens in vita sua. Similiter
hoc idem fecit Petrus, quando voluntarie omnia
deseruit, omnia relinquens, et secutus est Jesum. Sic
et Maria illa Lazari soror, cum Lazaro fratre suo et
Maria virgine prudentissima, quando omnia vendiderunt,
et pretium ante pedes Apostolorum posuerunt.
Sic et Eliae facere placuit, et Joanni Zachariae filio,
quando eremum intraverunt. Sic et Paulus cum Antonio,
quando annis multis eremum coluerunt. Sic
et fratres mei, qui sanctorum patrum vitam et exempla
imitari et sequi voluerunt. Numquid nos etiam
hoc idem optamus? Etenim in saeculo sumus: semper
tamen, ut incoepimus, vobiscum in solitudine esse
desideramus, et ostendimus opere, quando episcopali
Ecclesia gravati non fuimus. Eia ergo, fratres, pro
Deo jugo Dei submissi estis, ut sublata licentia peccandi
catena obedientiae in proposito bono retineri
possitis. Sed attendite, fratres mei et laetitia cordis
mei, quod nihil proficit bene operari ex coactione,
nisi ex voluntate libera faciatis. Qui enim bene faciunt
coacte, Deo non sunt accepta quae faciunt, et
Simoni Cyreneo, quem Judaei angariaverunt ut crucem
Christi portaret, optime comparantur. Ecce enim
Simon crucem portat cum dolore, quia non libenter
portat; angariatur, sed non moratur in ea: ideo non
perseverando fugit, et sine fructu a cruce recedit:
quia nihil boni dicitur, nisi usque ad mortem in bono
perseveretur. Sic et nos crucifigamus corpora nostra
verberibus, vigiliis, abstinentia escae et potus. Sed
timeo ne coacti hoc agamus, et macerantes
mundo saltem voluntate vivamus. Ideo, fratres, in
hunc montem obedientiae ascendamus, et quod Deo
promisimus, attendamus. Nihil est enim majus obedientia,
nihil pejus inobedientia. Adam periit, quia
inobediens fuit: Christus resurrexit, quia Patri obedivit.
<pb n="1297"/>
Jonas inobediens a pisce absorptus est. Saül
inobediens a daemone correptus est. A qua correptione
liberet nos ipse Christus, ut digne ad montem
contemplationis volare possimus. Amen.</p>
</div1>

<div1>
        <head>SERMO XXXV. AD JUDICES, UT CAVEANT, NE ODIO, AMORE, PRETIO, PRECIBUS, VEL TIMORE CORRUMPANTUR, CAETERAQUE VITIA DECLINENT, ET JUSTITIAM SERVENT.</head>
<p>Rogatus a vobis, o judices, licet cum Fortunato
Manichaeorum presbytero longa disputatione gravatus,
sermonem vestra dilectione devictus facere,
Deo auxiliante, non distulimus. Ecce enim nunc congregati
estis in domo episcopi, convenistis omnes in
unum, non ut sophismata audiatis, non ut poetarum
curiositatem intelligatis, non ut beatos vos esse praedicem;
sed solum ut quid pro vestra salute necessarium
fuerit audiatis, et audientes operibus adimpleatis.
Vos enim reputati estis ab hominibus duces populi,
judices terrae, orphanorum patres, viduarum
mariti, justitiae zelatores, reipublicae amatores. Cavete
ergo, ne corrumpamini odio, amore, pretio, precibus
vel timore. Decet igitur judices non solum quod
diximus adimplere, sed cum Dei adjutorio calcare
superbiam, abominari luxuriam, abhorrere falsitatem,
despicere avaritiam, quae noverca dicitur esse
et summa inimica justitiae. Ipsa enim est quae patrem
nescit, matrem ignorat, amicos perdit, et se ipsam
relinquit. Decet igitur judices non avaritiam, sed largitatem
sectari, et amare parvulos, pusillis et orphanis
faciem serenam non solum verbo, sed opere demonstrare.
Non enim avertere faciem debent a paupere,
nec priores dedignentur conservare fideles, nec
cervicem erigere debent quosdam despiciendo: scientes,
quod moritur pariter doctus et indoctus. Decet
igitur judices gratiam, quam divinitus receperunt,
sollicita mente custodire, fidem ostendere, zelum rectitudinis
conservare. Decet etiam judices clementiae
esse cultores, detestatores saevitiae, cunctis benignos,
ad iram tardos, ad misericordiam festinos, in adversis
firmos, in prosperis humiles et cautos, et quibuscumque
dignitatibus sublimatos se ipsos agnoscant,
et caveant, ne suos inferiores despiciant. Decet etiam
judices sapientes esse, et in lege doctissimos, ne dicere
valeant, tanquam legem sanctam ignorantes,
bonum malum, et malum bonum. Decet etiam judices
plus Deum timere, quam alii homines; plus de salute
animarum curare, quam corporis; plus honorem Dei,
quam marsupia plena diligere. Sed vae vobis, o judices,
vae vobis in aeternum et ultra; quia non est in
vobis veritas, non misericordia, non pietas, non justitia,
nec scientia Dei potest in vobis inveniri. Quid
enim inter vos regnat? Avaritia, mendacium, clamor,
apparentia, perversio sacrae legis, dicentes malum
bonum, bonum malum. Ecce acceptio personarum.
Non est enim veritas in vobis. Diminutae sunt a vobis
veritates. O patres pauperum, o vere non patres, sed
praedones! Quare non patres? Quia ubique per vos
opprimuntur, nec est qui misereatur pupillis Dei: sed
si dives locutus fuerit, mox tacuistis, causas suas
usque ad nubes perduxistis. O judices scientiam et
justitiam mundi amantes, attendite quid agitis. Nam
scientia mundi pleni estis, et in ipsa moriemini. Quae
est enim scientia mundi, nisi thesaurum congregare,
lucrum terrenum acquirere, decipere proximum, mentiri,
jurare, justitiam caute pervertere, et similia in
cunctis agere? Ista enim est sapientia hujus mundi.
In istis fere quasi tota vestra vita consistit; et ideo
attendite qui judicatis terram, quod sapientia hujus
mundi stultitia est apud Deum. Sed dicitis, O episcope,
hanc scientiam non amamus, furtum non committimus,
proximum non decipimus nec offendimus.
Quare? Quia nihil aliud recipimus, nisi quantum nobis
donare voluerit. Ego autem dico vobis, quod tantum
fecistis, quantum facere potuistis. Non plus vobis
<pb n="1298"/>
fuit datum; ideo non plus recepistis. Quantum
potuistis, fecistis. Leves causas magnas fecistis. Nam
etsi vi non rapuistis, et proximum in via non depraedati
fuistis; latrones tamen esse potestis. Latro enim
timet malum, et ubi non potest, non facit; et tamen
latro est. Deus enim cor interrogat, et non manum.
Lupus enim frequenter venit ad ovile, et quaerit rapere
oves, quaerit lacerare, quaerit devorare. Vigilant
tamen pastores, latrant canes; et sic lupus timendo
fugit. Numquid non tamen lupum non esse dicimus?
Absit. Sic et vos facitis quantum potestis: si plura
possetis, plura faceretis. Eia igitur, o judices; attendite,
ne cum falsis judicibus Susannae confundamini.
Suscitabit enim Dominus spiritum Daniel, et ponet
spiritum ejus, et sapientiam pueri sui Danielis in
mentem alicujus juvenis, et sicut fecit in Susannae
judicibus, confundet omnes falsos testes cum judicibus;
et tunc scient quid profuerit sibi sua scientia.
Considerate ergo, o judices terrae, quid per Oseam
servum suum Deus loquatur. Ait enim: <hi>Visitabo populum
meum, et judices, et vias eorum, et cogitationes
eorum reddam eis <note>(Osee IV, 9)</note>
          </hi>. O quam horrendum est
incidere in manus Domini! O quanta ultio, o quanta
miseria malis erit in die novissimo! Expellentur enim
mali mercatores, falsi judices de domo Domini, exsulabunt
a domo Dei, expellentur a paradiso, et ibunt
in locum ubi semper erit fletus et stridor dentium.
Ideo attendite ad consilium meum, aperite cordis
portas. Surgite qui dormitis, legite Isaiam prophetam,
sequimini eum; non cras, sed hodie; non tamen
hodie, sed et nunc. Ait enim Propheta: <hi>Derelinquat
impius viam suam, et vir iniquus cogitationes
suas, et revertatur ad Dominum, et miserebitur ejus,
quia misericors est <note>(Isai. LV, 7)</note>
          </hi>. Currite, judices, ne
judicemini, ad patrem misericordiae; quaerite veniam,
reddite quod recepistis illicite. Quaerite veniam, quoniam
prope est omnibus invocantibus eum in veritate.
Ipse est qui sanat contritos corde, et humiles spiritu,
et corde tribulatos salvabit. Ambulate dum lucem habetis,
dum dies est. Ecce, o judices, veniet jam nox:
quia venit jam mors, in qua non erit licitum ambulare.
Cogitate quid estis, quo ituri estis. Parentes
enim vestri praedicant mortui, sepultura clamat, infernus
ululat, daemones exspectant, sacerdotes praedicant:
quid superbis, terra et cinis? O judex qui
Deum non agnovisti, dum juxta tumulos patrum tuorum
transis, scias quod mortui clamant, <hi>Terra es, et
in terram ibis <note>(Gen. III, 19)</note>
          </hi>. Homines enim fuerunt,
sicut et vos divitias possidendo. Ubi modo ipsi sunt,
sic et nos erimus. Ubi superbia eorum, ubi conscientia,
ubi cathedra magistralis, ubi honor discipulorum,
ubi indumenta serico et pelle decorata? O cinis et
pulvis! o judex, quid es et quid eris, considera Non
ergo tardes converti ad Deum, et ne differas de die
in diem. Subito enim venit ira ejus, quia juxta est
dies perditionis, et adesse quidem necesse est, et festinant
tempora. Nemo ex vobis tamen desperet, nemo
diffidat de Dei misericordia. Sed attendite quia
nulla culpa tam magna est, quae non habeat veniam.
Et ne aliquis desperet, Mariam illam peccatricem,
dominam luxuriae, vanae gloriae matrem, sororem
Marthae et Lazari in exemplum assumite, quae postmodum
Apostolorum apostola meruit nuncupari. Adjuvet
autem nos ipse Deus et homo, qui pro nobis
nasci et mori dignatus est. Amen.</p>
</div1>

<div1>
        <head>SERMO XXXVI. AD PRESBYTEROS SUOS, MALAM VITAM EORUM REPREHENDENS.</head>
<p>Fratres charissimi, ut novit Charitas vestra, oportet
manum mundam esse, quae polluti vasis maculas
debet purgare; ne polluta deterius possit coinquinare,
cum sordida sordidum tractat. Propterea, sacerdotes
altissimi Dei, vobis dicitur, <hi>Mundamini qui fertis
vasa Domini <note>(Isai. LII, 11)</note>
          </hi>. Vos enim estis qui vasa
Domini. ferre debetis, quibus datum est nosse mysteria
<pb n="1299"/>
regni Dei. Vos estis sal terrae, lux mundi, lucerna
accensa, civitas in monte posita, columnae templi,
lignum scientiae in medio paradisi positum, patroni
et rectores terrae, Angelorum et paradisi cives,
Prophetarum filii, Patriarcharum cognati, Apostolorum
successores. Mundamini ergo, ut digne cum patribus
ferre possitis vasa Domini: vasa enim non
solum aurea et argentea, sed etiam illa pro quibus
redimendis Dominus mori dignatus est. Propterea
attendat Charitas vestra, quales esse debetis, ut digne
vasa Domini portare possitis. Ait enim Apostolus: <hi>Oportet episcopum sine crimine esse, tanquam Dei dispensatorem,
non protervum, non iracundum, non vinolentum,
non percussorem, non turpis lucri appetitorem <note>(Tit. I, 7)</note>
          </hi>.
Haec autem non solum ego episcopus servare
debeo, sed et vos una mecum, Deo auxiliante,
servare debetis. Per omnia sine crimine sicut episcopum,
ita jubet esse presbyterum, id est, irreprehensibilem,
ut non quaerat uxores, non divitias, non honores,
ne saecularis dicatur. Non enim debet qui
animarum curam gerit, transire de domo in domum,
non frequentare forum cum rusticis, non mercantias
acquirere, non commatres procurare, non ligonizare,
non tabernas intrare, non discurrere, nisi necessitate
compulsus. Sic enim facientes irreprehensibiles
sunt apud homines. Sic enim vasa Domini digne portare
poterunt. Sed si contrarium fuerit, quod Dominus
avertat, quomodo poterit auferre malum de medio
ovium, si in delicto similiter simili corruerit vel majori?
Non enim talis dispensator dicitur, sed potius
dissipator. Aliud est enim dispensator, et aliud dominus.
Dispensator enim servus est. Non enim licet
dispensatori percutere servos, non occidere, non
iracundiam portare: quia Dominus ejus humilis, benignus
et misericors est. Non ergo licet dispensatori
furiosum esse. Nihil enim fetidius, nihil damnosius,
nihil levius, nihil turpius in pastore furiositate.
Attendat igitur pastor, attendat et dispensator, quid
legitur: <hi>Servum Dei non oportet rixari, sed humilem
ad omnem esse, patientem, doctorem, in mansuetudine
erudientem eos qui contra moneant <note>(II Tim. II, 24, 25)</note>
          </hi>.</p>
<p>Discant ergo pastores, si offenduntur, patientes
esse. Et ut ego patientiam merear, oportet presbyteros
etiam non solum abstinere a rixis, sed ab
ebrietate cavere. Non enim licet clerico extra horam
bibere, vel aliquid manducare, vel de domo in domum
transire, et prandium vel coenam ordinare. Attendite,
presbyteri mei, attendite, et si veritatem dico, nolite
turbari. Nam valde despicitur clericus, qui saepe vocatus
ad prandium non recusat, etiam necessitate
aliqua compulsus. Saepe enim in coena vel prandio,
ubi magna existit multitudo, rixae et ebrietates nascuntur,
et ea quae sunt opera carnis. Ideo summe
cavere debet clericus, ne extra domum suam vel
episcopi prandere audeat, vel in eadem etiam audeat
saecularibus praeparare. Quid enim aliud habere debemus,
nisi quod turpis lucri appetitores non simus?
Omne enim lucrum remotum a presbyteris esse debet.
Nam non saeculi, sed eorum quae Dei sunt, negotiatores
sumus. Saeculares ad nos venire non possunt,
numquid vel intelligere? Absit. Sermonem nostrum
audire voluistis, et dimisso dentium dolore volui habere
vos; non ut bonos vos esse audiatis, sed ut
veritatem loquendo vestram miseriam intelligatis.
Quid enim estis? Dicetis, Pastores sumus. Ego autem
dico quod pastores estis, et verum est quod dicitis.
Sed qui pastores vel quales, dicere non audeo, quia
simul vobiscum mendax. Omnes peccatores sumus,
omnes in peccatis nati et concepti sumus, omnes in
peccatis vivimus. Expedit tamen ut verum dicam,
quia episcopus sum, quia pastor sum, quia pro vobis
animam ponere paratus sum. Tacere igitur non debeo,
quia licet peccator sum, animam tamen pro
vestra salute ponere jam decrevi, jam me paravi.
Verumtamen dicam: et omne quod verum est, a
quocumque dictum, a Deo est, a Patre et Filio et
Spiritu sancto est, dicere expedit, non occultare.
<pb n="1300"/>
Nam si verum tacerem, essem vobis similis in cunctis:
quod nolo. Si ergo Deus mecum, quis contra
me? Numquid Fortunatus vel Arius cum suis insidiis?
Nam quia verum eis dixi, ideo in eremo insidias
mihi posuerunt, volentes me comprehendere et occidere;
et tamen Deus me liberavit. Libenter tamen
suscepissem martyrium, et etiam pro veritate mori
semper paratus sum. Audit ergo, rebelles; audite,
lupi rapaces; audite, vos derisores. Veniat etiam ille
sanctus Ezechiel, qui portam clausam viderat in domo
Domini <note>(Ezech. XLIV, 1)</note>, surgat et vobis aperiat visionem
quam vidit et palpavit. Dic dic, o sancte
Ezechiel, dic presbyteris meis: Ait sibi Dominus: <hi>Fili hominis, propheta de pastoribus Israel, dicque ad
eos: Vae pastoribus qui pascebant semetipsos. Nonne
greges pascuntur a pastoribus? Lac comedebatis, et lanis
operiebamini: quod crassum erat occidebatis, gregem
autem meum non pascebatis. Quod infirmum erat non
consolidastis, et quod aegrotum erat non sanastis. Quod
confractum est non alligastis, et quod abjectum est non
reduxistis; et quod perierat non quaesistis: sed cum
austeritate imperabatis eis et cum potentia. Et dispersae
sunt oves meae. Sed ego super pastores, requiram gregem
meum de manu eorum 
 <note>(Id. XXXIV, 2-5, 10)</note>
          </hi>. Ecce
quomodo de vobis queritur Dominus, quia non estis
pastores, sed lupi rapaces, quia omnia quasi quae
facitis, propter lucrum facitis. Non solum quae ecclesiarum
sunt quaeritis, sed et quae mundanorum. Ecce
enim discutiamus mentem, perquiramus veritatem.
Numquid missam cantare, numquid baptizare, numquid
mortuum sepelire sine pretio vel promissione
dignamini? Numquid non citius mortem divitum,
quam corporis salutem desideratis videre? Ecce quomodo
lupi estis, ecce quomodo omni simonia infecti
estis. O sacerdotes, quid agimus, quid sumus, cur
tantum dormimus? Ecce latro semel furatur, semel
fenus proximi tollit vel rapit: sed si capitur, blasphematur,
verberatur, furtum imponitur, et tanquam
latro judicatur ad mortem. O sacerdotes mei, si fenus
in laico crimen judicatur, si propter hoc mori debet
et condemnatur ad mortem; quid de vobis erit in die
novissimo? Quid de nobis faceret mundus, si super
nos potestatem haberet? Quapropter tenete justitiam,
nolite lucrum facere, sed habentes victum et vestitum,
contenti per omnia esse debetis. Sed qui celebrat
vel praedicat vel baptizat, ut inde lucrum acquirat,
bonis coelestibus de facto se privat. Ecce enim Romani
principes, quantum necesse eis fuerat de divitiis
suis, tantum recipiebant, aliud quoque pauperibus
erogabant, justitiam mirabilem conservabant in cunctis:
propter quae et alia bona quae faciebant et
observari volebant, meruerunt magnifico imperio
sublimari, et timeri a cunctis in orbe. Ecce enim
pagani erant, et stultissimum putabant pro Deo colere
crucifixum; et tamen Deum suum timebant. Et nos
qui nomen Christi in fronte portamus, quid aliud
quam simoniam et latrocinia quotidie procuramus?
Ego etiam infidelis eram, et non solum a Carthaginensibus,
sed a Romanis acutissimus reputabar a
cunctis. Copiosa turba circumdabat frequenter, et me
transire videntes et audientes manum ori suo ponebant,
civem Romanum tribunorum caput me fecerant,
et uxorem Pontiani filiam mihi aequalem paraverant.
 Audeo enim dicere, audeo hoc asserere, in nullo
me mutatum fuisse, omnia contemnens, cuncta quae
promiserant spernens, divitias abhorrens, civitatem
<pb n="1301"/>
caute relinquens, fugiens Mediolanum, uxorem
non quaerens, cogitans nihil pejus habere quam consortium
mulierum et societatem. Haec omnia servus
iniquitatum mearum facere nolebam: qui tamen
nunc servus Christi ea quae diximus, et majora tentor
habere frequenter. Nos autem, fratres, qui in
pugna semper sumus, licet tentemur ad mundum redire,
uxorari, negotiari, delicate vivere, cathedram
etiam ascendere; caveamus ne cum mundo damnemur.
Vos enim estis dii excelsi, in quorum synagoga
Deus deorum stare desiderat. Vos estis ejus vicarii,
qui vicem ejus geritis. Vos estis filii Excelsi omnes,
quibus datur potestas ligandi atque solvendi, aperiendi
etiam coelum, et infernum claudendi. Eia ergo, sacerdotes
Dei excelsi; aperite aures cordis vestri, quiescite
jam agere perverse, discite bene facere, pascite
oves verbo et exemplo, nolite eis coelum claudere.
Clauditis, dum non corrigitis; clauditis, dum male
vivere ostenditis. Oculus sitis caeco, et pes claudo.
Tunc enim oculus estis caeco, cum ejus tenebras
effugatis ignorantiae; et pes estis claudo, quando
viam veritatis demonstratis, vel quando fidem eorum
roboratis. Sed si fidem vestram pro vobis roborare
nescitis, quomodo aliorum fidem roborare
poteritis? Et ideo attendite, nec turbemini, si veritatem
dico vobis. Scio enim, et bene scio, quod
vobis amara est veritas. Quare, nisi quia veritatem
dico, non creditis mihi, et in melius etiam non
mutamini? Amara est ergo veritas, et qui eam
amant vel praedicant, saepe replentur amaritudine
et dolore. Tacere tamen non audeo, nec vobis placere
intendo: quia si hominibus malis placerem,
servus Dei non essem. Vultis ut placeam, desideratis
ut diligam: tamen non vultis ut corrigam.
Obsecro tamen vos, ut vitam emendetis, conculcantes
avaritiam, despicientes luxuriam, vitantes
superbiam, simoniam odientes, pauperes amantes,
pompas hujus saeculi renuentes, et pro nobis intercedentes,
sine intermissione orantes, ut et ego una
vobiscum vasa Domini digne per gratiam merear
portare. Et si quis de me murmuraverit, sciat quod
de patre episcopo murmuraverit; parcatur illi, et
oretur pro eo.
</p>
      </div1>

<div1>
        <head>SERMO XXXVII. QUOD SACERDOTES SE DEBEANT EXHIBERE SICUT DEI MINISTROS, ET CAVERE NE DONA SANCTI SPIRITUS VENDERE PROCURENT, PATIENTIAM QUOQUE ET CASTITATEM SERVARE; AC DE FORNICATIONIS DETESTATIONE.</head>
<p>Fratres charissimi, sicut Actuum Apostolorum narrat
historia, apostatante Juda a consortio Apostolorum,
divina providentia ad structuram Ecclesiae providens
fundamenta, quae secundum Joannem sunt duodecim
nomina Apostolorum, beatum Matthiam vocavit
ad apostolatum. Et sicut suscepit Matthias principatum,
et surrexit loco Judae; sic etiam nos suscepimus
principatum in Ecclesia Dei, et per gratiam suam suos
ministros facere voluit, et in palatio suo nos constituit,
et elegit ut essemus gens sancta, populus Dei, sal
terrae, lux mundi, et angelici homines absque peccato.
Ministri e iam Dei sumus et servi. Servi enim
dicuntur non qui ad oculum serviunt, sed qui voluntati
Domini in omnibus fideliter obediunt, et
tunc in tantam familiaritatem Domini moventur,
quod non amplius servi, sed amici vocantur. Ideo
tota mente nos exhibeamus in multa tribulatione,
in scientia, in charitate non ficta, in vigiliis, in
carceribus et plagis, in verbo veritatis. Et sic nihil
<pb n="1302"/>
habentes, omnia Christum possidendo simus possidentes.
Haec est enim beatorum vita, haec est sacerdotum
salus: haec est servorum Dei requies, haec
est amicorum ejus voluntas. Haec enim sanctificatio
nostra, ut in omnibus exhibeamus nosmetipsos
sicut Dei ministros in multa patientia, in
tribulatione, in necessitate, in castitate, in abstinentia,
in scientia, in suavitate, in charitate non
ficta, in verbo veritatis, nemini dantes ullam offensionem,
ut non vituperetur ministerium nostrum:
Christi enim servi sumus. Tunc Christianorum ministerium
vituperatur, servitus nostra despicitur, quando
ea quae Christi sunt despicimus, et opere adimplere
negligimus. Sed vae nobis, fratres mei, vae nobis,
quia falsum nomen Christi portamus, falsum nomen
Dei gerimus, quia opere non adimplemus quod implere
debemus. Discutiamus, sacerdotes, mentem nostram,
et sciamus si servi Christi simus. Sciamus
enim quid facere debeamus, ne servi inutiles simus.
Quid enim? Certe nihil aliud, nisi quod exhibeamus
nosmetipsos sicut Dei ministros in multa patientia.
Sed vae nobis, quia nullam patientiam habere videmur.
Nam pauperes esse debemus, quia membra
Christi sumus, et ministri Dei. Sed si paupertas aggreditur,
vel aliqua corporis necessitate turbamur, et
affligimur, dona sancti Spiritus vendere procuramus.
O sacerdotes mei, nolite hoc malum facere: sed mementote
quod gratis accepistis, et ideo gratis reddite;
ne cum Simone mago damnemini, cui dixit Petrus, <hi>Pecunia tua tecum sit in perditionem 
 <note>(Act. VIII, 20)</note>
          </hi>.
Qui etiam pretium recipit de sacramentis, Giezita est
et plenus lepra. Nam cum Elisaeus mundasset Naaman
principem Syriae in Jordane a lepra, rediens Naaman
obtulit Prophetae multa munera: sed ille noluit recipere.
Qui cum recessisset, locutus est ei Giezi discipulus
Prophetae, petens a principe Syriae munera. Quibus
acceptis Propheta omnia per Spiritum novit, et videns
eum redarguit percutiens eum lepra <note>(IV Reg. V, 15-27)</note>.
Sic etiam percutiuntur omnes, qui pro sacramentis
pecuniam petunt. Sed dicetis: Numquid non
Scriptura dicit, <hi>Qui altari servit, de altari vivat <note>(I Cor.
IX, 13)</note>
          </hi>? O sacerdotes, hoc quod dicitis omnino negare
non audeo: sed scitis quod Deus intuetur corda
hominum. Nam si sacramentum dare distuleris,
etiamsi fueris omni paupertate vallatus, non pastor
es, non minister Christi es, sed mercator. Non igitur
petas, non etiam tantum pro Baptismo recipias, si
cum Simone perire non velis. Nam facto pacto sacramentum
vendidisti, et Salvatorem tuum prodidisti
cum Juda. Spontanea et sincera voluntate porrige
sacramenta, nihil petendo, nihil exspectando, nihil
de promisso desiderando: sed si tibi datur, juste
recipis, juste possidere potes. Memento tamen, quod
pauperem vitam sacerdos gerere debet, et ideo si
superbiam habet, si magno beneficio gaudet, praeter
victum et vestitum quod superest, pauperibus
dare non differat, quia omnia pauperum sunt. Verbum
autem illud quod negare non debet fidelis, <hi>Qui altari servit, de altari vivat,</hi> 
 verum omnino est:
quia non licet sacerdotibus manibus operari, ligonizare,
ferrum fabricare, et similia: hoc autem propter
reverentiam et tanti sacramenti dignitatem. Illud
autem magis ad saeculares, quam ad sacerdotes pertinet,
ne ipsi sacerdotes Dei fame pereant, vel nuditate:
ideo dignum est, ut qui altari servit, de altar
vivat. Similiter, fratres, qui sacramentum emit, vel
ecclesiam, vel praebendas, vel ecclesiarum introitus,
vel saeculari potentia hoc pro se procuravit;
sciat quod cum Giezi et Juda jam damnatus est, jam
leprosus factus est, jam de templo Domini expellendus
est. Quare sic? Quia <hi>qui non intrat per ostium in
ovile, sed ascendit aliunde, fur est et latro <note>(Joan. X, 1)</note>
          </hi>.
<pb n="1303"/>
Ideo reprehendendus est, quia ementes et vendentes
Dominus ejicit de templo: repellendus est, quia leprosi
ejici jubentur. Non intrat per ostium ad ecclesiam,
qui per laicalem portam intrat. Non enim laicis
spiritualia dona tradita sunt, sed Domini vicariis.
Vicarii Domini sunt, qui vicem Apostolorum tenent.
Castella autem et villas suas laici dispensent: bona
autem Hipponensis Ecclesiae vigilanter attendant ne
tangant. Divites enim raro vel nunquam pauperibus
sacerdotibus praebendas procurant: et si procurant,
non Dei amore procurant, sed ut cum uxore et familia
de bonis Ecclesiae gaudere valeant. Et ideo sciat
sacerdos, qui timore vel amore defraudari a divite se
permittit, quod impunitus non remanebit: et si non
in praesenti, saltem in futuro igne aeterno non carebit.
Redeamus igitur ad propositum, fratres, et sciamus
quomodo poterimus nos exhibere sicut Dei ministres:
cupitis enim scire. Ecce si persecutiones veniunt,
non deficiamus, sed patientiam habeamus. Si necessitas
paupertatis contingat, non desperemus, sed in
Domino confidamus. Si blasphemamur, non respondeamus,
sed parcamus. Si colaphis, vel alapis caedimur,
aliam partem parare non differamus. Si verbo
vel murmure percutimur, taceamus. Si occidimur,
gaudenter ad mortem pergamus. Quare? Quia <hi>non est
servus major domino suo. Si</hi> enim <hi>me persecuti sunt,
et vos persequentur <note>(Joan. XV, 20)</note>
          </hi>, ait Dominus. Ita
enim patientia ornari debemus, si ministri Christi
esse optamus. Sed quid aliud, nisi quod in castitate
nosmetipsos exhibere debemus? Haec est illa virtus,
sine qua quis est factus omnium reus. Haec est illa
virtus, quae nos Deo commendat, quae nos angelos facit,
quae nos super aethera volando conducit. Haec
est illa virtus, sine qua vasa Domini ferre non possumus.
Haec est illa sancta virtus, quam astringere
nos docet Apostolus, <hi>Fornicatio et omnis immunditia
non nominetur in vobis <note>(Ephes. V, 3)</note>
          </hi>, ne mens vestra
colloquiis malis possit corrumpi. Ideo, fratres,
attendite, quod non solum a vobis removenda est
fornicatio, sed etiam omnis suspicio falsa. Non decet
clericum cum mulieribus sedere, vel fabulari, vel
domum ejus frequentare; ne suspicio mala inde progrediatur.
O quam vilis, o quam miser et pusillanimis
reputatur clericus, qui frequenter cum mulieribus
conversatur! Insipiens valde est et inexpertus,
qui amicitias mulierum procurat. Et ideo vos qui
estis lux mundi, et civitas in monte situata, sic famam
vestram custodire debetis, ut non erubescant
de detractoribus laudatores. Attendite etiam, fratres,
attendite quod dicit Apostolus, <hi>Fornicatio et immunditia.</hi> 
Fornicatio enim est naturalis mulierum concubitus,
sed illicitus, Fornicatio est, cum meretricibus
agere. Mulier sive adultera, sive concubina, meretrix
vocatur. Fornicatio enim ideo clericis interdicitur,
quia cum simus ministri Domini, membra
meretricis non efficiamur. O quam turpe est, clericum
a meretrice duci captivum! Qui enim adhaeret
meretrici, unum corpus efficitur. Et ideo scire debemus,
quod malum est fornicari. Nam si conjugium
sacerdotibus prohibetur, quanto magis crimen fornicationis
in nobis aestimabitur? Ecce enim, fratres,
laicis conjugatis ad tempus abstinere praecipitur, ut
vacent orationi; et sacerdotes quos corpus Domini
consecrare omni die oportet, concubinas in domo
tenere non erubescunt. Ecce quomodo vasa vestra
possidere in sanctificatione sciatis. Scitis enim, fratres,
quod die quadam David venit ad Achimelech
sacerdotem, et ait David esuriens: Da mihi aliquid
cibi. Et respondit: Non habeo panes laicales ad manus,
sed tantum panem sanctum, et ideo dic mihi,
o David, sunt mundi pueri tui a mulieribus? Et ait,
Sunt ab heri et nudiustertius. Et sic dedit sacerdos
eis sanctificatum panem <note>(I Reg. XXI, 3-6)</note>. Si ergo
interrogavit sacerdos, utrum servi David mundi essent
propter panes propositionis accipiendos; quid
facere nos debemus miseri sacerdotes propter corpus
Domini accipiendum? O fratres mei, sic et sacerdotes
<pb n="1304"/>
paganorum dum offerre debent diis suis incensa,
ab omni malo ut possunt abstinent. Ecce ego
jam episcopus Hipponensis eram, et cum quibusdam
servis Christi ad Aethiopiam perrexi, ut eis sanctum
Christi Evangelium praedicarem, et vidimus
ibi multos homines ac mulieres capita non habentes,
sed oculos grossos fixos in pectore, caetera membra
aequalia nobis habentes: inter quos sacerdotes
eorum vidimus uxoratos; tantae tamen abstinentiae
erant, quod licet uxores sacerdotes omnes haberent,
nunquam tamen nisi semel in anno eas tangere volebant,
qua die ab omni sacrificio abstinebant. Vidimus
et in inferioribus partibus Aethiopiae homines unum oculum
tantum in fronte habentes, quorum sacerdotes a
conversationibus hominum fugiebant, ab omni libidine
carnis se abstinebant, et in septimana in qua diis suis
thura offerre debebant, ab omni labe carnis abstinebant
se: nihil sumebant nisi metretam aquae per diem;
et sic contenti manentes digne sacrificium diis suis
offerebant. O grandis Christianorum miseria! Ecce
pagani doctores fidelium facti sunt, et peccatores et
meretrices praecesserunt fideles in regno Dei.
Non ergo sic, fratres, non sic, Dominum non tantum
diligamus ore, sed opere et veritate. Tunc veri ejus
ministri erimus, si sobrie, si juste, si caste vixerimus:
qui est benedictus in saecula. Amen.</p>
</div1>

<div1>
        <head>SERMO XXXVIII. DE SACRAE SCRIPTURAE INGENTIBUS PRAECONIIS, CUM EXHORTATIONE AD DILIGENTEM IPSIUS LECTIONEM.</head>
<p>Scriptum est, fratres charissimi, quod Moyses
posuit in tabernaculo labrum aeneum, in quo lavarentur
Aaron et filii ejus, cum ingrederentur sancta
sanctorum <note>(Exod. XL, 28)</note>. Ideo, attendite, quia
quidquid sub Lege antiqua in templo Dei efficiebatur,
aliquid futurum praesignabat, quod in Ecclesia nostra
sub figura tegebatur, sicut ait Apostolus: <hi>Quaecumque
scripta sunt, ad nostram doctrinam scripta sunt <note>(Rom. XV, 4)</note>
          </hi>.
Non enim sancti patres curassent tot et
tanta scripta memoriae commendare, nisi ut alios legentes,
alios per exempla aedificarent. Legite ergo,
fratres mei, Scripturam sacram, legite eam, ne caeci
sitis et duces caecorum. Legite sacram Scripturam,
in qua quid tenendum, quid fugiendum,
plane invenietis. Legite eam, quia omni melle dulcior,
omni pane suavior, omni vino hilarior invenitur.
Apprehendite eam, et invenietis quomodo
Deus deorum sit longitudo propter aeternitatem,
quomodo sit latitudo propter charitatem, quomodo
sit sublimitas propter majestatem, quomodo sit profundum
propter sapientiae immensitatem. Quaerite
Scripturam sacram, et invenietis quomodo iste Deus
deorum natus ex Maria virgine et homo factus, nos
amat ut charitas, quomodo novit ut veritas, quomodo
sedet ut aequitas, quomodo dominatur ut majestas.
Legite Scripturam sacram, et invenietis quomodo
Nazarenus ille Jesus regit ut principium, quomodo
tuetur ut salus, quomodo operatur ut virtus, quomodo
<pb n="1305"/>
revelatur ut lux, quomodo assistit ut pietas. Et
ideo, fratres mei, quamdiu in hac infirma et vana
vita fuerimus, hanc sapientiam discere et sapere tota
mente curemus. Quid enim homo sine litteris reputatur?
Quid enim est? Numquid non pecus vel haedus?
Numquid non bos vel asinus? Numquid non
equus vel mulus, quibus non est intellectus? Eia igitur,
fratres, qui pastores rationalium ovium nuncupamini,
festinate rapere non sophismata Paganorum,
non carmina poetarum, non fallacias philosophorum,
de quibus doctores et auditores reddituri sunt rationem;
sed illam dulcissimam sapientiam sapientiarum,
quae haereditas Dei, et filiorum ejus chara possessio
nuncupatur. Haec est illa doctrina super omnia
diligenda, quam Prophetae praedixerunt quam Patriarchae
divinitus hauserunt, quam Dei Filius, postquam
in terris visus et cum hominibus conversatus
est, aperuit et declaravit, et quid tenendum et quid
vitandum apertissime demonstravit, et per suos Apostolos
nos ipsam docendo illuminavit. Haec est quae
nos docet amare coelestia, et terrena despicere. Haec
est mater fidelium, quae quotidie docet nos quomodo
credamus Deum esse omnipotentem, quomodo ipsum
videbimus in sede majestatis venientem, quomodo
bonis bona et malis mala tribuentem videbimus. Haec
est lucerna pedum nostrorum, et via salutis nostrae,
in qua instruimur quomodo primo Deum super omnia
diligamus, quomodo animam nostram postmodum
sicut quid propinquius, quomodo postmodum animam
proximi, quomodo postmodum corpus proprium,
quomodo postmodum corpus proximi velut
nostrum diligamus. Iste est enim perfectus modus,
Deum, nos et proximum diligendi. Haec est illa sacra
sapientia, quae ex ore Altissimi prodiit, philosophis,
sophisticis, astrologis, curiosis ac dialecticis abscondita;
sed grossis, et rudibus piscatoribus revelata.
Numquid non et hodie etiam solum parvulis revelatur?
Haec est omnium sapientiarum et doctrinarum
magistra et domina, quae etiam nos docet, exterius
blandos, et interius fraudulentos cognoscere. Haec est
scientia scientiarum, Angelorum ferculum, Archangelorum
pulmentum, Apostolorum gloria, Patriarcharum
fiducia, Prophetarum spes, martyrum corona,
virginum fortitudo, monachorum refectio, episcoporum
vacatio, sacerdotum cellarium, puerorum principium,
viduarum doctrina, conjugatorum pulchritudo,
mortuorum resurrectio, viventium sempiterna
protectio. Haec est per quam fide ornamur, spe confirmamur,
et charitate roboramur. Haec est quam qui
invenerit, inveniet vitam, et hauriet salutem a Domino.
Haec est labrum pelvis quam Moyses posuit in
tabernaculo, in quo lavarentur Aaron et filii ejus,
eum ingrederentur sancta sanctorum. Sed dices:
Quid per magnum sacerdotem Aaron intelligere debemus?
Dico enim vobis, fratres, quod er Aaron
summum sacerdotem intelligere debemus, et per
filios ejus alios sacerdotes minores: per labrum
aeneum legem Domini intelligo, in qua omnes tam
magni sacerdotes quam parvi studere debent et legendo
et docendo et opere adimplendo: per munditiam
corporis, compunctionem intelligamus, qua
mundari debemus, ut ad sancta sanctorum, id est,
ad secreta Dei et scripturarum penetranda per purificationem
digni inveniamur. Et ideo, fratres mei,
attendite et considerate quod vas paratum habemus
in quo oportet mentis foeditatem abluere, et munditiam
mentis in eo praeparare. Ecce enim lex sancta et
Scriptura immaculata parata est, ut virtutibus de coremur.
Sed vae nobis, qui debemus esse exemplum
correctionis, et ecce sumus exemplum erroris. Unde
hoc, nisi quia caeci sumus, et idiotae ignorantes legem,
et eam legere fastidimus; et tamen cathedram
tenere, et animarum curam gerere quotidie procuramus?
Quid ergo mirum, si cadit sacerdos? Quid mirum,
si non sublevat delinquentes? Quid mirum, si
dux caecorum est? Ecce legem Domini conculcavit,
despexit eam ut mortem. Sed quid dilexit? quid procuravit?
<pb n="1306"/>
quid toto affectu concupivit? Uxorem vel
concubinam caute tenere, equos velut miles in stabulo
possidere, canes pro venatione nutrire, accipitres
custodire: et tamen velut equus et mulus quibus non
est intellectus, cupit honorari in coenis, et ab hominibus
vocari Rabbi. Ecce quomodo cadit sacerdos,
ecce quomodo vivit. Sed et si cadit qui sibi columna
videbatur in templo, quanto magis populus peribit?
Si Deus in Angelis suis reperit pravitatem; quanto
magis in his qui habitant domos luteas, et qui terrenum
habent fundamentum? Discite ergo legem, sacerdotes,
ne surdo maledicatis. Tunc surdo maledicitis,
quando consilium propter ignorantiam dare nescitis.
Tunc caeco offendiculum ponitis, quando falsa pro
veris ostenditis. Itaque, fratres, nolite jam pigrescere,
sed legite Scripturam. Discite eam, filioli, saepe eam
legite; quia lenior oleo, sublimior auro, argento purior.
Haec est quae praecipue in Deum provocat, et
Deum diligere invitat, corda illuminat, linguam purificat,
conscientiam probat, animam sanctificat, fidem
confirmat, diabolum rejicit, peccatum spernit, animas
frigidas calefacit, lumen scientiae ostendit, tenebras
ignorantiae expellit, tristitiam saeculi exstinguit,
laetitiam Spiritus sancti accendit, sitienti potum
tribuit. Haec est Scriptura sancta lex nostra immaculata,
quae de insipientibus sapientes facit, primos de
novissimis ponit, magnos de minimis efficit, nobiles
de ignobilibus commutat, naturam frenat, prohibet
levitatem, temperat dolorem, confert spem, coronat
senem, docet juvenem, mitigat dedignantes, instruit
errantes, sanat aegrotos, roborat infirmos, brutos facit
sensatos, mentis stabilitatem donat, excitat somnolentos,
otiosos increpat, pigros incitat, credentibus
gratiam dat, reges humiliat, humiles exaltat, rectas
vias indicat, eleemosynam imperat. Haec est scientia
scientiarum, quae sapientiam dat, gloriam exaltat,
honorem multiplicat, humilitatem, charitatem, lenitatem,
obedientiam et mansuetudinem docet, et intellectus
bonus est omnibus bene facientibus et diligentibus
Deum. Haec est quae abstinentiam, castitatem,
largitatem et voluntariam paupertatem conservat.
Postremo doctrinam omnibus, felicitatem, suavitatem,
gaudia, stabilitatem cordis, sobrietatem corporis,
compunctionem mentis, veram humilitatem donat,
charitatem fraternam implet, et timorem Domini
accendit. Quamobrem, fratres mei, qui hanc sapientiam
diligit, et diligenter legem implet, maximus vocabitur
in regno coelorum, et principatum Ecclesiae
possidebit, et praemia et munera copiosa recipiet in
die novissimo. Amen.</p>
</div1>

<div1>
        <head>SERMO XXXIX. DE VITA SOLITARIA ET CONTEMPLATIVA.</head>
<p>Pax vobis, fratres, et charitas cum fide vobis non
deficiat. Pax vobis, fratres, quoniam electi estis ante
mundi constitutionem in hac vasta solitudine, ut sitis
cum Elia, Paulo, Hilarione, Antonio et Joanne, sancti
et immaculati in conspectu Dei. Pax vobis, quoniam
non estis genus abjectum, sed electum; non venale,
sed regale sacerdotium; non gens obstinata, sed
sancta; non populus perditionis, sed acquisitionis.
Pax vobis, qui non conversationem hominum, sed
Angelorum in silvis et nemoribus adamatis. Pax vobis,
et vera Apostolorum charitas, tanquam nihil habentes,
et omnia possidentes. Pax vobis, fratres mei
et filii mei dilectissimi, quos quotidie in Christo parturio
in visceribus charitatis. Pax vobis illa, inquam,
Christi, quae exsuperat omnem sensum, custodiat, ut
optamus, corda nostra et intelligentias nostras. Pax
vobis, fratres, qui saeculum calcastis, mundum despexistis,
non laudem mundi usque nunc adamastis,
risum hominum fugistis, ut sanctis agminibus et angelicis
colloquiis vacare possitis. Pax vobis, quos in
filios et fratres elegi, ut consortes et participes vos habeam
in tentationibus meis. Ad hanc autem vitam
juxta apostolicam formam vivere volentes non me
elegistis, sed ego elegi vos. Segregavi vos a saeculo
<pb n="1307"/>
isto maligno, et eduxi vos per singula eremi loca,
per speluncas et cellas, ut velut Apostoli ipsi modico
contenti pabulo demoretis. Stemus ergo hic, fratres,
in bello pugnantes quotidie cum antiquo serpente.
Stemus fortes in bello, restringentes et praecingentes
lumbos nostros, tenentesque lucernas ardentes charitatis,
justitiae, pacis et tranquillitatis. Ad haec enim
non me elegistis, sed ego elegi vos, et posui vos in
vineam poenitentiae, quam quicumque dissipare praesumpserit,
mordebit eum teterrimus inferni coluber.
Haec est vinea illa fertilis, quam plantavi anno aetatis
meae trigesimo tertio, velut servus Dei Noe, quam
cupimus tota mente, Deo duce, sanctis exemplis et
sanctorum documentis ornare, et ornatam taliter custodire,
ut a nemine transeuntium possit vindemiari,
nec aper de silva possit eam exterminare, nec alieni
possint diripere labores ejus et fructus. Haec est illa
vinea, quam plantavi velut paterfamilias, quam sepe
paupertatis, charitatis, obedientiae et castitatis, ut a
Simpliciano charissimo viro didici, circumdedi: ad
quam velut paterfamilias exiens primo mane, vos
conduxi in operarios, ut afferatis fructum quinquagesimum,
sexagesimum et centesimum, secundum
abundantiam gloriae Domini Christi. Haec est illa religio
immaculata, cujus sanctitas per totum orbem
terrarum divulgatur, quorum conversatio a cunctis
miratur, quorum vita non solum a Christianis, sed a
Judaeis et Paganis potius angelica quam humana reputatur.
Haec est illa amoenissima paradisus, quam
Deus a principio plantaverat, in qua posuit per gratiam
et donum meritis matris meae hominem, ut operaretur
virtutem patientiae, eruditionem doctrinae,
corporis castitatem, assiduitatem precum, confessionem
delictorum, abundantiam lacrymarum. Haec est
illa paradisus, de qua exeunt flumina sapientiae et veritatis,
continentiae et castitatis, in qua Deus delectatur
sicut in omnibus divitiis. Haec est illa norma
apostolica, virga directionis et aequitatis, quae tempore
apostolicae praedicationis sumpsit exordium, quorum
anima una et cor unum erat in Domino, nec quidquam
eorum quae possidebant aliquid suum esse dicebant,
sed omnia erant communia, et distribuebantur singulis
prout cuique opus erat. Numquid non et nos, fratres
mei, sic usque ad mortem vivere promisimus?
Haec est ergo religio apostolica, et a mundo corde et
corpore segregata, quae percutit duces Moab, interficit
satrapas et tyrannos Jerusalem, et Aegyptiorum hypocritas
vulneravit ad mortem. Haec est vinea servi
Dei Noe, in medio paradisi situata, Christi sanguine
redempta et irrigata, quam Sarabaitarum principes,
haereticorum pastores velut aper de silva tempore
illorum magnorum monachorum et eremitarum,
Pauli videlicet et Antonii, destruere quaesierunt: cujus
sepem comburere, cujus gyrum lapideum supplantare,
cujus fructus, vites et flores incidere, cujus planitiem
virtutum zizania seminare et replere quaesierunt, sed
Dei virtute circumdata minime potuerunt. Ad hanc autem
vineam, fratres mei, vos conduxi, et operarios
vos feci meos, ut laborantes usque ad finem, dignum
fructum recipiatis in tempore suo. Ad hanc non me
elegistis, ut supra diximus, fratres, sed ego elegi vos:
sed post annum factus sum episcopus, non tamen vos
relinquens. Sed compulsus inter gentes habitare, monasterium
presbyterorum et clericorum ordinavi, intravi
domum episcopi, ut communiter cum eis viverem,
sicut et vobiscum antea vixeramus. Non igitur
me elegistis, sed ego elegi vos. A quo, fratres mei,
maxime hoc dictum sit scitis: a Domino dictum est,
et discipulis Domini dictum est: verumtamen non tantum
illis, sed etiam nobis dictum est, quos vocavit in
partem sollicitudinis et gloriae eorum. Sicut dignatus
est vocare per gratiam, et participes nos fecit exhortationis;
sic et vos. Delicatus est enim qui vult uti
parte, et administrationem partis dissimulat ex rata:
merito se privat honore, qui honorem affectat sine
onere. Vobis ergo qui pastores estis tantum animarum
vestrarum, loquitur pastor bonus, qui tertia die, ut
<pb n="1308"/>
audistis, animam suam posuit pro ovibus suis, dicens, <hi>Non me elegistis, sed ego elegi vos 
 <note>(Joan. XV, 16)</note>
          </hi>: non
istam tantum desertam habitationem deserendo, sed
de virtute in virtutem procedendo fructum afferentes,
ut fructus vester maneat. In his quatuor, fratres mei,
attendere debemus, scilicet dignitatem, officium, cautelam
et constantiam: dignitatem, quia dicit, <hi>Elegi
vos;</hi> officium, <hi>ut eatis;</hi> cautelam, <hi>ut fructum afferatis;</hi> 
constantiam, quia <hi>fructus vester maneat <note>(Ibid.)</note>
          </hi>. Est ergo
dignitas in electione, officium in fatigatione, cautela
in fructificatione, et constantia etiam in fructificatione.
Magnum est enim, quod elegit qui non fallitur
dum elegit; majus est, quod Dei est opus ad quod elegit:
sed maximum, quod inter electos praeelegit. Est
enim sensus talis: Non vos me elegistis, sed ego omni
modo eligendi elegi vos. Sunt enim tres modi eligendi;
electio, subelectio, et praeelectio. Electio est, quando
de multitudine bonorum et malorum eligitur bonum,
sicut de torculari oleum separatur. Subelectio est,
quando de bonis electis eliguntur meliores. Postea
quando de melioribus optimi eliguntur, praeelectio
est. In hunc ordinem electus est Aaron et filii ejus, ut
sacerdotio fungerentur coram Domino. Primo enim
Dominus ex omni natione quae sub coelo erat, Israel
elegit in populum peculiarem sibi. De his autem subelegit
filios Levi, qui tanquam ministri spirituales in
tabernaculo Domini ritu perpetuo deservirent. De quibus
etiam praeelegit filios Aaron in sacerdotes, qui
precibus et oblationibus suis indignationem Domini in
populum placarent. Ad hunc sane modum elegit nos,
cum per aquam Baptismatis lavit nos. Subelegit, cum
in sortem sanctorum vocavit nos et in ordinem clericatus.
Sed cum in statum eremitarum promovit nos,
et in dispensatione familiae suae dispensatores suorum
ministeriorum, praeelegit nos. Magnum est enim, fratres,
quod elegit nos; majus est, quod subelegit; sed
maximum, quod praeelegit. Vere ergo elegit nos et
praeelegit nos Dominus in haereditatem sibi. Nam ad
elevationem manuum nostrarum, regum capita inclinantur,
munera offerunt, etiam patres nos profitentur,
exspectantes nos esse cum Elia et Paulo eremita, et
intercessores apud Deum. Vae tamen in eremo habitantibus,
si inter malos pisces foras in die novissimo
projicientur. Vae pastoribus ovium, si inter haedos
numerandi sunt. Quid ulterius, fratres, dicatur, audite. <hi>Posui vos ut eatis 
 <note>(Ibid.)</note>
          </hi>: nam quatuor sunt
hominum positiones; accubitus, sessio, statio, et
ambulatio. Omnis enim homo sic est in loco positus,
quod aut jacet, aut sedet, aut stat, aut ambulat. Haec
autem tantum in se differunt in hunc modum. Nam
cum homo jacet, omnes partes corporis quiescunt,
cum vero sedet, inferiores partes corporis quiescunt,
quia sedere videntur, sed superiores laborant. Cum
autem stat, totus laborat homo erigens se, quia generaliter
pondere suo laborat. Cum vero ambulat, additur
labori gravis ex motu fatigatio. Ad hunc modum,
fratres, quatuor sunt hominum gradus et status in
Ecclesia Dei. Fidelium enim alii boni, alii mali. Numerum
malorum, fratres, non distinguimus, quoniam
multiplicatus est super numerum arenae maris. Boni
vero sicut ordinem recipiunt, sic etiam et distinctionem.
Sane bonorum aliqui sunt activi, aliqui contemplativi,
aliqui utrisque praelati. Et sic unum
malorum genus, et tria bonorum genera. Quatuor
enim sunt fidelium genera. Mali autem sunt jacentes,
qui in mundo quiescunt: tales totam spem et fiduciam
ponunt in numero divitiarum, quorum deus venter
est. Tales in lecto jacentes loquuntur animae suae, et
saepe dicunt: O anima mea, habes multa bona reposita;
epulare et bibe, opprime pauperes, despice vicinos,
renue natos, dilata te, extende alas, ascende
super sidera, non sit pratum quod luxuria tua non
pertranseat, dic animae tuae, Castrum servat qui
se ipsum ab omni malo praeservat. O fratres, tales
prostrati jacent, nocte dormiunt, ebrii sunt, et ecce
<pb n="1309"/>
mox eos jacentes et dormientes aggreditur mors, et
sicut favilla statim deficiunt. Talibus autem quotidie
clamabat Apostolus, dum dicebat, <hi>Fratres, scientes quia
hora est jam nos de somno surgere <note>(Rom. XIII, 11)</note>
          </hi>. Inter
bonos sunt boni conjugati, qui bene utuntur licitis:
sed tales divisi sunt, quia partim serviunt Deo,
et partim mundo. De quibus ait Apostolus, Honorant
Deum de substantia sua operibus misericordiae intenti:
tamen solliciti sunt ultra modum de uxore, possessionibus,
fratribus, filiis et cognatis <note>(Prov. III, 9;
I Cor. VII)</note>. Et quia isti partim delectantur in mundo,
ideo sedere dicuntur, quia in superioribus laborant et
in infimis quiescunt. Sunt et alii contemplativi, quorum,
ut diximus supra, conversatio in coelis est: de
quorum numero vos esse Dei gratia credo, et certus
sum. Tales spem omnem in Deo ponunt, opprobria,
famem, nuditatem, pressuras amore Christi sustinere
semper desiderant, quibus vivere mori est, et mori
lucrum, clamantes cum Apostolo dicentes, <hi>Quis me liberabit
de corpore mortis hujus <note>(Rom. VII, 24)</note>
          </hi>? Tales
sunt velut milites, et coelorum cives. Isti laborant
super terram, et quotidie ab Angelis sustentantur.
Sunt et alii qui ambulant. Istis ambulare incumbit,
non tantum ut et nos de virtute in virtutem, sed plus
quam nos inter diversa hominum genera ambulare,
discurrere, et examinare quid agatur. Isti sunt pastores
et praelati, quibus incumbit nunc exhortari, nunc
increpare, nunc minari, nunc consolari, nunc docere,
nunc praedicare, nunc legere, nunc orare,
quibusdam ridere, quibusdam flere, quibusdam applaudere,
quosdam fugere, quosdam mente et litteris
visitare, quosdam praesentia intueri. Tales sunt
praelati utique pastores, ambulantes velut magister
Jesus, qui ambulans juxta mare Galilaeae vocavit discipulos,
et ait illis: <hi>Ite in orbem universum, praedicate
Evangelium omni creaturae rationali <note>(Marc. XVI, 15)</note>
          </hi>.
Tales sunt omnes Ecclesiarum pastores, quibus a
Christo dicitur, Ite, quia periculosum est tantum stare
pastoribus et medicis animarum. Ite ergo, quia perniciosum
est sedere, et peremptorium est jacere. Ite,
excitate jacentes, et dicite: Jam de somno surgite,
quia diu dormistis. Clamate, pastores et praedicatores
veritatis, et exaltate vocem vestram, ut in omnem terram
audiatur sonus vestrae correctionis, increpationis,
charitatis et sanctitatis vestrae. Numquid non Magister
quatriduanum mortuum volens resuscitare, voce magna
clamavit? Vigilate ergo, et excitate dormientes,
et minas cum terroribus eis adhibete. Deinde ad sedentes
transite, et exhortantes eos ut ad meliora proficiant,
dicite, Super flumina Babylonis sedete et flete,
dum recordamini Sion: porrigite manum pauperi, ne
oblivioni detur dextera vestra. Frustra enim manus
tendit ad Deum, qui pro posse suo manus ad pauperes
non extendit. Si vero qui sedet, aliquando stare
voluerit, apponite manum, et dicite: Surge postquam
sederis, qui manducasti panem doloris. Stantibus autem
dicite quod promissum est, <hi>Sedebitis vos super
sedes duodecim, judicantes duodecim tribus Israel <note>(Matth. XIX, 28)</note>
          </hi>.
Istis autem necessaria est consolatio,
quia multum laborant. Dicendum ergo eis est,
Beati pauperes spiritu, quoniam vestrum est regnum
coelorum. Beati qui nunc fletis, quia ridebitis. Beati
qui nunc famescitis, quia saturabimini. Beati qui homines
fugitis, quia Angelis sociabimini. Beati solitarii,
quia coelorum cives efficiemini. Viriliter ergo
agite, fratres mei, et confortetur cor vestrum, et
exspectate Dominum; quia veniet, et non tradabit.
Modicum erit, et videbitis remuneratorem militiae
vestrae, pro qua penurias et anxietates sustinuistis.
Regnum enim coelorum vim patitur, et violenti multi
possidebunt illud. Hic est enim labor officii nostri.
Iste enim mundus, fratres mei, mari saepe comparatur,
per quod multiplex est transitus. Nam quidam
transeunt vado, quidam navigio, quidam ponte, quidam
submersi natant in fluctu. Isti sunt illi quatuor
<pb n="1310"/>
status quos nominavimus. Jacentes enim submerguntur,
et descendunt in profundum quasi lapis. Conjugati
vado mare transeunt, et mediis fluctibus isti
salvabuntur igne purgati. Contemplativi aquam maris
ponte transeunt, securiorem viam eligentes, quibus
mundus mortuus est. Isti sunt mundum despicientes,
quia sicco pede et vestigio mare magnum, ut experientia
didicimus et oculata fide probavimus, transeunt
in fame et siti, nuditate et frigore, in vigiliis multis
et in laboribus plurimis. Vos autem, fratres mei, estis
qui mecum permansistis in tentationibus meis, et
mare magnum ponte transimus. Nobis vere incumbit
caeteris subvenire, ne descendant in profundum quasi
lapis. Subvenite vos omnes orationibus vestris, omnes
jejunate, hoc mare magnum transeuntes, quia omnes
in periculo positi sunt, tam navigantes quam submergentes,
et tam vado mare hoc transeuntes in periculo
sunt. Numquid etiam et nos qui per pontem transimus?
Numquid non et pons aliquando cadit? Orandum
est omnino, fratres, ne de ponte cadamus.
Nam si de ponte caderemus, quod Deus avertat
citius moreremur; quia de loco sublimiori caderemus.
Porrigamus ergo manus de ponte ad submergentes,
ne moriantur: et laboremus ne etiam puteus
inferni aperiatur, et claudat super nos os suum.
Nunc vero, fratres, de cautela audiamus, et audientes
advertatis, et videatis quomodo caute ambuletis.
Caute autem ambulandum est, ut fructum afferatis.
Tres enim fructus Dominus memorat in Evangelio,
trigesimum, sexagesimum, et centesimum. Centesimus
est virginum, trigesimus subditorum, sexagesimus
praelatorum, id est fructus duplicatus. Non
enim praelato sufficit, se ipsum immaculatum servare:
sed expedit, ut bonos, quantum in se est, faciat vita
et exemplo relucere. Ad hoc enim significandum data
est nobis tunica talaris, ut bene facientes et lucernas
bonorum operum tenentes, perseveremus usque in
diem vocationis nostrae, ne dicatur nobis: <hi>Hic homo
coepit aedificare, et non potuit consummare <note>(Luc. XIV,
30)</note>
          </hi>. Advertere namque debent canonici nostri et presbyteri,
quod quanto prae aliis major dignitas in honore,
tanto major in reddenda ratione difficultas:
quia quot graduum culmen ascendunt, tot rationum
vinculis erunt alligati. Quis enim tot vinculis alligatur,
quot sacerdos, bos vel asinus, latro vel leo captus?
O sacerdos, cum te ipsum induis, primo amictu faucibus
circumdatis ligaris, albam postmodum ponis,
subcinctorio vel cingulo renes astringis, ac si tibi dicatur,
Astringe fauces ponendo custodiam ori tuo,
astringe funiculum admixti potus, nec cor tuum mala
meditetur: stringe renes, crucifige carnem tuam abstinentia
escae et potus, quantum valetudo permittit.
Haec, fratres mei dilectissimi, facientes vivetis, et
bene eritis, et bene vobis erit. Verumtamen orate
illum sine quo nihil potestis facere, ut sicut elegit vos
de mundo, et conduxit vos ad hanc singularem apostolicam
vitam et societatem; sic vos juvet, ut edatis
super mensam in regno Patris sui. Pensate tamen,
fratres mei, quod quamdiu vixerimus, in periculo
grandi positi sumus. Ideo de bonis suis nemo confidat;
sed cogitet, sicut dicit Apostolus, quod <hi>cum
quis existimat se stare, caveat ne cadat <note>(I Cor. X, 12)</note>
          </hi>.
Numquid, fratres mei, non Lucifer sic decoratus cecidit?
Numquid non etiam Petrus; aut qui inter discipulos
Christo familiarior Judas? Et quia de se confitendo,
nec in bono perseverando permansit; cecidit,
et crepuit, et mortuus est. Rogate igitur, fratres,
illum sine cujus voluntate folium arboris non movetur,
ut usque in finem taliter vos in hac solitudine
regat, et dirigat, ut eatis et fructum afferatis, et fructus
vester maneat. Amen. Non turbemini, fratres
dilectissimi, si compello vos vinum bibere, et panem
tritici cum betis butyro mixtis simul comedere. Nam
hodierna die credimus Filium hominis resurrexisse
a mortuis; ideo gaudere et epulari oportet, quia
frater noster mortuus fuerat et revixit; perierat,
et inventus est. Ad mensam ergo accedentes cum
<pb n="1311"/>
gaudio epulemini, quoniam ego sum Jacob pater vester.</p>
</div1>

<div1>
        <head>SERMO XL. DE OBSERVANTIA CLERICORUM.</head>
<p>Audistis in mensa, fratres charissimi, qualiter
Dominus praecepit servo suo Abrahae, ut tolleret
filium suum, quem super cuncta terrena diligebat
Isaac, et offeret eum super unum montium quem
monstraverat sibi Dominus, quem dicunt nonnulli
illum esse montem Calvariae, in quo crucifixus fuit
ille Deus et homo. Series historiae nuper simpliciter
intellecta, primo aedificat obedientiae filios. Fidelis
enim sermo, vivus et efficax, et penetrabilior omni
gladio ancipiti. Sed de modo et virtute obedientiae
aliquid vobis nunc dicendum est. Nam sicut obediendum
est libenter, sic hilariter, sic et velociter. Obedientia
enim sine mora esse debet. Non placet Deo
morosa et disceptatrix obedientia: quae quidem cum
praecipitur, quaerit cur, quare, quamobrem praecipiatur.
Istius obedientiae exquisitum nobis hodierna
dic exemplum proponitur. Abraham pater
noster; sic enim dicitur senex fidelis et prima credendi
via. Sanctus igitur pater Abraham; et prima
obedientiae norma et forma verae obedientiae apud
omnes esse credatur. Ecce, fratres, praecepit ei Deus
filium immolare. Sed quem filium? Audi, et obstupesce
qui audis; filium dilectum, filium primogenitum,
filium magnae promissionis, filium magnae generationis.
Dictum enim fuerat Abraham, <hi>In Isaac vocabitur
tibi semen tuum <note>(Gen. XXI, 12)</note>
          </hi>, et in ipso erit semen
tuum, sicut stellae coeli, et sicut arena maris in extrema
tua senectute. Centenarius enim erat Abraham,
dum genuit Isaac de Sara sterili uxore propria, de
Agar ancilla Ismaelem sagittarium. Mirabiliter promissum
susceperat, mirabilius susceptum religiose
educavit. Inter haec tamen non contradixit Abraham,
sed nec murmuravit, nec haesitavit, nec faciem conturbavit:
imo tanquam pater exsurgens pia crudelitate
in filium se armavit, ut mox obediret. Attendite
vos, filii obedientiae, qui votum fecistis et professionem.
Vade, o tu frater, et fac similiter. Haec semper
adimplere cogita, hoc semper facie laeta fac, et vives,
et erit semen tuum benedictum ultra semen
Abrahae. Verumtamen quid majus nescio murmurat,
quid affectuosius susurrat vox ista in auribus nostris,
licet haec tempore tanto ante nos scripta sunt, quae
sunt per allegoriam dicta. Discutiamus ergo folia vineae,
ut fructum inveniamus spiritualis intelligentiae,
tanquam sub cortice nucleum, tanquam sub
palea granum, tanquam sub terra thesaurum. Verum
ut hodiernae Christi solemnitati satisfaciamus,
consideremus utrum ea quae dicta sunt de tempore
Abraham, inclinare possimus ad me Augustinum
patrem vestrum. Tentemus super hoc aliquid
dicere ad Dei laudem, et ad nostram aliqualem
aedificationem. Sed secundum Hebraeos Abraham sub
tribus temporibus tria sortitus est nomina. Primo
dictus est Illam, quod ibidem sonat quod Excelsus,
cum adhuc esset in Chaldaea, in terra et in cognatione
sua in domo patris sui. Ascendens autem in terram
Chanaan ad vocationem Dei, dictus est Abram, quod
interpretatur Pater excelsus. Tandem in circumcisionis
suae tempore tunc dictus est Abraham, hoc
est, Pater muitarum gentium. Attendatis, fratres, et
vos in patrem vestrum. Nam primo vocatus sum excelsus
philosophus. Eram enim inter omnes magnos
nominatissimus, et liberalium artium sagacissimus
indagator. Excelsus, inquam, eram, celsitudine scientiae
quae inflat, non charitatis quae aedificat. Nam Cedrum
odoriferum vocabant me Romani principes,
foliis abundantem; sed non habebam fructum. Excelsus
eram et impius super omnes coaetaneos meos,
elatus et superexaltatus super cedros Libani. Et ecce
accessit ad me mater pietate plena, praedicatio sancti
<pb n="1312"/>
viri episcopi, vita et exempla sanctorum patrum
Pauli et Antonii et Simpliciani, et cum his omnibus
vox Domini confringentis cedros comminuit cedrum
Libani, et hostia praeparata ad victimam in odorem
suavitatis, et sic factus sum pater excelsus. Deinde
ad Africam veni, mecum ducens decem et novem ex
fratribus meis simul viventes in palatio sancto, et
cupientes separari a saeculo. Sanctus pater Valerius
cupiens esse particeps fructuum et orationum, locum
istum secretum, in quo nunc sumus, nobis donavit,
et multi nostrum viderunt. Sed loco isto aedificato,
in Christi nomine et sanctae Trinitatis pontifex Hipponensis
factus sum, et vocatus sum pater excelsus
multorum. Pontifices enim, fratres mei, sicut vocantur
pastores gregis, ita et patres plebis pro cura et
patria sollicitudine, et tunc factus sum sicut oliva fructifera
in domo Dei. Praesules enim olivae comparantur
propter vim olei triplicem. Nam oleum primo
illuminat, pascit, et fessa membra fovet. Sic et praesules
illuminare debent verbo, pascere exemplo, et
fovere egentes temporali beneficio. Ego enim, fratres,
non dico me hoc facere; studeo tamen sacram Scripturam
exponere, turrim Davidicam clypeis fortissimis
munire, munitam declarare, et declaratam ordinare.
Nam quid per turrim Davidicam, nisi sanctorum Ecclesiam
intelligo? Et sic jam ab ortu et occasu, ab aquilone
et austro viget nostra doctrina et expositio. Non
tamen a me, sed de domo Dei procedit: et sic non
solum pater gentium dicor, sed etiam vitis abundans
in lateribus domus Dei. Cujus domus sunt latera
legentes et orantes, et conjugati legentium et orantium
et conjugantium. Nam vobis qui estis legentes et orantes,
abundanter propinavimus doctrinam, quibus
disciplinam apostolicam tradidi. Conjugatis poculum
vitae etiam propinavimus. Vobis tamen propinavi vinum
fervoris, charitatis et aequitatis: illis vero pacem
et patientiam donavimus. Revertamur ergo ad historiam
praetaxatam, quae insinuat nobis tria, scilicet
disciplinam regularem, progressum, et exitum. Dicitur
enim nobis a Domino, <hi>Tolle filium tuum <note>(Gen.
XXII, 2)</note>
          </hi>; quasi dicat Dominus, Tu qui monachus es,
tolle filium tuum Isaac, qui interpretatur Risus: hoc
est, tuam propriam voluntatem tolle, in cujus exsecutione
homo ridet et delectatur. Et haec est prima oblatio,
quam homo debet Deo reddere et offerre super
unum montium quem monstrat nobis Deus. Nam multa
genera montium demonstrat nobis Dominus. Sed de
quatuor nobis mediator Dei et hominum homo Christus
Jesus mons dicitur, <hi>qui erit in novissimis diebus
mons domus Domini in vertice montium <note>(Isai. II, 2)</note>
          </hi>.
Et iterum: <hi>Mons Dei mons pinguis et coagulatus <note>(Psal.
LXVII, 16)</note>
          </hi>. Porro de hoc monte descendit ros et unguentum
pro barba Aaron. Omnes enim de Christi
plenitudine unguentum recipere possumus. Apostoli
etiam, fratres, dicuntur montes; quia fundamenta
ejus, scilicet Ecclesiae, in montibus sanctis. Angeli
numquid non et ipsi montes dicuntur excelsi? Porro
Jesus, qui mons dicitur, sedens in monte Thabor
sermonem discipulis facit, enumerans septem beatitudines
Spiritus. O fratres, attendite quantum sit
impedimentum, quam grave dispendium inferat sanctae
religioni superfluitas et abundantia rerum, quod
longe magis legimus in libro nostrae conscientiae,
quam possumus explicare sermonibus. Numquid non
Sodomitarum peccatum fuisse legitur abundantia panis
et superbia vitae? Numquid non angeli videntes se
abundare in pulchritudine sapientia superbientes ceciderunt?
Numquid non et patres nostri quasi ratione
eadem expulsi sunt de paradiso? Numquid non et
mundus submersus fuit, quando abundantes, et in
suis abundantiis Deum non cognoscentes perierunt?
Numquid non Aegytii abundantes iracundia pleni facti
sunt et submersi? Numquid non propter abundantiam
idola terrae facta sunt? Numquid non Amalech quia
abundabat, id est, invidia plenus, desivit in manu
Saül? Numquid non tempore David multa millia interfecti
sunt? Numquid non Saül abundans superbus
<pb n="1313"/>
efficitur et ejicitur? Numquid non Herodes Ascalonita
jugulatur? Numquid non Herodes tetrarcha sperans
in sua abundantia populo satisfacere, qui credebat
Joannem esse sanctum et justum, ipsum tamen decollavit?
Cogitate, fratres, quid receperit Holofernes, quid
Caesar, quid Nero, quid Valentinus, quid Constantinus,
quid Decius, quid Julianus? Quid ergo valuit
Caesari et Neroni abundantia? quid Assuero pecunia?
quid Antiocho simulata et palliata poenitentia? Colamus
ergo Christum pauperem in praesenti, ut simus
divites in futuro. Comes enim divitiarum superbia et
luxuria est. Amemus ergo, o fratres, summam Christi
et Apostolorum paupertatem; ne in nostra sancta religione
mutetur color optimus, et dispergantur lapides
sanctuarii nostri. Sane enim, fratres mei, ex collatione
aliarum paupertatum commendatio paupertatis
voluntariae plenius inter nos relucet. Sunt enim
quinque genera paupertatis: prima est infelicitas,
secunda est paupertas cupiditatis, tertia paupertas
superfluitatis, quarta dolositatis, quinta paupertas
voluntatis. Primam habet mendicus, secundam habet
avarus, tertiam habet prodigus, quarta est paries
dealbatus, quintam habet vir compeditus. Prima est
flagellum, secunda est venenum, tertia est ventilabrum,
quarta est umbraculum, quinta aedificium.
Prima est misera, quia cruciat: secunda est venenosa,
quia necat: tertia est ventosa, quia inflat: quarta
dolosa, quia dissimulat: quinta gloriosa, quia coronat.
Nec mirum, si Christus amator sobrietatis, sobrietatem
spiritus commendat, cum Epicurus praeceptor
voluptatis eam commendaverit, dicens, Quam
felix paupertas est, si laeta est! Super hanc propriam
voluntatem offert homo devotus, quod praecipue fit
in professione obediendi. Sequitur, fratres, <hi>Stravit
Abraham asinum, duos pueros secum ducens.</hi> Isaac
vero ligna cedrina portabat, Abraham autem ignem
et gladium. Venientes autem ad montem, ligatur
Isaac, super ligna ponitur, et scita a patre Dei voluntate,
non aperuit os suum. Et extendens manum
Abraham, audivit, <hi>Ne extendas manum super puerum <note>(Gen. XXII, 3-12)</note>
          </hi>;
sed pro Isaac tolle arietem unum
de cunctis tuis melioribus, quem inter spinas tibi paravi.
Attendamus nunc, fratres: nam quid per asinum
nisi carnem nostram intelligo, quae velut asinus
domanda est virga, onere? Et pabulo, et cinere, et
cilicio caro domanda est, ne impinguata, incrassata
et dilatata recalcitret, velut asinus qui cum domino velut
catellus ludere voluit. Duo namque pueri sunt quinque
hominis sensus: quos tamen duos dicimus, quia
ad usum et ad exsecutionem eorum duo intra membrorum
mancipata sunt. Nam et ego velut Abraham
in vobis et canonicis nostris, ne caro luxuriet, et ne
mors per fenestras intret, duobus pueris vos sociavi,
paupertati scilicet et orationi, quibus mediantibus
quinque sensus corporis exstinguere poteritis. Nam
per haec praeterita mala obliviscemur, cogitationes
malae non ascendent in corda vestra, affectio cognatorum
non regnabit in vobis. Haec enim sunt, quae
quotidie monachos cribrant sicut triticum. Istae
sunt mordaces curae, quae sanctum viri propositum
enervaverunt. Inter has vir sanctus coquitur et cruciatur.
Haec sunt monachorum muscae mordaces et
morientes, quae perdunt suavitatem unguenti. Haec
sunt volatilia quae comedunt frumentum in anima seminatum.
Vos autem, fratres, dum haec in corda
vestra ascendunt, recurrite ad orationem vel ad operis
occupationes, ne vos serpentinae muscae deglutiant.
Numquid non sic fecit sanctus pater Antonius? qui
cum epistolas a charis suis in saeculo morantibus recepisset,
nullam legere voluit, sed receptas in ignem
projecit, dicens: Chartae fallaces estis, etiam plenae
mendaciis; comburo vos, ne comburar a vobis. Sequitur,
fratres; ligatur Isaac. Sic et vos ligamini in
hac solitudine tam fortiter, ut consuetudines vitae
saecularis ignoretis, et suavitatem sanctae religionis
capiatis. Placeat vobis somni sobrietas, mentis tranquillitas,
corporis munditia, mortis severitas, et
<pb n="1314"/>
cuncta salutis exspectatio: solvitur Isaac, et jucunde
ad matrem revertitur in Bersabee. Sic et vos vertamini
soluti ad matrem quae sursum est Jerusalem.
Cum ergo illuc perveneritis, dabit refrigerii sedem,
quietis beatitudinem, et luminis claritatem.</p>
</div1>

<div1>
        <head>SERMO XLI. DE OBSERVANTIA JEJUNII QUADRAGESIMALIS.</head>
<p> <hi>Cum jejunaveris, unge caput tuum, et faciem tuam
lava, ne videaris hominibus jejunans <note>(Matth. VI, 17, 18)</note>
          </hi>.
Jejunantis officium est, in cinere et cilicio sedere,
sordidas vestes non tenere, carnem macerare, faciem
attenuare, in pallore permanere, non ipsam lavare,
non ad mensam opulentam accedere, non convivia
et festa visitare, non capite inclinato incedere: sed
eleemosynas dare, castitatem servare, juste, sancte
et pie vivere, Christi sanctam resurrectionem exspectans
glorietur. Haec autem omnia facite, non ut
videamini ab hominibus, sed tantum ab illo qui cuncta
videt in abscondito. Sed si contingeret, quod fumus
jejuniorum spargeretur inter homines, statim faciem
tuam lava, ne videaris hominibus jejunans. Tria enim,
fratres, proponuntur nobis hodie; scilicet jejunare, faciem
lavare, et caput ungere. Haec tria sunt, in quibus
tota vita nostra consistere debet. Quae sunt ista, fratres,
nisi declinare a malo, et facere bonum, et totum quod
habes Deo contribuere! Ecce quidquid continet nostra
christiana sancta religio. Quid enim per jejunare, fratres,
nisi a malo declinare; per faciem lavare, bonum
facere; per caput ungere, totum Deo tribuere? Sed dicet
quis, Brevis est haec expositio: sed et aquam vivam, ut
cupimus, non propinasti. Attendite ergo, fratres. Nam
hostis antiquus vestris primis parentibus primo in paradiso
suasit ut Dominum offenderent; secundo, ut faciem
a Deo absconderent post meridiem; tertio ut de ligno vetito
comederent. Nam ibi dicitur, ut caput pungeret;
sed hic, ut caput ungeret: ibi abscondendo faciem
latitaret, sed hic lavaret; ibi ut comederet, sed hic
ut jejunaret. Credamus illi qui modo haec praecepit,
sed non illi qui contraria persuasit. Ait enim Pater: <hi>Hic est filius meus dilectus, ipsum audite 
 <note>(Id. XVII,
5)</note>
          </hi>. Nam ait hodie, <hi>Cum jejunatis.</hi> Est enim, fratres,
quoddam jejunium commendabile, et quoddam damnabile:
damnabile, quod vident homines, quod fit
propter homines; commendabile, quod solum propter
Deum fit. Sed aliqui jejunant ut infirmi, aliqui ut fastiditi,
aliqui ut avari, aliqui ut hypocritae. Aegrotus
jejunat, ut valeat; fastiditus, ut appetat; avarus, ut
parcat; hypocrita, ut appareat. Jejunium aegroti est
sanitatis, jejunium fastiditi est gulositatis, jejunium
avari est parcitatis, jejunium hypocritae est simultatis.
Haec autem jejunia etsi non sunt periculosa, ut
aegroti; tamen sunt infructuosa. Jejunate ergo, fratres,
propter Deum: frangatis nucem, ut accipiatis
nucleum: projiciamus folia, ut inveniamus fructum:
purgemus puteum, ut hauriamus aquas de fontibus
Salvatoris. Ait enim Salvator, <hi>Sitientes venite ad
aquas <note>(Isai. LV, 1)</note>
          </hi>. Nam triplex est aqua Salvatoris,
fratres: aqua lacrymarum, quando flevit super Lazarum
et super civitatem; aqua quam posuit ad pelvim,
quando discipulorum pedes lavit; aqua quae de latere
ejus emanavit. Primam oportet nos habere, fratres,
si recte jejunare cupimus. Est ergo prima aqua contritionis,
secunda confessionis, tertia satisfactionis.
Prima mentem sanat, secunda refrigerat, tertia fecundat.
Ergo, fidelis, si cupis recte jejunare, istas
aquas recipe, et lava te, et mundaberis a lepra. Nam
nisi habueris has aquas, jejunium tuum modicum valebit.
Ideo vocati hodie ad nuptias magni Regis,
fratres dilectissimi, ornemus nos vestimentis, tubis et
cymbalis bene sonantibus. Laudemus ipsum patremfamilias,
qui ad suas nuptias nos vocare dignatus est.
Quae sunt nuptiae hodie praeparatae, fratres, nisi justi
dies quos Deus consecrare dignatus est? Isti enim
sunt dies quos observare debemus, in quibus legem
recipere merebimur. Isti sunt dies medicinales, qui
animae et corpori conferunt sanitatem. Isti sunt dies
<pb n="1315"/>
nuptiales, in quibus vestimentis ornati esse debemus,
cymbala et tubas, organaque bene sonantia sonantes.
Haec enim sunt instrumenta quae in nuptiis quadragesimalibus
sonare debemus. Nam primo, vestire nos
debemus virtutibus sanctis, exspoliatis vitiis. Secundo,
cymbalum percutiendo pectora per contritionem
sonare debemus. Tertio, ut praecones clamare
debemus, sugentes ubera vocando parvulos ut jejunare
discant, senes ut jejunare doceant: quia ecce
nunc tempus acceptabile, ecce nunc dies gratiae et
salutis, ecce dies remissionis, ecce dies satisfactionis.
Tu ergo, inique, qui longo tempore dormisti, surge,
memento unde cecideris, et age poenitentiam dum
tempus habes, dum sanus es, dum peccare potes; ut
non ex timore, sed ex amore videaris poenitere.
Omnis enim, fratres mei, qui per poenitentiam deleverit
peccata sua, jam angelicae felicitatis particeps
est. Ipsa namque poenitentia est medicamentum vulneris,
spes salutis, per quam peccatores salvantur,
per quam Deus ad misericordiam inclinatur. Dum
autem poenitentiam, fratres, feceritis, fundite pro
peccatis lacrymas cordis et corporis. Numquid non
lacrymando, fratres mei, Petrus a Christo respicitur?
numquid non Maria veniam meretur? numquid non
Martha lacrymis sanatur? numquid non Chananaea
exauditur? Numquid non Lazarus ad vitam revocatur?
Lava ergo faciem tu qui hodie incipis jejunare,
lacrymis percute pectus, exalta vocem tuam confitendo,
et annuntiando sacerdoti peccata tua. Audite,
fratres, quid David per confessionem consecutus est.
Quid ait, nisi, <hi>Peccavi Domino?</hi> Et Nathan propheta
ait, <hi>O David, transtulit Deus peccatum tuum a te <note>(II Reg. XII, 13)</note>
          </hi>.
Cavete tamen, fratres, ne confessio
sit Saül, qui redargutus a Samuele superbiendo dixit, <hi>Peccavi.</hi> 
 Qui statim audire meruit, <hi>Transtulit Deus
regnum tuum a te <note>(I Reg, XV, 24, 28)</note>
          </hi>. Sic et dixit
Judas, <hi>Peccavi <note>(Matth. XXVII, 4)</note>
          </hi>, non dolendo, sed
diffidendo. Sic et Cain, <hi>Major est iniquitas mea, quam
ut veniam merear <note>(Gen. IV, 13)</note>
          </hi>. Ergo, fratres, cum
jejunatis, facies vestras lavate lacrymis, caput ungite
Christum, qui caput cunctorum est. Ipsum ergo
ungite, scilicet oleo misericordiae, eleemosynas dando,
et verba contritionis clamando, Peccavimus, Domine,
sed miserere. Et sic uncti erimus a Christo oleo laetitiae.
Sic unctum David legimus, sic unctum Petrum
et Mariam prospicimus, sic unctos volentes semper
spectavimus fratres. Sed quis dicet, Quomodo ungendus
est Deus? O peccator, vade primo ad Mariam
peccatricem. Ipsa enim unxit pedes, et postea caput,
scilicet animam, et postea accedere potuit ad caput.
Nam si primo lacrymis Christi pedes non lavisset, ad
caput Christi accedere ungendo ausa non fuisset.
Ergo necesse est primo ad pedes lacrymas fundere,
et postea ad Christi caput accedere. Scitote tamen,
fratres mei, quod nisi inimicis vestris corde peperceritis,
omnia quae agitis, sive jejunetis, sive eleemosynam
detis, sive omnia quae bona sunt agatis, omnia
vana sunt, et servi inutiles estis, nisi proximo peperceritis.
Sed dicetis, Ego parcere inimico non possum:
ex quo ergo mihi bona non valent sine hoc, me affligere
jejunando, bona distribuendo, non amplius volo.
Ego autem dico vobis, Dimittite, ut dimittatur vobis.
Nullum tamen malum impunitum, nec aliquod bonum
irremuneratum remanebit apud Deum, qui novit abscondita
cordis cunctorum.</p>
</div1>

<div1>
        <head>SERMO XLII. DE VITA ET MORIBUS CLERICORUM.</head>
<p>Fratres charissimi, sanctus ille Jeremias considerans
sacerdotum et praelatorum negligentiam, lamentabiles
voces emittens dicebat, <hi>Parvuli petierunt panem,
et non est, nec erat qui frangeret eis <note>(Thren. IV, 4)</note>
          </hi>.
Clamabat ergo Jeremias, aspiciens destructionem
sanctae Civitatis, plorat et lamentatur crudelitatem
matrum, patrum et pastorum, qui devorant filios in
perditione. Vae vobis pastoribus Israel, qui quod pingue
erat comedistis, quod confractum erat non consolidastis,
<pb n="1316"/>
quod erroneum erat non revocastis, quod
infirmum erat non sanastis, quod nudum erat non
cooperuistis <note>(Ezech. XXXIV, 2-4)</note>. O fratres, lupi rapaces
hodie facti sumus, justitiam postponentes, veritatem
et misericordiam ignorantes. Cavete ergo ne
vobis Dominus hodie dicat, Dispensatorem te posui
super familiam meam, et tu panem eis non fregisti.
Non ergo dispensator, sed dissipator; non speculator,
sed spiculator. O serve nequam, mittam te in tenebras
exteriores, quoniam pueri tui petierunt tibi panem,
nec fuit qui frangeret eis. Itaque, fratres, distribuendus
est panis et frangendus subditis, antequam
fame pereant: nam si morientur, de manibus tuis
sanguis eorum exquiretur. Distribuendus itaque est
panis omnis sanctitatis esurientibus. Est enim, fratres,
panis mundus, qui distribuendus est et frangendus
filiis. Est et alter panis immundus, qui distribuendus
est servis. Sunt etiam isti panes conjuncti
in domo Dei, sicut in area paleae cum granis. Tres
tamen panes legimus in Scriptura, panes Pharaonis,
oblationis, et propositionis. Primi sunt laici, secundi
sunt sacerdotes, tertii vero pastores. Panes Pharaonis
dividuntur in tres partes, in concupiscentiam
carnis, et concupiscentiam oculorum, et superbiam
vitae. Prima est luxuria, quae enervat: secunda est
avaritia, quae cruciat: tertia est superbia, quae velut
vesica inflat. Luxuria est proferens immunditiam,
avaritia est generans invidiam, superbia parit injustitiam.
Luxuria est premens hominem intra se per
pollutionem, avaritia extra se per vacationem, superbia
supra se per elationem. Luxuria deprimit hominem
intra se, quia cum factus sit ad imaginem
Dei, velut porcus in luto vivere quaerit. Avaritia trahit
hominem extra se, quia propter terrena dimittit
coelestia. Superbia extollit supra se, ut ponat in coelum
os suum. Et sic, patres et fratres, homo per
luxuriam in vanis cupit delectari, per avaritiam in
transitoriis consolari, per superbiam de impietate
gloriari. Isti sunt pastores, quos Dominus ejecit de
templo vendentes et ementes. Isti sunt quinquagenarii,
qui per Eliam comburuntur. Isti sunt illi falsi
prophetae vestiti pellibus caprinis, qui etiam intrinsecus
sunt lupi rapaces. Ergo nos qui pastores sumus
nominati, luxuriam frangamus per abstinentiam, avaritiam
submergamus per eleemosynam, superbiam
fugiamus per humilitatem et per patientiam. Nam sicut
impossibile est daemonem in malo obstinatum paradisum
intrare; sic impossibile est luxuriosis pastoribus,
avaris et superbis subditos castos et humiles
et bonos facere, quia necesse est ut talis sit grex,
qualis sit et rex. Est et alius panis oblationis, quem
quidem non solum frangere, sed et Deo offerre debemus.
David dicebat, <hi>Intret oratio mea sicut incensum
in conspectu tuo <note>(Psal. CXL, 2)</note>
          </hi>. Iste est panis triplex,
quia oratio debet esse ampla, devota et pura. Ampla,
ut pro omnibus rogetis, etiam pro calumniantibus et
persequentibus vos; devota, ut non remisse petatis,
sed devote, et dabitur vobis perseverantibus. Sed
dicet quis, Qualis debet esse qui petit, quid petat, pro
quo petat, et a quo petatur? Si petis qualis esse debeas,
dicimus quod bonus: quia scimus quod Deus
peccatores non audit. Sed dicis quid petere debeas,
dico quod vitam vel meritum vitae, vel apprehendentiam
meritorum vitae. Sed si dicis pro quo petere
debeas, dico quod pro bene et male viventibus, ut
bonus perseveret, et malus convertatur: non pro
sanctis, non pro damnatis. Nam qui orat pro martyre,
injuriam facit martyri: et qui orat pro damnatis,
nullatenus impetrabit. Potens tamen est Deus, ut de
lapidibus istis fiant panes. Sed si ulterius adhuc petis
a quo, dicitur quod a Patre omnia petere in Filii
nomine debemus; et sic veri pastores erimus. Est et
alius panis, scilicet propitiationis. Et iste est triplex,
<pb n="1317"/>
panis Angelorum, de quo manducat homo in altari;
panis filiorum, id est verborum sanctae doctrinae. Hic
est panis, qui cum primo pane de coelo descendit.
Hic est panis, quem non est bonum sumere et dare
canibus haereticis, quia panis filiorum est. Hic est
panis petitus, <hi>Amice, accommoda mihi tres panes <note>(Luc.
XI, 5)</note>
          </hi>, scilicet vitae, doctrinae et exempli. Hic est panis
datus Petro, ut pascat agnos: nam ter ait Dominus
Petro ut pascat oves, ut tu pastor intelligas oves
pascere doctrina, vita et exemplo, vel Eucharistia,
doctrina et vita sancta. Et sicut Dominus ait Petro,
ita et caeteris Apostolis suis. Ergo pascamus oves
nostras, parvulis nostris panem frangamus, ne deficiant
in via: pascamus pane angelico, pascamus
verbo, pascamus exemplo, ne tota gens pereat. Nam
capita gentium sumus, caecorum et ignorantium duces,
claudorum baculus, terrarum principes, regum
viatores, Angelis superiores; sed daemonibus pejores,
dum haec negligenter prospicimus. Fratres, pascamus
ergo populum, ne sint velut oves absque pastore,
ut de pascuis solitudinis trahat ad pascua societatis
Jesus Christus Dominus noster.</p>
</div1>

<div1>
        <head>SERMO XLIII. DE EPIPHANIA ET QUAERENDO CHRISTUM.</head>
<p>Audistis, fratres charissimi, sanctissimos reges
Dominum diligenter quaesivisse: et quaerendo Deum
et hominem invenisse non dubitamus, et sibi pretiosa
munera obtulisse firmiter credimus et praedicamus.
Vos ergo, fratres, quaerite Christum, quaerite Nazarenum,
quaerite floridum, candidum et rubicundum.
Quaerite Christum, et hunc crucifixum: quaerite, et
invenietis; pulsate, et aperietur vobis: clamate, et
vocate dilectum, nuntiantes quia amore languescitis.
O vos mundi amatores qui terrena sapitis, quorum Deus
venter est, et vita in confusione; quid agitis sine Christo,
quid concupiscitis, quid sapitis, quid speratis? Numquid
sine Christo vobis pax esse poterit? Numquid felicitas
vel victoria, numquid dignitas vel securitas, numquid
fides vel charitas, numquid spes vel fiducia, numquid
constantia vel temperantia, numquid prudentia vel
scientia, numquid pulchritudo vel fortitudo, numquid
olfactus vel tactus, numquid visus vel auditus sine
Christo esse poterit? O fratres mei, absit, Quaerite
ergo Christum, dum inveniri potest: invocate eum,
dum prope est. In ipso namque sunt omnes virtutes,
et thesauri sapientiae et scientiae absconditi. Quaerite
Christum, et invenietis Christum: pulsate ad Christum,
et aperietur vobis per Christum. Dirigite viam
Christi, ut dirigat vos Christus. Custodite Christum,
ut custodiat vos Christus. Amate Christum, ut amet
vos Christus. Quaerite Christum pauperem, et invenietis
Christum divitem. Pascite famelicos Christi,
ut pascat vos Christus. Visitate infirmos Christi, ut
visitet vos Christus. Pacem habete cum proximo
Christi amore, ut vos pacificet Christus. Hunc ergo
Christum quaeramus, hunc etiam veraciter cupiamus,
hunc semper ut possumus agnoscamus. Hunc semper
perquiramus, et inventum tam fortiter, tam suaviter,
tam dulciter teneamus, ut eum non amittamus. Quaerendus
est ergo Christus; sed non in platea, ubi est
summa vanitas. Quaerendus est Christus; sed non in
foro, ubi est grandis adversitas. Quaerendus est Christus;
sed non in taberna, ubi est summa ebrietas.
Quaerendus est Christus; sed non in saeculari curia,
ubi est maxima falsitas. Quaerendus est Christus; sed
non in scholis mundanorum philosophorum, ubi est
infinita perversitas. O vos mundi amatores, qui terrena
sapitis, et pro terrenis honoribus et pompis discurrere
non desistitis, transvolantes montes et Alpes,
investigare volentes alta coeli, lata terrae, profunda
maris, in calore et frigore, fame et nuditate; cur
Christum non quaeritis, in quo haec omnia et majora
perfecte reperiuntur? Quiescite jam agere perverse,
discite bene facere o vos qui coelorum motus continue
investigare curatis, non tamen ut Deum perfectius
cognoscatis, sed ut mundo florentes appareatis.
<pb n="1318"/>
Sapientes igitur et insipientes, quaerite Christum,
sed non cum luxuria, in qua est latens deformitas;
non cum superbia, in qua latet aeterna calamitas;
non cum avaritia, in qua est dolorum servitus et
aeterna infelicitas. Sed heu, fratres, heu! non est
hodie qui faciat bonum, non est qui Christum adorare
opere quaerat, nec est qui speret in eo: sed miles in
ense, rex in divitiis, puer in pomo, servus in domino,
uxor in viro, vir in uxore, vetula in parva
pecunia, et rusticus in ligone sperat. Ecce, fratres,
ecce, quomodo unusquisque recedit a Deo salutari
nostro. Ecce quomodo speramus in vanitate, derelinquentes
Deum factorem nostrum, et recedentes a Deo
salutari nostro. Non sic igitur, fratres mei, non sic,
etiamsi divitiae et honores affluant, nolite cor apponere;
sed solum in Christo cor apponite, in ipso semper
sperate, quia ipsi cura est de singulis vobis.
Quaeramus ergo Christum, fratres mei, et nunquam
quiescamus, quousque inveniamus. Quaerite eum dum
inveniri potest, invocate eum dum prope est. Sed
quomodo eum quaeremus? Ecce enim quaeritur hodie
Christus, quaerunt eum Pagani, quaerunt eum Judaei.
O christiane, cave ne quaeras Christum cum Judaeis,
sed cum paganis regibus perquirere non desistas.
Nam Pagani quaerunt Christum adorare; sed Judaei
quaerunt Christum jam supplantare. Pagani hodie
ad Christum veniunt; sed Judaei Christum spernunt.
Pagani veniendo ad Christum laborant; sed Judaei
quiescendo Christum ignorant. Pagani Christo munera
offerentes ipsum adorant: sed Judaei jam Christi
mortem procurant. Pagani adorando Christum et
miracula ibidem videndo ipsum toto corde magnificant;
sed Judaeorum synagoga jam Christum spinis
coronat. Pagani per aliam viam revertuntur gaudentes;
sed Judaei jam incipiunt esse paventes ne
forte veniant Romani, et tollant eorum locum et gentem.
Erubescite, o perfidi Judaei, erubescite; quia
veniet tempus quando lapis super lapidem in te non
remanebit, eo quod non cognoveris tempus visitationis
tuae. Erubescite, quia ecce jam alieni haereditatem
vestram ingrediuntur, et ad vestrum regem natum
per stellam deducuntur, cujus pretiosa nativitas fuit
ante saecula Praedestinata, a prophetis praenuntiata,
pastoribus annuntiata, et sapientibus regibus revelata.
O Judaei semper Deo rebelles, o caeci et obstinati,
cur non consideratis mirabilia quae Deus operatur
in medio terrae vestrae? cur Christum non quaeritis?
cur Deum et hominem non agnoscitis? cur eum
ut verum Dei Filium non adoratis? O fratres mei,
non solum Judaei; sed et mali Christiani hodie occidere
quaerunt Christum. Quando hoc quaerunt, nisi
quando praecepta sua servare contemnunt? Non sic
Magi fecerunt; sed mox Christo nato credentes, per
viam laborare coeperunt, et sic perseverantes aliquando
eum invenire meruerunt, non in pretiositate
pannorum, non in multitudine servitorum; non in
thalamo picto, non in lecto eburneo, non in aula
regia: sed pro thalamo voluit reclinari in stabulo,
pro lecto habere voluit fenum, pro servitoribus bovem
et asinum Salvator habere voluit. Eia ergo, fratres
mei, quaerite Christum, quaerite Nazarenum,
quaerite hunc floridum, candidum et rubicundum, ad
cujus ortum Angeli cantant, sancti exsultant, sterilis
clamat, vidua prophetizat, Simeon senex exspectat,
Joseph cogitat, Maria mater reclinat, bos cognoscit,
asinus portat, stella demonstrat, Magus adorat. Iste
est Deus deorum in Sion, qui in Cherubim apparet
terribilis, qui in Seraphim apparet mirabilis, qui in
virtutibus ostenditur incomprehensibilis. Iste est qui
nuper de Maria virgine natus est, et homo factus est:
ut nos deos faceret, factus est homo. Iste est qui esurivit,
ut nos reficeret; qui sitivit, ut nobis vitae aeternae
pocula ministraret. Iste est qui pro nobis tentatur,
ut nos a tentationibus liberaret; qui pro nobis ligatur,
<pb n="1319"/>
ut nos absolveret; qui pro nobis humiliatur, ut nos
exaltaret; qui pro nobis exspoliatur, ut nos tegeret;
qui pro nobis coronatur, ut nos coronaret; qui felle
et aceto potatur, ut nobis fontes mellifluos aperiret.
Mortem suscepit, ut nobis vitam aeternam donaret,
sepultus est, ut sepulturam suorum benediceret;
ascendit in coelum, ut nobis coelorum portas aperiret;
sedet ad dexteram Dei Patris, ut credentium preces
et vota exaudiret. Ecce ergo ad quid natus est Christus,
ecce propter quid ad nos descendit Christus.
Quid igitur agitis, o vos mundi amatores? Quid vobis
cum carne, o venerabiles senes? O juvenes delicati,
quid agere creditis, cum nihil sine Christo potestis
facere, quibuscumque bonis terrenis ornati sitis?
Quaerite ergo, o juvenes, Christum, ut juvenes maneatis.
Quaerite, vos senes, Christum, ut cum omni
prosperitate vivere valeatis. Quaerite Christum, et
nolite quiescere, illum Christum, illum Jesum qui
Centurionis servum sanavit, paralyticum solidavit,
Lazarum resuscitavit, caecos illuminavit, meretricem
beatificavit, Chananaeam exaudivit, latroni pepercit,
et ei paradisum donavit. Hunc Christum quaerite fide,
spe et charitate. Quaerite Christum, et nolite quiescere.
Quaerite Christum, et nolite sperare in longitudine
vitae vestrae, quia incertus est exitus. Sed attendite
ne decipiamini, quia sub specie boni multa
mala fiunt. Non enim desinit hostis antiquus figuram
assumere Angelorum lucis, laqueos deceptionis ubique
praetendens. Novit enim malignus naturas hominum,
et cui adhibeat cupiditatis calorem, gulae voracitatem,
luxuriae foeditatem, invidiae calamitatem.
Optime novit quem moerore conturbet, quem fallat
gaudio, quem metu opprimat, quem admiratione seducat.
Cunctorum discutit naturas, ventilare et perscrutari
cunctorum affectus in nullo desistit: et ubi
cognoverit quod delectet, ibi suum exercitium ponit.
Tu ergo fidelis, cum tentationes persenseris, mox
Christum quaere, mox Christum invoca; et mox tibi
ipse auxiliabitur, quia fidelis est et non permittit nos
tentari supra id quod possumus portare. Qui est benedictus
in saecula. Amen.</p>
</div1>

<div1>
        <head>SERMO XLIV. DE PIETATE, CHARITATE ET SUFFRAGUS DEFUNCTORUM.</head>
<p>Fratres charissimi, nunquam recordor me legisse
mala morte perisse, qui libenter in hac vita opera
charitatis vel pietatis voluerit exercere. Habet enim
multos intercessores pius homo, et ille qui opera charitatis
exercet hilariter. Quid enim aliud de piis hominibus
dicere poterimus, nisi id quod frequenter legimus, <hi>Opera enim illorum sequuntur illos 
 <note>(Apoc. XIV, 13)</note>
          </hi>?
Quare? Nisi quia multos habent intercessores, ideo
impossibile est, ut preces multorum non exaudiantur.
Considera ergo, o homo, quis est ille qui tibi in via
occurrit: animadverte quod homo est ad imaginem
Dei factus, et tamen pauper est, nudus est, miser est,
mendicus est, orphanus et pupillus forsitan est. Cave
tamen, ne talem despicias, ne eum percutias, ne expellas.
Nam licet pauper, licet nudus, licet famelicus, licet
miser appareat, licet doleat, licet erubescat, non tamen
expellendus est pauper. Nolite, fratres, eos
spernere, nec, etiamsi importune petierint, de eis
aliquando murmurare, quia pauperes et inopes non
cessant laudare Deum. Considera, tu dives, quia vias
perambulas et plateas erecto capite et collo, quod tu
simul cum paupere natus es de muliere, et brevi vives
tempore. Et licet dives sis, saepe tamen repleris amaritudine
et doloribus. In sordibus generatus es, in
tenebris confoveris, in doloribus etiam peperit te
mater tua. Ante exitum matrem graviter onerasti, in
exitu matrem dilacerasti turpiter: Flevisti simul cum
paupere et mendico, quando vallem plorationis ingressus
es. Pares ergo geniti sumus, pariter vivimus,
pariter moriemur et omnes. Considera ergo, o dives,
quod pauper et dives pari modo omnes nascuntur, et
<pb n="1320"/>
moriuntur. Noli ergo eos despicere, noli manum
benedictionis avertere ab eis; sed eos facie serena
suscipe, eos verbo et exemplo refice. Misericordia
igitur, o fratres mei, mater nostra sit. Nam qui esurientem
pane verbi reficit, qui sitientem potu sapientiae
refrigerat, qui errantem in domum patris revocat,
qui innocentem protegit, qui infirmum fide et patientia
instruit, qui in tribulatione oppresso consolando
vel compatiendo subvenit, hic verus pius est, verus
misericors est, verus amicus Dei est: nec eum mala
morte periturum aliquis dicere audeat. O misericordia
salutis praesidium, fidei ornamentum, propitiatio
peccatorum! Tu justos probas, tu sanctos roboras,
malos ad bonum perducis: et qui sine te cunctis bonis
abundare videtur, vel castitate apparet decoratus,
omnino dicere non desistat, Servus inutilis sum. Sed
attendite etiam, fratres mei; attendite quia non solum
pauperibus in via misereri debemus, sed et defunctis
cum omni diligentia misereri et subvenire
studeamus, attendentes et quid Judas Machabaeus
fecerit. Dixit enim, quod <hi>sancta</hi> esset <hi>cogitatio pro
defunctis exorare, ut a peccatis solvantur <note>(II Machab. XII,
46)</note>
          </hi>. Sciebat enim ipse Judas, quod nemo gloriari poterat
castum se habere cor: considerans etiam, quod
astra non erant munda in conspectu Dei. Ceciderunt
enim angeli de coelo, ideo munda astra non fuerant:
nec etiam infans, cujus vita est unius diei super terram,
sine peccato est. Quid ergo de nobis dicemus?
Numquid gloriari poterimus castum habere cor? Absit
omnino. Quid? Nisi quia omnes peccatores sumus,
omnes etiam in peccatis concepti sumus et nati, omnes
etiam vitam peccabilem ducimus, omnes in peccatis
vivimus, et forsitan in venialibus morimur. Ergo
misericordia indigemus, quia de hac vita omnes migraturi
sumus. Et licet carnem dure maceremus jejuniis
et abstinentiis, licet omnia mala patienter ob
Christi amorem sustineamus; non tamen condignae
sunt passiones hujus temporis ad futuram gloriam,
quae revelabitur in nobis <note>(Rom. VIII, 18)</note>. Ergo misericordia
indigemus; quia per nostra merita aeternam
vitam acquirere non valemus. Cupis autem, o homo,
ut tui misereatur Deus? Fac ut proximo miserearis.
Nam tantum tibi miserebitur Deus, quantum et tu
misereberis proximo: tantum recipies in alia vita,
quantum facies in praesenti vita. Ora ergo pro defunctis,
ut dum fuerint in aeterna vita, pro te orare non
negligant. Exspectant enim nos, ut juventur per nos:
tempus enim operandi jam profugit ab eis. Clamant
igitur quotidie qui jacent in tormentis. Clamant, et
pauci sunt qui respondeant: ululant, et non est qui
consoletur eos. O quam grandis crudelitas, fratres
mei! o quam grandis inhumanitas! Clamant ad nos
quotidie, qui dum vixerunt, multa mala pro nobis
sustinere voluerunt; nec eis subvenire curamus. O
vere magna inhumanitas! Ecce enim infirmus jacet
et clamat, et a medicis consolatur; clamat porcus,
et omnes cum eo clamare non cessant; cadit asinus,
et omnes eum sublevare festinant: sed clamat in tormentis
fidelis, et non est qui respondeat. Ecce nostra
inhumanitas, fratres. Eia ergo non sic: sed mementote,
fratres, quod sancta et salubris, pia, et felix,
et suavis Deo et Angelis est cogitatio pro defunctis
exorare, ut a poenis quas pro peccatis patiuntur, solvantur.
Sed dicet quis: Ecce patrem pium et bonum
habui, misericordem et castum, humilem et omnibus
virtutibus ornatum: nam si vera sunt quae lego, eum
esse beatum non dubito. Cur ergo orare pro eo volo,
cur eleemosynam dare, cur jejunare, cur sanctorum
corpora visitare? Non est ergo necesse pro eo orare,
quia fidelis fuit, pius, castus, humilis, patiens, et
cunctis bonis ornatus, et post aurum etiam non abiit,
nec in pecuniae thesauris speravit: potuit enim transgredi,
et non est transgressus; et facere malum,
et non fecit. Quid ergo credere debeo, nisi quod
lego? Quid enim lego, vel quid praedicari audio,
nisi quod qui bene operabitur, bene remunerabitur?
O homo haec quae dicis ego nullo modo tibi negare
<pb n="1321"/>
audeo. Quis enim fidelium dubitat, quod qui
bene fecerit, bene recipiet? Consulo tamen ut pro
defunctis exorare non desistas. Dixi enim supra,
quod nemo sine crimine vivit, nemo gloriari potest
castum vel mundum se habere cor. Quid ergo facere
consulo, quid volo, vel quid deprecor, nisi quod
dimittas incertum, et accipias certum? Quid enim
est incertum, nisi quod nescis utrum pater tuus crucietur,
vel utrum dignus fuerit odio vel amore? Multi
enim fuerunt qui reputati fuerunt sancti, et tamen
in conspectu Dei non boni, sed mali inventi sunt.
Accipe ergo quod est certum, et dimitte quod est
incertum. Certum enim est, quod peccator fuit: et
licet bonis operibus ornatus fuerit, ignoramus tamen
utrum aeternam gloriam meruerit possidere. Lege
ergo, o homo, et opere adimplere festina, quod sancta
et salubris est cogitatio pro defunctis exorare, eleemosynam
dare, carnem affligere, opera pietatis exercere,
et peregrinationes facere, ut a peccatis solvantur.
Nam et si sunt beati vel damnati pro quibus
rogas, dummodo nescias, et a Deo revelatum tibi non
fuerit, non beatis vel damnatis injuriam facere potes,
vel Deum offendere: quia si beati sunt, bono tuo non
indigent; et si damnati sunt, obtinere non valent.
Ergo dum certus non sis quod nec damnati nec beati
sint, orare pro eis non differas: quia, ut supra diximus,
bonis tuis non indigent qui beati sunt; et mali
non obtinent, quia damnati sunt. Scias tamen, et indubitanter
credas, quod licet pro defunctis beatis vel
damnatis obsecres, bona quae pro bonis fiunt non
amittuntur. Saepe enim praedicavimus, et saepe integra
fide docuimus, quod nullum malum impunitum,
et nullum bonum irremuneratum erit apud quem
non est acceptio personarum. Oratio enim tua in sinu
tuo convertetur. Igitur pro defunctis semper orandum
est: et si non proficiet eis quia beati vel damnati
sunt, oratio in sinu nostro convertetur. Sic
enim boni erimus, sic pii et misericordes, sic mala
morte perire non poterimus, quia Dominus custodiet
nos in tota vita nostra, quam postea deserendo, dabit
illam quam nec oculus vidit, nec auris audivit,
nec in cor hominis ascendit viventis. Festinemus
ergo, o fratres, pro defunctis exorare, ut et ipsi festinent
nos ad se vocare: vident enim sanctam Trinitatem
tantum esse unam, quantum tres simul sunt,
nec plus aliquid sunt duae quam una res, et in se
infinita sunt, et singula in singulis, et omnia in singulis,
et singula in omnibus, et omnia in omnibus,
et unum omnia sunt. Et si capere non potestis quomodo
sancta Trinitas, tres et unum sunt, exemplum
accipite. Unus enim est sol in coelo currens, calescens,
et fulgens. Unus est in terra ignis tria similiter habens,
motum, lucem, et fervorem: nec lucem a motu
et fervore dividere potes. Sic est sancta Dei Trinitas.
Et si ejus mysterium capere non valemus, bene operari
festinemus, ut, sicuti est, sanctam Trinitatem
per gratiam videre mereamur. Inhumanum est namque,
patriam deserere, patriam despicere, vel in ea
nolle habitare. Bene ergo operari non pigeat, ut patriam
habitare possimus, et ad eam redire valeamus.
 Tanta est enim pulchritudo justitiae, tanta
jucunditas lucis aeternae, hoc est, incommutabilis
veritatis et sapientiae, ut etiamsi non liceret in ea
amplius manere quam unius diei hora vel media,
propter hoc solum innumerabiles anni hujus vitae
pleni deliciis et circumfluentia bonorum temporalium
recte meritoque contemnerentur haec omnia. O regnum
Dei gloriosum! o patria nostra desiderabilis!
tantum vales quantum habeo: tantum enim emit de
te vidua duobus minutis, quantum Petrus relinquens
omnia, quantum Zachaeus dando dimidiam patrimonii
partem, quantum Maria soror Lazari, quae omnia
vendidit, et ante pedes Apostolorum posuit. Cur ergo
bene operari pigrescimus? cur pro defunctis orare
<pb n="1322"/>
negligimus? Intueamur ergo, fratres, patriam nostram,
non solum ex hominibus, sed etiam ex Angelis
atque Archangelis, Thronis et Dominationibus, Principatibus
et Potestatibus congregatam. Ibi etiam sanctam
et individuam Trinitatem, sicuti est, homo
videbit: plus vel tantum abundantius, quantum plus
in via operando meruerit, clarius videbit. Non tamen
quibuscumque bonis onerati simus, propter hoc
eam emere valeamus, nisi per gratiam possidere.
Omnes tamen ibi contenti erimus, omnes felices,
omnes jucundantes. Haec est enim illa optima pars,
quam Maria elegit quiescendo et sedendo ad pedes
Domini. Contemplabatur enim ipsa Deum et hominem;
ideo <hi>optimam partem elegit <note>(Luc. X, 42)</note>
          </hi>. Quare <hi>optimam partem</hi> 
 dicit, nisi quia per contemplationem
aeterna vita designatur? Optima vita est enim quia
secura est, quia aeterna est, quia vera est, quia felicitas
nostra est, Deum habere, Deum videre, Deum
contemplari. Ideo optima pars est, quam partem non
possumus in via possidere. Quare? Quia quamdiu
vivimus, peregrinamur a Domino, et semper in periculo
sumus, et semper in labore in hac vita cum
Martha fatigamur. Sumus enim hic cum Martha laborantes,
hospites recipientes, et ministrantes servis
Dei quae necessaria sunt. Hanc partem Martha elegit,
et bona fuit, sed non optima: quia non aeterna.
Bona tamen fuit, quia perseverando in operibus charitatis,
sedere ad pedes Domini in aeterna vita cum
sorore meruit. Festinemus ergo opera pietatis exercere,
et pro defunctis exorare, ut videre possimus,
et reverenter salutare valeamus Prophetas sanctissimos
et Patriarchas veraces. Isti enim sunt quorum
nomina manent in aeternum, quia Deo digni sunt,
fide praeclari, hospitalitate praecipui, astuti in sensu,
sapientes in opere, rebus saecularibus locupletes,
reparatores orbis terrarum atque recreatores, creduli
in repromissionibus, Angelorum susceptores, facie
ad faciem Deum videntes, prudentes et victoriosi,
quorum imperii potestas non cessavit, quoadusque
Christus ex eorum germine per uterum beatae Virginis,
quae est spes omnium gentium, natus in mundo,
coruscando in mundo apparuit. Isti enim sunt sancti
viri, cum quibus locutus est Deus, et ostendit eis
secreta sua; ut ea quae ventura erant quasi praesentia
Spiritu sancto illuminati agnoscerent. Festinemus
ergo, fratres, saeculum exire, ut etiam salutare et
videre valeamus sanctos Apostolos, quorum oculi
beati, qui Deum in carne viventem videre meruerunt,
quorum fructus in patria in aeternum manet.
Festinemus etiam, fratres mei, ingredi sancta sanctorum,
ut etiam valeamus videre sanctos Dei martyres,
qui carnem domuerunt, spiritum roboraverunt, daemonibus
imperaverunt, virtutibus coruscaverunt, praesentia
despexerunt, et illam patriam de qua nunc
loquimur, voce et moribus praedicaverunt. Festinemus
etiam, fratres, ingredi sancta sanctorum, ut videre
valeamus sanctos Dei confessores, qui licet
persecutorum non senserint gladium, tamen per vitae
meritum Deo digni praemio martyrii non privantur:
quia martyrium non tantum effusione sanguinis, sed
etiam abstinentia peccatorum et exercitatione divinorum
praeceptorum perficitur. Festinemus igitur
ingredi sancta sanctorum, ut videre mereamur et
salutare reverenter sanctam Dei genitricem, cum
sanctis suis virginibus, quae suis exemplis utriusque
sexus multitudo ejus sequitur vestigia, et relictis nuptiarum
copulationibus, dimissaque liberorum propagine,
sponso qui in coelis est perenni, mente, actu,
habitu et gestu applicari meruerunt. Istae enim fuerunt
virgines sacrae, Deo devotae, quae in vita sua fuerunt
orationibus instantes, jejuniis adhaerentes, eleemosynas
facientes, pauperes recreantes, in tribulatione
gaudentes, in bello potentes, in damnis temporalium
<pb n="1323"/>
rerum Deo gratias agentes. Festinemus ergo, fratres
mei, istos imitari sanctos. Discamus ab eis opera
charitatis sine intermissione exercere valenter, et
exercendo per gratiam merebimur Deum videre facie
ad faciem, sicuti est: quod nobis concedat ille qui
est sanctorum omnium virtus et salus. Amen.</p>
</div1>

<div1>
        <head>SERMO XLV. DE POENITENTIA AGENDA, ET DETRACTIONE VITANDA.</head>
<p>Beatus homo cui miserebitur Deus. Confiteamur,
fratres, et miserebitur nobis. Grandia sunt peccata
nostra; quia tamen magnus Dominus, sed agamus
poenitentiam. <hi>Quoniam in saeculum misericordia ejus <note>(Psal. CV, 1)</note>
          </hi>.
Videte, fratres, quid dicat, <hi>in saeculum.</hi> 
In inferno quis confitebitur tibi? Nemo est enim, qui
possit in inferno poenitentiam agere: infructuosa est
enim talis poenitentia. Hic miseretur poenitenti, hic
porrigit manum cadenti. In coelo sedet judex, qui ad
conversionem nos admonet. Beati qui faciunt justitiam.
Justus septies cadit in die de cogitationibus suis
aut de sermonibus suis, et iterum surgit. In quacumque
die conversus fuerit peccator, et egerit poenitentiam,
miserebitur ei Deus. Neque justus debet esse
securus, nec peccator desperare: in utroque timor
sit et spes. Felix est, cui hanc vitam Christus notam
fecit: et pater et mater est. Qui sic agit, se liberat,
et alios suo exemplo ad vitam aeternam perducit. Lex
enim est, quae cum Evangelio partem habet. Baptizatus
homo si peccat, et agit veram poenitentiam, cito
ei remittuntur peccata. Impius est qui Christum negat;
neque hic, neque in futuro remittetur ei. Diximus
de impietate, dicamus de pietate. Primus gradus est
humilitas, et in bono opere perseverare. Secundus
gradus est, jejunare et eleemosynas facere. Tertius
gradus est, charitatem sectari, et patientiam habere.
Quartus gradus est, omnia derelinquere propter Christi
amorem. Quintus gradus est, vitia dimittere. Major
virtus est, vitia dimittere, quam res. Nihil prodest
dimittere terrenas substantias, si vitia non dimittimus.
Multi divitias derelinquunt, vitia non relinquunt.
Bonum est jejunare, et eleemosynam facere. Jejunium
sine eleemosyna parum valet: jejunia vero cum
aliis virtutibus proderunt. Quid mihi prodest, cum
jejunio si luxuriosus sum, si iracundus sum, si detractor
sum? Majora vulnera sunt linguae, quam gladii.
Gladius corpus interficit, animam autem non interficit.
Videte, fratres, quanta mala habet lingua; in
bono magna est, in malo mors est. Diabolus unde
cecidit? Numquid furtum fecit? Numquid homicidium
fecit? Numquid adulterium fecit? Diabolus non
propter hoc cecidit, sed propter linguam: quia dixit, <hi>In coelum ascendam, super sidera ponam thronum
meum, et ero similis Altissimo 
 <note>(Isai. XIV, 13)</note>
          </hi>. Quid
dicit Salomon? <hi>In manibus linguae mors et vita est <note>(Prov. XVIII, 21)</note>
          </hi>.
Detractio grande vitium est. Propheta
dicit, <hi>Vae mihi misero, quia immunda labia habeo <note>(Isai. VI, 5)</note>
          </hi>.
Igitur qui immunda labia habet, non
potest prophetare. Vae mihi misero, si dimisi matrem,
si dimisi fratres, si dimisi sorores, si dimisi res perituras,
si reliqui saeculum, et hic propter res perituras
sollicitor. Pacem labiis promittimus, et in corde
non tenemus. Christianorum arma, pax Christi est.
Me ipsum occido, si aliis detraho. Salomon interpretatur
Pacificus, sanctae conversationis opere praeclarus.
Uxor tua dicitur sapientia, soror et sponsa.
Multos habet diabolus laqueos: homicidium diaboli
laqueus est, avaritia diaboli laqueus est, detractio
diaboli laqueus est. Quamdiu in sanctitate sumus,
animae nostrae in opere Dei sunt. Quamdiu in peccatis
ad peccandum voluntatem dirigimus, animae nostrae
turbantur. Ubi enim major poena, major victoria
est. Sed quod aures carneae non intelligunt, aures
Christi in coelis intelligunt. Justus et peccator aequaliter
habent carnem, aequale patiuntur naufragium;
<pb n="1324"/>
similes exitus, sed diversa praemia. Justi ducuntur
ad praemia aeterna, peccatores ad gehennam sempiternam.
Non oportet consentire detrahenti. Tanta
enim distantia est inter fornicantem et detrahentem,
ut ille qui fornicatur, tantum se occidat; ille autem
qui detrahit, et se et eum qui audit, perdat. <hi>Maledictus
homo qui facit opus Dei negligenter <note>(Jerem.
XLVIII, 10)</note>
          </hi>, sicut dicit propheta. Filii gehennae, filii
perditionis, et filii diaboli, et filii Dei; quia unusquisque
cujus opera facit, ejus filius appellatur. Et in
alio loco dicit: <hi>Venite, filii, audite me; timorem Domini
docebo vos. Declina a malo, et fac bonum, inquire
pacem, et sequere eam. Oculi Domini super justos,
et aures ejus in preces eorum <note>(Psal. XXXIII, 12, 15,
16)</note>
          </hi>: praestante Domino nostro Jesu Christo, qui vivit
et regnat in saecula saeculorum. Amen.</p>
</div1>

<div1>
        <head>SERMO XLVI. DE ANGELIS ET HOSPITALITATE.</head>
<p>Quia a naturis angelicis semper defendimur ne
demergamur, fratres dilectissimi, ideo de eis ad
eorum honorem sermonem facere ne pigrescamus.
Sed quid de angelicis spiritibus loquemur, cum de
eis loqui immundi simus? Credimus tamen sane, et
indubitata fide tenemus, divina eos praesentia et
visione beatos sine fine laetari bonis Domini, quae
nec oculus vidit, nec auris audivit, nec in cor hominis
ascendit. Quid ergo miser peccator pulvis et cinis
vobis loquar: quia nec ego eorum gloriam valeo
cogitare, nec vos audire sufficitis? Profecto si ex
abundantia cordis os loquitur, ad Dei laudem qui nos
dignatur ad amorem suum inflammare, dicamus
quod possumus. In supernis spiritibus non tantum
admirabilis dignitas est, et dignatio amabilis invenitur,
sed tanta gloria est, quod lingua vel cor humanum
nullatenus dicere valet vel cogitare. Ipsi enim
Deo semper assistunt, domestici Dei sunt, coeli
cives, principes paradisi, scientiae magistri, doctores
sapientiae, illuminatores animarum, custodes earum,
corporum zelatores, et defensores bonorum. Quod
bene testatur ille doctor doctorum, et veritatis praedicator,
quando raptus fuit usque ad tertium coelum,
et beatae illi curiae interesse meruit, et videre Deum
sicuti est, atque super omnes homines meruit nosse
secreta. Tunc enim ait, tunc enim dixit et exclamavit,
quod omnes erant administratores spiritus missi
in ministerium nostrum <note>(Hebr. I, 14)</note>. Ipsi provinciarum
custodes, dignitatesque nostras tam spirituales
quam temporales omni diligentia custodientes,
ipsi sunt contra fomitem impetrantes, ipsi sunt pro
nobis contra daemonem victoriam obtinentes, ipsi
sunt per quos ad fletum contritionis, poenitentiae et
orationis inducimur: ipsi sunt per quos nostra facta
vel cogitata ad coelum hilariter portantur, ipsi sunt
fratres nostri, qui valde nos diligunt, nos ubique
instruunt, in cunctis nos protegunt, nostrum adventum
exspectantes ad coelum, et sedes paradisi per
nos repleri affectant: isti sunt sanctissimi spiritus,
qui nobis dormientibus adsunt custodes, nobis orantibus
adsunt tripudiantes. Quis ergo, fratres, Angelorum
memoria in mente carebit? Quis eos non diliget?
Quis non veneretur eos, qui in conspectu Dei
semper assistunt? Isti sunt per quos sustentamur,
per quos in mari et in terra juvamur, per quos
mente et corpore illuminamur, per quos in tribulationibus
et angustiis consolamur, per quos ab infirmitatibus
frequenter liberamur, per quos et a quibos
in extremis contemplamur, in fide solidamur, et a
maligno spiritu defensamur, et obtenta victoria ad
paradisum vel ad purgatorium per eosdem deportamur:
et dum purgamur, ab eis saepe visitari et consolari
non dubitamus, promittentes coelestem Jerusalem
civitatem ingressuros. Eia ergo, fratres, studeamus
sanctos Angelos imitari, et non solum ipsos, sed
etiam Angelorum amicos. Circumspiciamus enim integra
<pb n="1325"/>
mente, perlegamus Scripturas, ut possumus,
et inveniamus Angelorum amicos: quibus inventis,
petamus quid fecerunt, quomodo Angelis placuerunt,
in quibus eos securi imitati sunt. Veniat sanctus
pater Abraham, et quid fecit innotescat. Veniat
et nepos ejus Lot, et dicat propter quid vel quomodo
a Sodoma per Angelos liberari meruit. Veniat
et Tobias, ducens secum filium, et propter quid per
angelum illuminari meruit, et filium custodiri, doceat.
Veniant tres pueri, et quomodo activis et passivis
approximatis non sequatur necessario actio,
scribant. Veniat et Petrus, et quomodo per Angelum
liberari meruit audiamus, ut et audientes magna
magnalia quae sancti Angeli fecerunt, eos sequi et
imitari valeamus. Dic nobis, sancte pater Abraham,
quid fecisti, vel quid facere docuisti, ut sanctis Angelis
tam jucunde placeres? Dic, ut a te discamus;
doce, ut nos a te doceri valeamus: nam pater es,
et quia omnes filii tui sumus, te decet nos docere.
O fratres, quid aliud dicere poterit, quid aliud vel
docere, nisi quod hospitalitatem semper servare voluit?
O sancta veraque hospitalitas, quae non solum
Angelos, sed etiam ipsum Deum aliquando recipere
meruisti! Ecce propter quid Abraham Dei Angelis
placuit, ecce propter quid Lot liberari meruit, ecce
propter quid Tobias illuminatur, et filius illaesus
reservatur; ecce propter quid tres pueri et Petrus
illaesus reservatur in carcere. Discite ergo, Christiani,
discite hospitalitatem exhibere in cunctis; ne forte
cui domum clauseritis, cui hospitalitatem negaveritis,
ipse sit Deus. Obviam enim ivit Lot Angelis,
tanquam peregrinis, qui ex sua laudabili consuetudine
jam Sodomitico vitio liberatus est: et inter
pessimos optimus conservatur, a periculo civitatis
eripitur, et corporale evadit incendium, et ad aeternum
conservatus est praemium. Numquid et Abraham
Deum vidit, quando tres vidit, et unum adoravit?
Igitur, o fratres, recipere peregrinos festinate. Tu
enim nescis an Christus dignetur te visitare, licet
Christus semper in hospite sit. Pateat enim peregrinis
janua tua, suscipe eos alacriter, ablue pedes,
lava eorum capita, purga eorum immunditias, et
noli avertere manum tuam ab ullo paupere. Et si
cunctis subvenire non vales, saltem voluntas bona
sit circa eos. Suscipite ergo, fratres, peregrinos:
quia qualem mercedem habemus peregrinando,
talem habebimus peregrinos suscipiendo. Fiunt enim
ambo aequales, et qui propter Deum refrigerat, et
qui propter Deum laborat. O sancta namque hospitalitas,
Angelorum amica, charitatis soror, humilitatis
corona! Nam qui habet te, habet veram humilitatem:
et qui te, o humilitas, habet, veram hospitalitatem
habet: nam sine te hospitalitas nulla est.
Discamus ergo, fratres, non solum a patribus hospitalitatem
servare, sed a Christo humilitatem astringere.
 Discamus ab eo non mundum fabricare, non
cuncta visibilia et invisibilia creare, non in ipso
mundo miracula facere, et mortuos resuscitare, non
siccis pedibus super aquas ambulare, non haec omnia;
sed tantum quia mitis est, et humilis corde.
Hoc est perfectum hospitalitatis fundamentum. O
sancta namque humilitas, hospitalitatis soror et
amica suavis, qui te in cunctis magis indigniorem se
aliis arbitratur, nunquam desiderat superior apparere,
primatus et cathedras omnes fugit, omne dominium
abhorret, solam hospitalitatem amplectitur,
solam eam possidere desiderat. Eia ergo, fratres;
excelsa est patria, sed humilis est via. Mensuremus
ergo eam, perquiramus eam, ambulemus per eam.
Sic enim fecit Abraham et Lot, dum peregrinos suscipiebant:
sic Tobias, dum mortuos sepeliebat: sic
enim et Angeli de quibus ait Salvator, quod <hi>semper
vident faciem Patris qui est in coelis <note>(Matth. XVIII, 10)</note>
          </hi>.
Amen.</p>
</div1>

<div1>
        <head>SERMO XLVII. DE VEHEMENTI PECCATI SODOMITICI DETESTATIONE.</head>

<pb n="1326"/>
<p>Audite, non fratres charissimi, sed principes Sodomitarum;
percipite auribus legem Dei vestri, populus
Gomorrhae. Audite, et auditum facite filiis vestris, o
gens plena peccato, gravi iniquitate, semini nequam,
filiis sceleratis. Ecce dereliquistis Deum, blasphemastis
sanctum Israel, et alienati estis jam retrorsum.
A planta enim pedis usque ad verticem non est in
vobis sanitas: ideo terra vestra deserta, civitates
vestrae succenduntur igni, regionem vestram coram
vobis alieni devorant, et desolabitur civitas sicut in
vastitate hostili. Quare hoc patimini, nisi quia similes
Sodomitis jam estis? Audite ergo, principes Sodomorum,
audite Isaiam vobis dicentem, Multitudine victimarum
vestrarum plenus sum, eo quod indigne mihi
offertis. Ne offeratis igitur ultra sacrificium; quia
sabbata vestra, incensum vestrum, et solemnitates
vestras odivit anima mea, et omnia facta sunt mihi
molesta. Cum extenderitis manus vestras, avertam
oculos meos a vobis: et cum multiplicaveritis orationes,
non exaudiam, pro eo quod turpitudinem operamini <note>(Isai. I, 4-15)</note>.
Quae est illa turpitudo, nisi
illa quae immunditia per Apostolum appellatur <note>(Rom.
I, 24)</note>? Illa denique est turpitudo illa summa immunditia,
illa summa miseria, a qua Angeli fugiunt,
quam daemones videntes oculos claudunt. Illa est
enim immunditia et miseria quam masculi in masculos
operantur. De quibus ait Apostolus: <hi>Non solum qui
faciunt, sed et qui facientibus consentiunt, digni sunt
morte <note>(Ibid., 32)</note>
          </hi>. Haec est merito immunditia, quia
est nimia mentis et corporis spurcitia. Et haec spurcitia
non solum peccatum est, sed et poena peccati.
Cum enim Deus videt omnino se contemnentes, et
mandata sua conculcantes; vertit eos in reprobum
sensum, ut illam abominationem exerceant, et non
intelligant et animadvertant, sicut ait Apostolus: <hi>Quia
non probaverunt Deum habere in notitia, tradidit eos
Dominus ignominiae: nam masculi relicto naturali usu
femineo, exarserunt in desideriis suis <note>(Ibid., 28, 26,
27)</note>
          </hi>, id est, masculi in masculos turpitudinem operantes.
O quam abominabile vitium! o quam detestabile
crimen! o quam mortiferum damnum! o quam
pessimum scelus! o quam inaudibile malum! Ecce
enim membrum Christi non solum fornicatur, sed
etiam meretrix efficitur. Haec est enim illa immunditia,
quam Deus odio summe habet, quam detestantur
sancti, quam odiunt beati, quam fugiunt illi qui
regnum Dei consequuntur aeternum, quam diligunt
illi qui cruciandi et maledicendi sunt cum diabolo et
angelis suis. O pessimi Sodomitae, et viri peccatores!
o pessimi, attestante Scriptura, <hi>Erant Sodomitae pessimi
et peccatores coram Domino <note>(Gen. XIII, 13)</note>
          </hi>. Peccator
enim dicitur coram Domino, cujus peccatum
Deus non dimittit impunitum, et non differt qui differens
est poenam. Unde ait, <hi>Clamor Sodomorum et
Gomorrhaeorum multiplicatus est, peccatum eorum gravatum
est nimis <note>(Id. XVIII, 20)</note>
          </hi>. Clamor enim dicitur
peccatum, quando non solum cogitatur, sed absque
omni timore ad actum perducitur, et in consuetudine
multiplicatur. Et tunc Dominus gladium furoris sui
extendens, pluit ignem et sulphur de coelo, et combustae
sunt civitates, et submersae. Merito igitur per
sulphur civitates illae submersae sunt et destructae,
quia tam eorum feminae quam eorum masculi fetenti
luxuria ardebant. O luxuria pessima, virtutum destructio,
vitiorum augmentatio, delectationis combustio,
charitatis diminutio, bursarum evacuatio! Dulcis
es: sed ecce omnis dulcedo in amaritudinem
grandem mox convertitur. O luxuria, per te pax destructa
est, per te homicidium factum est, per te civitates
combustae sunt, per te regna perdita sunt, per
te omnia fere mala facta sunt, per te David exsulat a
Deo, per te Samson moritur, per te Salomon expellitur,
per te Lot patitur, relinquens patriam, et uxorem
amittens! Et ideo praevaricatores legis attendite,
<pb n="1327"/>
legite legem. O Gomorrhaeorum sequaces, quiescite
jam agere perverse, discite jam benefacere, discite
jam Deum timere. Fugite Sodomitas ut mortem. Nolite
conversari cum eis, ne forte cum eis depereatis. Veniet
enim tempus, et non tardabit, et insurget ille sanctus
Joseph, qui de hoc crimine pessimo suos fratres
incusare patri non timuit. Surgat et nunc hoc castitatis
exemplum, et interficiat omnes tales operantes iniquitatem.
Veniat ille magnus sanctus Paulus, vas
electionis, et confundat omnes tales talia diligentes,
ut nullus reperiatur in orbe. Veniat ille dilectus Dei,
virginitatis imago sanctus Joannes, et sua virginali
praesentia tales confundat. Veniat etiam illa lucerna
mundi, et praecursor dilectus, et sua grandi audacia,
omnes tales interficiat spiritu oris sui. Veniat et Lot
nepos sancti Abrahae cum nepotibus suis, et omnes
tales expellat de terra viventium. Veniant omnes sancti
Angeli, et comburant omnes qui operantur iniquitatem
Gomorrhaeorum. Eia ergo, quiescite jam
agere perverse, discite cum Lot et Joseph bene facere,
antequam adimpleantur quae diximus. Mementote
frequenter, et nolite oblivisci, quid fecerit illa
femina Romana Tarpeia. Quid enim fecit? Nam luxuria
magna regnabat in ea; tamen ipsa pagana caste
vivere volebat. Quid enim fecit? Oculos sibi erui voluit,
et praecepit: et deliciis cunctis depositis, panem
tantum cum aqua sumere voluit ad mensuram. O fratres,
mirabilis conditio mulieris, mirabilis bonitas,
mirabilis fortitudo! quia per hoc non paradisum
exspectat, nec per hoc laudari desiderat, nec beata
praedicari affectat; nam propter quid hoc fecerit ignoramus,
quia paganam eam fuisse praedicamus. Unum
tamen scio, quod si consilium ab Augustino petisset,
ego tanquam fidelis nihil aliud dicere potuissem, nisi
quod tantum panem et aquam sumpsisset determinato
pondere et mensura. Nos ergo, fratres, scire debemus,
et nullatenus dubitare, quod castitas cum
abundantia et fertilitate stare non potest. Sed si mihi
non creditis, Gomorrhensibus credite. Abundabant
enim valde in cunctis bonis, et postquam comederant
et biberant, surrexerunt ludere. Sic et vos operantes
 video: nam fertilitatem habetis pane, vino et
cunctis bonis omnibus quibus indigetis; ideo timeo
ne pereatis. Quare? Quia non est malum quod in vobis
non regnet. Numquid superbi? numquid avari?
numquid gulosi? numquid puerorum concubitores?
O miseri, membra diaboli, cur non erubescitis? cur
non desistitis talia operari? Confundor ego episcopus
talia loqui, confundor et alia enarrare. Sed et si tacuero,
mors mihi est, et si hoc praedicavero, non effugiam
linguas vestras. Audacter igitur praedicabo,
quia et vos publice operari non erubescitis. Emendate
igitur vitam, et emendabo verba: quiescite
agere perverse, et ego quiescam mala vestra vobis
improperare. Sic etiam Dominus facit, quia mutata
vita mutat sententiam: bene operantibus promittit
gloriam; male vero, poenam aeternam. Erudiamus
igitur, fratres, nosmetipsos in scientia et castitate,
ut studentes et intelligentes simus, suaves, affabiles
et mites in charitate non ficta. Nam si luxuriari volueritis,
nunquam charitatem habere poteritis. Charitas
enim est virtus, quae consummatio et perfectio
aliarum virtutum dicitur, sic et luxuria destructio.
Nam nulla virtus, nulla bonitas, nulla sapientia cum
luxuria stare potest, nulla justitia, nulla laus, sed
omnis perversitas, et personarum acceptio in ea regnat.
Ideo attendite quam necessaria est ipsa castitas.
Nam si caste vixerimus, rixae intus non erunt,
non verba mala. Et si mihi non creditis, quid Lot acciderit,
legite. Nam sancti Angeli domum ejus intraverunt:
quo facto Sodomitae domum ejus circumdederunt,
et forsitan non solum per ostium, sed
per fenestras intraverunt. Numquid et Lot cum nepotibus
<pb n="1328"/>
suis verberaverunt? Omnino, ut arbitror, non
solum verba, sed verbera receperunt. Et forsitan,
fratres, ideo uxor Lot conversa fuit in statuam salis,
quia Sodomitis non procurabat resistere. In simili
etiam scelere, in eodem crimine mulieres etiam erant,
et forsitan in majori, quia principium tanti criminis
in illis civitatibus mulieres fuerunt, et homines postmodum
ipsae pessimae docuerunt. O mulieres luxuriae
matres, non sufficiebat primum hominem decepisse?
Ideo convertamur ad Dominum, simus poenitentes,
unanimes in dilectione Dei, et ut membra unita simul
laboremus. Nam sicut odium dissipat Ecclesiam,
ita vinculum dilectionis aedificat eam. Odium enim
generat detractionem et invidiam, quae pestilentia et
pernicies est Ecclesiae. Per odium amittitur illa sancta
utilitas et jucunditas, de qua dicitur, <hi>Ecce quam bonum
et quam jucundum, habitare fratres in unum <note>(Psal.
CXXXII, 1)</note>
          </hi>! Per odium expellitur Christus, qui est
vera sapientia: quia <hi>in malevolam animam non introibit
sapientia <note>(Sap. I, 4)</note>
          </hi>. Et ideo rogo vos, ut vitam
vestram emendetis, docentes filios vestros et filias
quomodo caste vivant, et mature incedant, abstineant
a cibo et potu: sit eorum sermo pudicus, incessus
honestus, vultus inclinatus, lingua affabilis,
mens plena dilectione, manus plena operatione: ut
si sic feceritis, fratres, cum sancto Lot liberemini de
inferno fugientes, et volantes per gratiam ad gloriam.
Amen.</p>
</div1>

<div1>
        <head>SERMO XLVIII. DE CURA ANIMAE.</head>
<p>Anima humana, fratres charissimi, omnium creaturarum
naturam participat, ambit et capit, et tanto amplius,
quanto gloriosius est Dei imagine insignita. Omne enim
spirituale suum est, quia coelum habet ad manendum,
Angelos ad congaudendum, gloriam ad habendum, et
Trinitatem ad fruendum. In ipso denique homine deposita
erat etiam corporalis creatura, et omnium corporalium
naturalium natura in se, et ad se, et per se: et
tanto perfectius, quanto mirabilius erat omni corporeo.
Omnia enim possidebat, omnia sibi obediebant,
quia omnia ei subjecta erant, astra scilicet ut lucerent,
elementa ut alerent, animalia ut subirent, et cibaria
ut nutrirent, oves et boves, leones et aves, omnia
obediebant homini sine ulla rebellione. Et quid plura?
Etiam hoc quod majus est. Quid est quod majus est,
nisi quod divinum est? Quid enim in homine divinum
est, nisi quod imagine sanctae Trinitatis ipse homo
decoratus est? <hi>Faciamus,</hi> inquit sancta Trinitas, <hi>hominem
ad imaginem et similitudinem nostram <note>(Gen. 1,
26)</note>
          </hi>. Quae est imago Dei in nobis, nisi id quod melius
reperitur in nobis. Quid est quod melius reperitur
in nobis, nisi ratio, intellectus, memoria et
voluntas? O homo, audivisti tuam gloriam, audi nunc
tuam miseriam. O homo natus de muliere, brevi vivens
tempore, repletus multis miseriis, qui quasi flos campi
egrederis et contereris, et fugis velut umbra, nec in
eodem statu permanens, nunc dives nunc pauper,
nunc sanus nunc languidus, nunc gaudens nunc tristis,
nunc sciens nunc ignarus, nunc videns nunc caecus,
nunc civis nunc exsul, nunc bonus nunc malus: ecce
quomodo stabilis, ecce quomodo permanens. O homo,
an ignoras quia potuisses non mori? Utraque enim
potentia in manu tua erat, posse et non posse mori:
contempsisti primam, et elegisti secundam; contempsisti
vitam, et elegisti mortem; contempsisti dulce,
et elegisti amarum; contempsisti vitam aeternam, et
mortem aeternam eligere voluisti. Et unde hoc, homo?
Numquid bonus, rectus, sanctus, et Deo dilectus creatus
<pb n="1329"/>
es? Et tamen miserrime incrassatus, impinguatus,
dilatatus, recalcitrasti contra Deum factorem tuum.
Et ecce elatus in superbia, ignarus Dei gratia, inscius
de justitia, cecidisti in lacum miseriae, in luto
faecis, et in umbra mortis. Ideo attende quid sequitur.
Putas quod Deus mentiatur, vel ut filius hominis mutetur?
Statuit enim ipse, et sententiam posuit, ut quotiescumque
comederes ex ligno, mori debuisses.
Numquid ludendo hoc edixit, vel ridendo hoc asseruit?
Omnino hoc tamen mihi non apparet. Quare
non apparet, nisi quia experientia didici, et oculata
fide probavi? Numquid experior, quod post
peccatum elementa quae in summa et optima qualitate
erant, mox propter peccatum pugnare coeperunt?
Est enim ratio terrae in carne, ratio humoris
in sanguine, ratio aeris in spiritu, ratio ignis in calore:
et haec quatuor mox post peccatum ad invicem
praeliari coeperunt, et sic nostri primi parentes infirmitatibus
aggravantur, et dolore capitis, stomachi,
hepatis, omniumque membrorum vexantur, sicque
moriuntur, sicque ad sepulcra deducuntur. Sed dicet
quis: Quid est homo post mortem? Certum est, quod
non est homo: et tamen est aliquid, quantum ad
duas partes. Quae sunt illae partes, nisi anima et corpus,
materia et forma? Anima enim non moritur, nec
succumbit per mortem, cum omnino sit immortalis:
nec corporis materia, cum sit una numero: quia licet
corpus resolvatur, non tamen devenit ad tantam resolutionem,
quod omnino nihil sit, et quod cedat in
non ens. Manet eadem anima semper, et tanquam
quid divinum; deficit tamen homo quantum ad esse.
Omnes enim animae spiritus sunt, et omnia corpora
terra sunt, et erunt quousque anima induet se suo
corpore, ut totus homo glorificetur, corpore videlicet
et anima. Si ergo petis quid est homo mortuus: quid
aliud dicere poterimus, nisi quod terra, putredo, cadaver
et fetor est? Si petis de suo esse, vides quod
deficit. Si petis de corpore, interroga terram. Euntes
vos, o juvenes et potentes, ad sepulcra patrum vestrorum,
considerate quid fuerunt, et quid sunt. Monumenta
eorum aperiamus, et videamus quis dominus,
et quis servus, quis pulcher, quis turpis, quis rectus,
quis curvus inter eos fuerit. Aperiamus oculos mentis
et corporis, et nostram grandem miseriam frequenter
non pigeat considerare. Intremus sepulcra, et
quid invenimus discamus. Quid, fratres, invenimus,
vel quae? Nam si respexerimus, invenimus mortuorum
capita, renes et ventrem. Verum, et indubitanter verum:
mihi experto credite, quod in capitibus invenietis
bufones saltantes, generatos ex cerebro; in renibus
serpentes generatos in lumbis ambulantes; in
ventre vermes scaturientes, generatos ex visceribus.
Ecce quid sumus, et quid jam erimus; ecce in quod
resolvimur. Quid ergo inflaris, o dives? Cur non attendis
quae audis? Cur turbaris cum prospicis? Cur
non converteris cum hoc quotidie experiris? Mementote,
fratres, haec omnia, et agite poenitentiam in
fletu et lamento antequam veniant dies illi amari
pleni miseriae et tristitiae. Audistis jam quid est homo
mortuus: restat nunc dicere quid sit de anima. O
fratres mei, quid de hoc dicere poterimus, nisi concordaverimus
cum vetulis nostris? Quid enim dicunt,
nisi quod vel in paradiso cum gaudentibus, vel in inferno
cum dolentibus: sed si in purgatorio, in via
eundi ad patriam sunt; et isti jam bene sunt, quia
securi sunt. Orandum tamen pro eis est, et eis toto
affectu subveniendum est orationibus, eleemosynis,
sacrificiis, jejuniis et macerationibus. Isti sunt denique
illi afflicti, qui ad Dominum quotidie clamant,
et ad illum recurrunt, cujus scientia ubique allegatur,
cujus sapientia demonstratur, cujus clementia ubique
ponderatur, cujus potentia ubique promulgatur. Isti
quotidie clamant, unusquisque per se suam misericordiam
implorantes, et suam miseriam deplorantes,
et dicentes: Domine, scias quod vim patior, ideo ad
<pb n="1330"/>
te recurro, non contemnendo scientiam tuam, non
avertendo tuam sapientiam; sed interpello tuam clementiam.
Non enim, Domine, injuste patior, quia
non pro alieno delicto, sed pro meo patior: vim tantum,
Domine, patior, quia fortiter patior, et juste
patior. Peccavi, Domine, substantias et divitias congregando,
nec pauperibus ut jusseras sufficienter tribuendo.
Sed multa infelix congregavi cum dolore et
moerore, nesciens cui ea dimitterem amico vel
proximo. O infelix homo, considera, et diligenter
adverte quid agis, quid cogitas, dum cunctis diebus
vitae tuae congregare non desinis. O homo, avaritia
plenus, an ignoras quod tria sunt insatiabilia, et
quartum nunquam dicit, Sufficit? Et quid est quod
nunquam dicit, Sufficit, nisi animus hominis, qui
nunquam dicit, Satis est? O homo, an ignoras quod
radix omnium malorum avaritia est et servitus idololatriae,
mater usurae, genitrix simoniae, fomes culpae,
aeternae poenae via, nutrix gehennae? O avaritia abyssus
insatiabilis, quae nunquam dicis, Sufficit: semper
famescis, semper doles, semper tristaris in cunctis.
Nam si sol quotidie oritur; dolendo dicis, Siccitas
erit: si pluvia descendit, omnia periclitari asseris:
si temperiem adesse prospicis, solem vel pluviam
adesse desiderabis. O pestis interminabilis, o famelica
rabies! nam omnia suis terminis clauduntur, sola
avaritia nullo clauditur fine. Omnia in homine senescunt
vitia, sola avaritia juvenescit. O rabies omni
fine carens! Numquid terra suis limitibus terminatur,
aqua suis finibus limitatur, aer suo fine concluditur,
coelum suis terminis arctatur, sola avaritia terminum
nescit? O avare, si terra tibi cuncta datur,
mare quaeris. Sed si terra et mare, aerem petis. Sed
si terram, mare et aerem possederis, adhuc coelum
ambis, et ipsum penetrare affectas. Et si coelum penetraveris,
adhuc non quieveris, donec te Deo adaequaveris,
vel fueris superior Altissimo. O pestis daemone
saevior! nam daemon similis Altissimo esse
voluit; sed avarus super Deum, si posset, ascendere
vellet. Merito avaris in die novissimo loquetur Dominus,
dicens, O homo, sine honore mundum intrasti
in pellicula sanguine cruentatus, sine divitiis natus,
sine avaritia genitus: et tu in avaritia vixisti, et dilatatus
es in auro et argento, et oblitus es Dei creatoris
tui. Ubi enim est fructus et lucrum laborum vestrorum?
Ite ergo, maledicti, in ignem aeternum, et
sicut voluistis, ita fiat. Ecce sententiam summi Regis.
Itaque, fratres, nolite amare plus corpus quam animam,
et plus filios quam vos ipsos. Ecce enim in janua
dies mortis est. Tunc enim quilibet a suis excluditur,
ab uxore dimittitur, a cognatis separatur, et ab
eisdem ad sepulcrum ducitur. O magna crudelitas!
O magna admiratio! O admirabilis infidelitas! Ecce
maritus dilectus ab uxore dilecta relinquitur, filius a
matre projicitur, et pater a filiis, et filii a patre sub
terra reconduntur: solus ille dimittitur, et quilibet ad
propria revertitur; et cito oblivioni traditur, tanquam
mortuus a corde. Ecce, fratres, mundi amicitia quanta
vel qualis est. Non enim est aliquis qui tantum amicum
vel cognatum diligat, quod per noctem unam
secum morari cupiat. Vide ergo, o homo, quales
amicos habes, pro quibus animam perdis, pro quibus
Deum offendis. Omnes dimittent te, omnes se abscondent,
omnes cito fugient a te, et in foveam trium brachiorum
collocabunt te. Nam cum essemus apud Ostia
Tiberina matre charitatis sociati, exspectantes temporis
tranquillitatem, causa remeandi ad Africam, et
gratia illius cui terra et mare obediunt, compulsi a
Pontiano praefecto, viro clarissimo, qui de Roma
<pb n="1331"/>
ad nos videndum venerat, cum eodem iterum reversi
sumus Romam ad intuendum diligentius magnifica
aedificia et opera Paganorum: et ductus sum cum
caeteris ad videndum cadaver Caesaris in sepulcro, et
vidi quod omnino esset livido colore ornatum, putredine
circumdatum, ventrem ejus diruptum, et vermium
per illum catervas transeuntes prospexi. Duo
quoque famelici in foveis oculorum pascebantur, crines
ejus non adhaerebant capiti, dentes ejus apparebant
labiis consumptis, et revelatum erat narium
fundamentum. Et intuens matrem christianissimam,
dixi: Ubinam est Caesaris corpus praeclarum, ubi magnitudo
divitiarum, ubi apparatus deliciarum, ubi
multitudo dominorum, ubi caterva baronum, ubi
acies militum, ubi canes venatici, ubi equi veloces,
ubi aves cantantes, ubi thalamus pictus, ubi lectus
eburneus, ubi thorus regalis, ubi thronus imperialis,
ubi mutatoria vestimentorum, ubi capilii solares, ubi
facies decora, ubi omnia quae sub coelo sunt? Te namque
verebantur homines, te timebant principes, te
colebant urbes, te timebant omnes. Ubinam, quaeso,
sunt haec omnia, a quo recessit tanta jactantia? Quo
ivit tua magnificentia? Et respondit mater pietate
plena: Fili, omnia sibi pariter defecerunt quando defecit
spiritus ejus, et reliquerunt eum captivatum in
sepulcro trium brachiorum plenum fetore et putredine.
Eia ergo, fideles Christi; considerate quid sumus,
animadvertite ad quid venimus, prospicite quid jam
sumus. Agite ergo poenitentiam, filioli mei, quos iterum
parturio donec reformetur in vobis Christus.
Agite ergo poenitentiam, antequam mors inimica naturae
vos aggrediatur. Statuatis vobis simplicem, humilem,
utilem, secretam, frequentem, promptam,
amaram, lacrymosam et festinam confessionem, cum
etiam horam mortis omnino ignoremus. Nam cum
in extrema aegritudine fueritis, fratres; o quam forte,
o quam durum, o quam poenosum, o quam lacrymabile
erit vobis poenitere et dolere de malis commissis,
et de bonis omissis! Quare hoc erit, nisi quia illic capitur
tota intentio mentis, ubi est vis doloris? Multa
enim occurrunt impedimenta cordi. Nam corpus dolet,
poena affligit, quia mors appropinquat intrare:
filios quos patres summe dilexerunt, pro quibus etiam
se damnatos existimant, tenebroso oculo aspiciunt,
uxores jam lacrymantes considerant, mundus adhuc
eis fiduciam praestat, diabolus ne de peccatis doleant,
fidem tribuit, et chirographum infirmantibus praebet;
caro non deficere adhuc satis sperat; medici adhuc
ut lucrentur, ipsum confortant; parentes applaudunt,
sacerdotes alliciunt, et sic divites moriuntur in inferno.
O homo, audisti quid locutus sum; omnino
credo quod haec omnia cito experieris. Obsecro igitur
te, ut antequam infirmitate graveris, agas poenitentiam,
disponas domum tuam. Fac quod fiendum est,
fac testamentum, dum sanus es, dum sapiens es,
dum tuus es. Nam si exspectaveris infirmitatem, omnino
minis vel blandimentis duceris quo tu non vis.
O homo, dum juvenescis, dispone domum tuam, age
poenitentiam, dilige Deum non solum verbo, sed
opere et veritate. Et si proximum offendisti verbo,
placa eum verbo; si facto, placa eum facto: quia eadem
mensura parcetur nobis, qua pepercimus aliis.
O homo, fac poenitentiam. Memorare novissima tua,
ut in aeternum non pecces <note>(Eccli. VII, 40)</note>. Revertere
ad te ipsum, memorans quod fuisti sperma liquidum,
quod modo es vas stercorum, quod eris cibus vermium.
Haec enim sunt novissima quae cogitare debet
quotidie qui fidelis est. O homo, memorare novissima
tua, quia post mortem vermis nascetur tibi
de lingua pro peccato linguae, de stomacho pro peccato
gulae, de spermate renum scorpiones pro peccato
luxuriae, de cerebro bufones pro peccato superbiae.
Memorare novissima tua, o juvenis, qui floride
ambis et pergis capite elevato cuncta quae Dei sunt
<pb n="1332"/>
despiciendo. Memorare novissima tua, quia terra es,
et in terram ibis. Memorare novissima tua, quia conceptus
es in culpa, natus in poena, vivens in miseria,
et necessario morieris in angustia. O homo cur te
jactas fortitudine? Ecce nunc post modicum infirmaris,
et deficis. Cur inflaris mundi sapientia? Ecce
quod stultitia est, et eam perdes, et tuam prudentiam
reprobabo, dicit Dominus. Cur inflaris scientia? Numquid
philosophis obscuratum est cor, et in cogitationibus
suis evanuerunt? Numquid traditi sunt in reprobum
sensum? Cur te jactas generis nobilitate?
Numquid omnium nascendi conditio una est? Numquid
et moriendi una conclusio? Quis nobilium unquam
natus est sine sanguinis cruentatione? Numquid
nobilis simul cum paupere per eumdem dum nascitur
meatum transit? A regula etiam mortis numquid parcitur
diviti? Cur divitiis te jactas? Ipsae enim potius
insidiae tibi sunt, quam amicitiae. Nam pauper fere
nunquam occidi quaeritur; diviti vero semper insidiatur.
Memorare, o homo, novissima tua, qui quotidie
epularis, quomodo nudus de utero matris venisti, et
nudus reverteris. Eia ergo, fratres, domos vestras
pauperibus aperite, eleemosynas facite, voluptates
vestras rationi subjugate, in cunctis memorantes novissima
vestra, ut mortaliter non peccetis in aeternum.
Adjuvet autem nos Deus, sine cujus voluntate folium
arboris non movetur, ad perficiendum ea quae placita
sunt ei, qui est benedictus in saecula saeculorum.
Amen.</p>
</div1>

<div1>
        <head>SERMO XLIX. DE MISERIA CARNIS ET FALSITATE PRAESENTIS VITAE.</head>
<p> O vita quae tantos decipis, de propriis tantos
seduxisti, tantos excaecasti: quae dum fugis, nihil
es; dum videris, umbra es; dum exaltas, fumus es!
Dulcis es stultis, et amara sapientibus. Qui te amat,
non te cognoscit; qui te contemnunt, ipsi te intelligunt.
Timenda es, et fugienda es. Vae qui tibi credunt,
beati qui te contemnunt. Vera non es vita,
quam te ostendis. Aliis ostendis te longam, ut perdas
in finem; aliis brevem, ut dum poenitere volunt,
non permittas: aliis largam, ut faciant quid volunt;
aliis angustam, ut non faciant bonum. Quare, o sapiens,
fuge quod fugit. Sic enim est vita nostra,
quasi homo in domo aliena, nesciens qua hora vel
die patronus dicat, Vade foras: quia non est tua domus
in qua es. O saeculum vanum, quid nobis tanta
promittis, dum decipis? Qui tibi amicus voluerit
esse, inimicus Dei constituetur. Amicitia saeculi,
inimicitia Dei est. Caro est, quae animam perdit:
caro est, quae recipit inimicum cum vitiis. Item seminat
homicidia, seminat fornicationem, seminat concupiscentiam,
seminat rixas, seminat libidinem, seminat
furtum, seminat idololatriam, seminat cupiditatem,
seminat superbiam, et inter fratres discordiam,
seminat invidiam, seminat contra Deum blasphemiam,
provocat schismata, irritat haereses, et intra Ecclesiam
Dei infert divisiones, inter populos christianos
ponit offendicula, et inter gentes pugnas, et inter
consanguinitatem incantationes, et, quod pejus est,
in corda servorum Dei diversa genera cogitationum
immittit, et omnia quae mala sunt in hoc mundo caduco,
pessimo et nefando, et quasi orta sub omni
velocitate transit. Carnis etiam potestatem habet diabolus,
et non animae, dicente Domino ad diabolum
de beato Job: <hi>Do tibi illum in potestate, sed non animam
ejus <note>(Job II, 6)</note>
          </hi>. Caro misera gravat animam, caro
vaga demergit in infernum. Caro inimica est animae:
quae si inimica non esset, non utique dilexisset istius
saeculi vanitatem, et vita vana non frueretur. O vita
<pb n="1333"/>
atrocissima, quam humores tumidant, dolores
aestuant, aeres morbidant, escae inflant, jejunia macerant,
joci solvunt, tristitiae consumunt, sollicitudo
coarctat, securitas hebetat, divitiae superbiunt, paupertas
ejicit, juventus extollit, senectus incurvat,
frangit infirmitas, moeror consumit, et super his
omnibus mors atrocissima succumbit ut furibunda.
O caro cum deformitate depressa, illam debuisti vitam
amplecti quae in aeternitate consistit, ubi vita
est sine morte, ubi juventus sine senectute, ubi lux
sine tenebris, ubi gaudium sine tristitia, ubi nobilitas
et voluntas sine injuria, ubi regnum sine commutatione.
Haec sunt septem quae consequi debueras. O
caro miserabilis, quare negasti dum viveres? Si perseverasses
bona, et quibuslibet bonis privata non
fuisses, si bene egisses. Illic enim permansisses ubi
est gaudium sempiternum, ubi immarcescibilis est
gloria, ubi incorruptibilis est et incomparabilis delectatio,
ubi Christus Apostolorum et Prophetarum et
sanctorum omnium est jucunditas, necnon et summa
laetitia cum sanctis Angelis canentibus laudes Deo,
ubi delectatio omnium bonorum. Haec omnia bona
delectabilia per hujus saeculi pravitates sprevisti.
Ecce post finem quamvis in limo terrae manciperis,
habes inimicitiam, id est corruptionem, fetorem et
vermem, et dissolutionem fetoris pateris, ut viventes
de te exemplum accipiant, quid fuisti, et quid
es: quia a vermibus consumeris, postremo vero in
finem propter novissima, propter redeuntem animam,
id est, vitam in corpore, in quo prius fuisti, suppliciis
aeternis mancipaberis, et simul cum anima damnaberis.
 O misera anima quam caro persequitur.
Caro concupiscit, corpus operatur. Caro autem cum
satiatur affluentissimis cibis et potibus et delectationibus,
hortatur omnia mala facere. Caro provocat
homicidia, caro perpetrat adulteria, caro committit
rixas et scandala, caro inserit ebrietatem, caro portat
omnem concupiscentiam hujus saeculi. O caro misera,
quid habes, quid agis, quid tantum gravas
animam, quae nihil desiderat nisi Deo servire? Tu,
o caro misera: non sufficit tibi perditio tua, quod
adhuc animam infelicem tecum demergere conaris?
Vae tibi, anima, quae tibi carnem contrariam accepisti.
Caro mala, quid quaeris, quid desideras? Non
enim poterit sine te anima judicari in die judicii.
Caro misera et putribilis, et omni squalore peccatorum
plena, quando viva eras, pulchra eras ut sol,
splendida ut luna, et oculi tui micabant ut stellae,
et crines tui longaevi, et ungebas te pretiosis unguentis,
vestibus utebaris optimis, et in cibis tuis et potibus
condebas aromatum multitudinem. Et scito,
anima, dum corpus tenebrosum et fetidum reficiebas
atque fovebas, escas vermibus praeparabas. Memorare
debuisti quae a factore et opifice tuo audieris, cum
primum peccatum commisisti: <hi>Terra es,</hi> inquit, <hi>et in
terram reverteris <note>(Gen. III, 19)</note>
          </hi>. Et Job audi dicentem, <hi>Nudus egressus sum de utero matris meae, et nudus revertar
illuc 
 <note>(Job I, 21)</note>
          </hi>. Audi etiam Isaiam vaticinantem, <hi>Vere fenum est populus 
 <note>(Isai. XL, 7)</note>
          </hi>. Caro misera
et nefanda, audi Paulum apostolum praedicatorem
egregium dicentem, <hi>Nihil intulimus in hunc
mundum, nec auferre quid possumus <note>(I Tim. VI, 7)</note>
          </hi>.
Nihil aliud caro misera nisi peccatorum sarcinam secum
portat. Non nisi per carnem anima peccat.
Anima quomodo potest videat. Anima nostra carcerem
patitur, caro eam tenet inclusam. Anima clamat
ad Dominum, non caro quae in malitia perseverat.
Anima remedium aliud non habet, nisi tollatur a
carne, et caro redigatur in pulverem; tollatur ei vinum,
et detur ei aqua; auferatur ei sanguis, et detur
ei humor terrenus. O caro misera, quid de te agetur
quando a te egrediar, et vita a te recedet? Tu sola
in utero et sinu terrae jacebis, et aliud nunquam
manciperis: habebis in te haereditatem pessimam,
<pb n="1334"/>
id est, corruptionem, fetorem et vermes. Ecce quae
acquisivisti, dum viva eras: ecce quid possides,
dum in sepulcro jaces. Non potuisti te jejuniis macerare,
ac jejuniis in cinere et cilicio humiliare? In perpetuum
cum anima salva fuisses, si ei credidisses,
quia non bene facere potes, nisi aliis bene feceris:
hoc est, nisi corpus per abstinentiam afflixeris,
animam salvare non poteris. Audi quid Creator noster
dicat ad carnem: O, inquit, mea creatura, ego
te ex limo terrae pulchram et lucidam assumpsi, imaginem
meam in te condidi, spiramen vitae tribui, animam
invisibilem tibi concessi, immortalitatis tunica
te indui, in paradiso voluptatis te collocavi, vita angelica
perfruebaris, cibos et delectabilia jucunditatis
contemplabaris, et omnia quae creavi in tua dominatione
humiliavi, et affluentes divitias dedi. Insuper
et omnia ligna paradisi tibi subdita erant, et pro uno
vetito quod ibidem comedisti, ecce ubi cecidisti, scilicet
de paradiso in infernum, de luce ad tenebras,
de amoenitatis et jucunditatis loco ad chaos et ad
omnia obscurissima mala: pro delectabili odore nunc
putredini et putori manciparis; pro esca angelica, in
cibo vermibus subjacebis; pro immortalitatis veste,
corrupto induta es vestimento. Ecce quam concessi
vitam abstuli et subtraxi, ut tu misera et putribilis
caro inferno manciperis, ubi est fletus et mugitus
atque ululatus, insuper et stridor dentium et teterrima
tormenta: et, quod pejus est, post mortem in corruptionem,
post vermes et fetorem et consumptionem
postea in pulverem redacta. O caro quae igni inexstinguibili
mancipaberis, audi animam dicentem ad corpus:
Ego de coelo veni a Deo concessa tibi. Nam tu
de terra es: melius est ut mecum ascendas ad coelum,
quam ut me trahas ad infernum. Dum vivimus et sumus
in unum, operemur manibus quod bonum est,
id est, eleemosynas et jejunia in castitate et in hospitalitate
egenorum, et in nuditate pauperum, et in
omnibus bonis operibus: ut per bonam operationem
quam agimus, ascendere ad coelestia valeamus: ubi
non jam solutione corporis, sed incorruptionis veste
induamur; ubi non jam fetor, sed odor suavissimus;
ubi non jam tenebrae, sed lux perpetua micat; ubi non
jam vermium multitudo, sed caterva angelorum, et
innumerabilia millia sanctorum, et Prophetarum omnium
chorus cum sanctis Angelis hymnum Deo incessanter
canunt. Cum ipsis nos faciat aeterna gaudia
percipere Christus: qui cum Patre et Spiritu sancto
vivit et regnat in saecula saeculorum. Amen.</p>
</div1>

<div1>
        <head>SERMO L. DE SALUTE ANIMAE.</head>
<p>Quantum ad animae nostrae desiderium pertinet, fratres
charissimi, voluntatis nostrae est, ut ad vos requirendos
frequenter veniamus, sed necessitate
temporis nunc veniendi incolumes nos venire meruimus:
et ideo quia de communi corporum sanitate
gaudemus; de animarum salute, quae vera salus est,
in quantum Dominus dederit, colloquamur. Ideo,
fratres, ad imaginem Dei facti sumus, ut, Deo donante,
intelligamus quae sit desideranda patria, quae
sit vera beatitudo, quae vera vita, quae perfecta sanitas,
quae sit aeterna felicitas. Sed intus in corde, Deo
inspirante, cognoscamus. Nemo se excusare poterit,
ut dicat, Non novi litteras, ideo Dei praecepta intelligere
non possum: quia qui litteras non novit, quid
sit aut non sit, intelligere debet. Interroget homo
conscientiam suam, et alloquatur se ipsum, et dicat
sibi suis verbis: O homo, quis es, aut ubi es, et unde
venisti? Et responde tibi: Homo sum, et Dei creaturam
me esse cognosco. Iterum interroga, et dic: Quid
in te habes, aut ex quibus rebus te factum esse cognoscis?
Responde et dic: Ex anima et carne me
constare cognosco. Quid in te ex his duabus rebus
melius habes? Responde: Sine dubio animam meliorem
habeo quam carnem. Optime et ordine legitimo
<pb n="1335"/>
respondisti, et dixisti te animam meliorem habere
quam carnem. Dic mihi adhuc: Ubi es, o homo? Respondebis:
In mundo. Postea vero ubi eris? In coelo.
Quamdiu ibi eris? In saecula saeculorum. Justissime
respondisti, et verum dixisti: fac modo rationem vitae
tuae, et esto judex justus. Ex omnibus rebus quas dedit
tibi Deus, serva carni tuae unde sustentetur in
mundo, et repone animae tuae unde in perpetuum vivat
in coelo. Attende diligenter conscientiam tuam, et
vide si tantas res animae tuae reposuisti in coelo,
quantas habes corpori tuo in mundo: si tot solidos
reposuisti in coelo, quantos tibi servasti in mundo.
Vide si tot modios tritici, si tot amphoras vini per
eleemosynam in paradiso, unde vivat anima tua, reposuisti,
quantum tibi reservasti unde vivere possit
caro tua in mundo. Cum ergo ista diligenter attenderis,
et considerans sapienter, vides te prope totam
libram carni tuae servasse in mundo, et unam unciam
reposuisse in coelo; erubesce, et cito ad poenitentiae
medicamenta confuge: quia incoeptum in te ipsum
judicium judicasti. Aliud verum dixisti, et aliud operibus
perfecisti: quia totum carni non solum fideliter,
sed etiam infideliter deputasti. Nescio si apud te
periclitetur judicium tuum, quando inter animam et
carnem tuam iniqua sunt judicia tua. Et ubi te justum
invenire potero, quem in te ipsum iniquum esse cognosco?
Et tunc certe nutrimus carnem, ornamus
carnem, aliquoties inebriamus nos, et nimium deliciose
pascimus carnem, quam, velimus nolimus, post
paucos menses aut annos vermes devoraturi sunt in
sepulcro; et contemnimus animam quae Deo ab Angelis
praesentatur in coelum. O quam dura erit animae
peccatrici, et quam intolerabilis hora illa, quando
viderit bonam animam requiem recipere in paradiso,
se vero torqueri in aeterno supplicio. Ergo considerate,
fratres charissimi, si non majorem, certe vel
aequalem partem animae faciamus. Non enim foris in
corpore, sed intus in interiori homine facti sumus ad
imaginem Dei. Caro enim nostra de limo terrae formata
est. Numquid justum est, ut limus terrae imagini
praeponatur? Caro enim debet servire, et anima imperare.
Ista debet exercere imperium, et illa subjecta
servitium. In omnibus christianis bonis anima dominatur,
et caro servire compellitur. In peccatoribus
vero et amatoribus hujus mundi, inverso, imo perverso
ordine caro erigitur, et anima humiliatur; illa
deliciis pascitur, et ista fame torquetur; illa luxuriatur
in vestibus pretiosis, et ista vix in veteribus
involvitur pannis: et si peccatis fuerit obnoxia,
aeterno Judici praesentatur, et tunc vera ejus ignominia
apparebit. Nam cum anima in corpore suo caput
esse debeat, quicumque carnem deliciis aut voluptatibus
nimium erigit, nutrit, fovet et palpat, animam
vero despicit et contemnit; pedes levat in alto, et
caput imprimit in profundo. Et qualis est in oculis
hominum, qui inversis pedibus ambulare videtur,
talis est in oculis Angelorum, cui caro propria dominatur.
Sicut ergo supra dixi, fecit nos Deus ad imaginem
et similitudinem suam: et cum deberet in
nobis homo interior dominari, in tantum Deum contemnimus,
ut imaginem Dei miserabili limo servire
faciamus: et hoc est iniquum judicium, ut carnem
nostram animae praeponamus. Sed hoc omnes homines
recto judicio non faciunt. Multi enim sunt honesti,
sobrii et humiles, misericordes, casti, in quibus anima
tenet imperium, et caro subjecta servit. Et ideo rogo
vos, fratres, attendat unusquisque conscientiam suam:
et si dominatur caro, cito erigat dominam, et stimulet
ancillam: ut non caro vincat animam, et ad luxuriam
trahat; sed magistra carnem suam regat, et per
vias castitatis et justitiae ducat. Qui vero in se sentit
animam dominari, teneat cum Dei adjutorio disciplinae
continentiam, et per freta pelagi hujus mundi ita
navigium corporeum, veritate gubernante, contendat,
ne inter fluctus justitiae naufragium incautus incurrat.
Ut enim agnoscatur, quod ex nobis in veritate anima
dominetur, de substantia nostra victum nobis sufficienter
<pb n="1336"/>
et vestitum simplicem reservemus, et quidquid
amplius Deus dederit, animae in aeternam beatitudinem
per eleemosynam pauperum reponamus: ne
forte cum carnem nostram ornamentis componimus,
et multis deliciis saginamus, partem cum illo divite
purpurato, et non cum Lazaro habeamus. Scitis
enim, ut in Evangelio frequenter audistis, quod dives
ille qui epulabatur quotidie splendide, et purpura induebatur
et bysso, post de corpore exiit, et sepultus
est in inferno, et ibi inter flammas aquae guttam et
locum refrigerii requisiit, et invenire non meruit.
Ecce cujus caro luxuriatur et epulatur in saeculo,
quales divitias inveniet in inferno. Lazarus vero qui
nec divitias nec ornamenta habuit in saeculo, post
mortem in sancti Abrahae requievit gremio. Sicut
ergo supra dixi, fratres charissimi, refrenemus gulam
nostram, et victum et vestitum simplicem carni nostrae
in hoc saeculo praeparemus, ut remaneat aliquid
quod in futuro saeculo animae reponamus. Quod peritura
gula cupit, reservet eleemosynae. Ornamenta
quae luxuria ac suavitas requirit in mundo, misericordia
et veritas reponat in coelo. Si ornati volumus
esse, quaeramus ornamenta unde nemo ornatur indignus.
Si delicias concupiscimus, non quaeramus
carnales ac transitorias, ex quibus stercora conficiuntur
in mundo, sed magis spirituales et aeternas,
unde Angeli epulantur in coelo. Et si forte quaeris
quae sint illae deliciae, audi Apostolum dicentem: <hi>Quod nec oculus vidit, nec auris audivit, nec in cor
hominis ascendit, quae praeparavit Deus diligentibus se <note>(I Cor. II, 9)</note>
          </hi>.
Adhuc quaeris et interrogas, quid sit
hoc? Si vis verum agnoscere, Deus est deliciae tuae,
requies tua, sanitas tua, gaudium tuum, felicitas tua,
refrigerium tuum, amoenitas tua, et quidquid sancte
possit desiderare anima tua, totum tibi Deus erit. Sic
beatus Apostolus dicit: <hi>Et erit Deus omnia in omnibus <note>(Id. XV, 28)</note>
          </hi>.
Avare, audi me; quid tibi sufficit, si
Deus tibi non sufficit? Si ergo ista omnia desideratis,
paradisi requiem quaerite, pro aeterna beatitudine
suspirate, unde non exit amicus, ubi non intrat inimicus,
unde nec bonus potest exire aliquando, nec
malus ullo modo introire. Ad istam ergo patriam
ornati bonis operibus festinemus, ut dum eleemosynam
pauperibus dederimus, ad coelestia regna pervenire
possimus: ad quae ille nos perducat qui est
benedictus in saecula saeculorum. Amen.</p>
</div1>

<div1>
        <head>SERMO LI.</head>
<p>Nemo, fratres charissimi, falsa securitate se decipiat,
et putet se ante tribunal Christi non esse venturum,
etc.</p>
</div1>

<div1>
        <head>SERMO LII.</head>
<p>Propter quod volui et rogavi hesterna die, ut hodierna
frequentius conveniretis, hoc est quod dicturus
sum, etc.</p>
</div1>

<div1>
        <head>SERMO LIII.</head>
<p>Charitati vestrae hodie de nobis ipsis sermo reddendus
est. <hi>Quia</hi> enim, ut ait Apostolus, <hi>spectaculum
facti sumus <note>(Id. IV, 9)</note>
          </hi>, etc.</p>
</div1>

<div1>
        <head>SERMO LIV.</head>
<p>Nihil sic Deo placet, quemadmodum obedientia.
Cham maledictus fuit, et post multa saecula manet
quod dicitur, etc.</p>
</div1>

<div1>
        <head>SERMO LV. DE OBITU VALENTINI EPISCOPI CARTHAGINENSIS.</head>
<p>Liber Sapientiae, fratres charissimi, multis modis
<pb n="1337"/>
commendat nominis sapientiam: primo, quia hominem
a periculo liberat; secundo, quia conservat
liberatum; tertio, quia coronat conservatum. Quomodo
autem liberat, exemplum patet de Noe, quem,
cum aqua deleret terram, liberavit in arca. Quomodo
autem conservat, patet de Jacob, quomodo duxit
eum Dominus per vias rectas, et ostendit illi dormienti
regnum Dei. Qui evigilans ait: <hi>Vere hic est
domus Dei et porta coeli <note>(Gen. XXVIII, 16, 17)</note>
          </hi>. De gloria
Dei vero quae coronat, subditur: <hi>Reddet Deus mercedem
sanctis suis laborum suorum, et deducet eos in via
mirabili <note>(Sap. X, 17)</note>
          </hi>. Isti enim sunt tres status Ecclesiae:
status videlicet poenitentiae, justitiae, et gloriae.
In primo liberat, in secundo conservat, in tertio coronat
Dominus. In primo afficimur, in secundo reficimur, in
tertio perficimur. In primo est labor et dolor, in secundo
sapor et decor, in tertio gloria et honor. Verumtamen
quia de his statibus frequentius fratribus
nostris canonicis frequens fuit lectio et exhortatio, et
in mensa quotidiana disputatio; fortasse in corde dicetis,
Taedium est tantum de hoc nobis audire, quia
etiam obsequium oportet, ut nos decet, reverendo Valentino
episcopo exhibere. Sed non pigeat vos, fratres,
me supportare. Quod si taedium vobis esset, ad fratres
meos confugiam, qui me audire tota mente et toto affectu
desiderant. Nam verbum notum et antiquum,
novum aliquando fieri potest. Cibus etiam diu masticatus
citius digeritur. Ut ergo, fratres, distinctio trium
statuum clarius elucescat, conatus eis accommodemus
in hunc modum. In statu poenitentiae caecum reducit
Dominus per vias duras, et promittit illi regnum Dei
Patris sui. In statu justitiae justum deducit Dominus
per vias rectas, et ostendit illi regnum Dei. In statu
gloriae justum et sanctum educit Dominus in via mirabili,
et introducit eum in regnum Dei. Ecce, fratres,
quomodo reducitur caecus de invio ad viam, de exsilio
ad patriam, de mansione ad mansionem, de virtute
ad virtutem, de corporis carcere ad aeternam gloriam.
Ecce quomodo reducitur caecus ne sit sine Christo,
deducitur justus ut sit Christus cum eo, educitur sanctus
ut ipse sit cum Christo. O fratres mei, ecce quomodo
esse sine Christo miserum est, Christum secum
esse tutum est, esse cum Christo beatum est. Non
enim existimandum est idem esse, secum esse Christum,
et esse cum Christo. Apostolus enim habebat
secum Christum, dum dicebat, <hi>Non ego solus sum,
sed gratia Dei mecum est <note>(I Cor. XV, 10)</note>
          </hi>. Nondum erat
cum Christo, dum dissolvi cupiebat, et esse cum Christo.
Latro secum habet Christum, cui promittebat
Christus, <hi>Hodie mecum eris in paradiso <note>(Luc. XXIII,
43)</note>
          </hi>. Reducitur itaque caecus per vias duras. Sane durum
est relinquere consueta, durius aggredi inconsueta;
sed durissimum est in fornace decoqui continua,
in qua necesse est ut decoquatur taliter, ut velut
carnes possit amputari, et velut virga ad omnem modum
revolvi. Istae sunt viae peccatoribus durae super
omnia dura, amarae super omnia amara, odiosae ut
mors. Quae sunt istae viae, fratres, nisi relinquere quae
mundi sunt? O quam durum est, o quam mortale videtur,
o quam amarum, relinquere quae mundi sunt!
Sed quia dura, quia amara, quia poenosa; ideo centuplum
accipies, et vitam aeternam possidebis. Eia,
milites, surgite jam, quia diu dormistis: armate vos
contritione cordis, confessione oris, afflictione carnis;
quia ecce veniet Salvator, et non tardabit. Ecce
jam in janua est, ecce jam te vocat, ecce te venire
compellit. Sed dices, o miser, In contritione est dolor,
in confessione rubor, in afflictione labor; quid ergo faciam?
Eia, o miles Christi, civis coelorum jam denuntiaris
ab illo qui super te est, ipse qui laborem et dolorem
considerat. Verumtamen quanto duriora, tanto
<pb n="1338"/>
utiliora tibi erunt. Verumtamen certa valenter dum potes,
quoniam reposita est tibi corona justitiae, quam reddet
tibi Dominus in illa die justus judex. Postquam autem
caecus factus est videns, impius justus; tunc <hi>Deduxit
Dominus per vias rectas <note>(Psal. CVI, 7)</note>
          </hi>, cantare poterimus,
fratres. Sunt enim, fratres, ut scholares nostri
vacui non recedant, tres species rectitudinis. Aliud est
enim regi, aliud dirigi, aliud corrigi. Nam propheta dicebat, <hi>Dominus regit me, et nihil mihi deerit 
 <note>(Psal. XXII,
1)</note>
          </hi>. Et iterum, <hi>Dirige in conspectu tuo viam meam <note>(Psal.
V, 9)</note>
          </hi>. Et iterum, <hi>In quo corrigit adolescentior viam
suam <note>(Psal. CXVIII, 9)</note>
          </hi>? Et iterum, <hi>Mane,</hi> inquit Isaias, <hi>erigit mihi aurem 
 <note>(Isai. L, 4)</note>
          </hi>. Res enim, fratres, inanimata
proprie dicitur regi, ut currus et navis. Res
sensata praeter rationem dirigitur, ut equus et mulus
quibus non est intellectus. Res rationalis corrigitur,
scilicet corde regitur, ut homo. Justus vero erigitur,
ut sapiat quae sursum sunt, et quaerat. Sic enim volebat
Jeremias, dum dicebat, <hi>State in viis vestris, et
considerate quae sit via aeterna <note>(Jerem. VI, 16)</note>
          </hi>. Daniel
ad majestatis visionem prostratus audivit ab Angelo, <hi>Sta super pedes tuos 
 <note>(Dan. X, 11)</note>
          </hi>. Quod tamen si non
credis Prophetae, crede poetae, scholaris perverse,
cui Deus os sublime dedit, coelumque videre jussit <note>(Ovid. Metam., lib. 1, vers. 85, 86)</note>:
a quo dum quaereret
tyrannus et diceret, Quare te Deus fecit? respondit,
Ut contempler coelum et coelorum numina.
Factus est enim homo in terra, non ad terram, sed ad
coelum: et factus est de terra non propter terram, sed
propter coelum. Quis fidelium plus dixisset, fratres,
aut probabiliori argumento, nescio. Numquid etiam
animal mutum et brutum novit argumentum aegritudinis
suae? Numquid leo infirmans, animal quod simia
dicitur, quaerit, qua devorata mox convalescit?
Numquid etiam simia aegrotans quaerit sanguinem canis,
ursus formicas, leopardus capreas, vitis serpentes
ferculum? Homo vero attritus in physica, haec omnia
ignorare videtur. Unumquodque enim felicitatem affectat:
sed si homo affectat, opere tamen affectare non
videtur. Quaere ergo, o homo, coelum ad quod factus
es: noli quaerere philosophiam, quoniam ad philosophiam
factus non es, nec expedit tibi scire quae sunt
super terram, sed tantum quae sursum sunt. Sta igitur
super pedes tuos, sta in viis tuis naturalibus, ad
quas factus es, et dirige eas, si necesse est in dando
et dimittendo. Date, et dabitur vobis. Et tunc Dominus
tibi dicet, Amice, ascende superius; intra in gaudium
Domini tui. Sed dicet quis, Quomodo et qualiter
egredietur spiritus de corpore? Numquid Salomon
hoc ignorare videtur, dum se dixit penitus ignorare
viam aquilae in coelo <note>(Prov. XXX, 18 et 19)</note>? Quomodo
ergo Deum videt, quomodo angelum, quomodo se
ipsum, quomodo spiritum alium bonum vel malum?
Super hoc hodie ille magnificus philosophus admiratur.
Nam in libris de Animalibus, quinque sensus corporis
communes esse nobis ad usum cum brutis posuit,
non ad oblectamentum. Homo in omnibus delectatur:
pecus vero tantum in duobus delectatur, scilicet
in gustu et tactu; in aliis vero movetur quandoque
et excitatur, sed non delectatur. Unde ergo est,
quod spiritus egressus a corpore, duos quos habet
communes cum bestiis penitus amittit. Non enim gustu
vel tactu utitur vel oblectatur: sed alios tres ad
usum retinet et oblectamentum. Mirabile tamen videtur
ei, scilicet quod spiritus sine corpore sensibus corporis
utatur. Quod tamen philosophus si forte plane
non intellexit, verum est tamen, et omnino verum et
irrefragabile, quia spiritus liber videt Deum, delectatur
in Deum, ne semper sibi dicatur: O anima, ubi
est Deus tuus? Audiet etiam Angelos cantantes et jubilantes.
Videbit etiam et audiet, Esto super quinque
civitates, id est, beatitudines, et sic unicuique secundum
opera sua. Et si dicetur a nobis, Domine, quid
facies, quando haec omnia meruimus a te largiri?
porro respondebit ille magnus paterfamilias, velut
<pb n="1339"/>
Alexander militi petenti munus, cui civitatem dedisse
fertur: Si tu tamen non es dignus tanta recipere, ego
tamen sum dignus et potens tanta donare. Angeli,
fratres, mirabuntur non modicum de operibus Dei in
conjunctione animae et carnis in homine, in conjunctione
hominis et Verbi in Christo, in conjunctione
hominis et Dei in coelo. Nam dicturus est Dominus, <hi>Pater, volo ut sint unum nobiscum, sicut ego et tu unum
sumus 
 <note>(Joan. XVII, 11)</note>
          </hi>. De prima admirantur, ubi
unum uni jungitur; de secunda plus, ubi unum duobus
jungetur; sed de tertia plurimum, ubi unum tribus
in Trinitate jungetur. Haec autem generaliter exposita,
spiritualiter tamen ad commemorationem hujus
sancti episcopi Valentini trahi possunt: qui dum esset
catechumenus annorum decem et novem, ad Baptismum
pervenit: et sic reduxit eum Dominus per vias
rectas: postmodum deduxit eum episcopum per vias
duras poenitentiae: postmodum eduxit eum per viam
admirationis et gloriae. Sic ergo post eum curramus,
fratres, ut comprehendamus bravium aeternae vocationis
in die illa, cum venerit Jesus Filius Dei, qui cum
Patre et Spiritu sancto vivit et regnat in saecula saeculorum.
Amen.</p>
</div1>

<div1>
        <head>SERMO LVI. ADMONITIO PER QUAM OSTENDITUR QUOD BONUM SIT LECTIONEM DIVINAM LEGERE.</head>
<p>Propitio Christo, fratres charissimi, ita lectionem
divinam avido et sitienti corde semper excipiatis, ut
nobis spirituale gaudium de vestra fidelissima obedientia
faciatis. Sed si vultis ut vobis Scripturae sanctae
dulcescant, et secundum quod oportet divina
praecepta proficiant, subtrahite vos aliquibus horis
occupationibus mundi; quibus etiam in domibus vestris
divina eloquia relegentes, ad integrum vos Dei
misericordiae consecretis; ut in vobis illud feliciter
impleatur, quod de beato viro scriptum est, quia <hi>in
lege Domini meditabitur die ac nocte <note>(Psal. II, 1)</note>
          </hi>: et
illud, <hi>Beati qui scrutantur testimonia ejus, in toto corde
exquirunt eum:</hi> et illud, <hi>In toto corde meo abscondi
eloquia tua, ut non peccem tibi <note>(Psal. CXVIII, 2, 11)</note>
          </hi>.
Sicut enim, ut ipsi audistis, ille qui in corde suo abscondit
eloquia Dei, non peccat; ita et ille qui non
abscondit, peccare non cessat. Si enim negotiatoribus
non sufficit de una tantum merce lucra conquirere,
sed plures merces comparant, ex quibus substantiam
suam augeant; et agricolae diversa genera seminum
conantur inserere, unde sufficientem cibum sibi et
suis valeant praeparare: quanto magis in spiritualibus
lucris non vobis debet sufficere, quod in ecclesia lectiones
divinas auditis, sed in domibus et in conviviis
vestris, et quando dies breves sunt, etiam aliquibus
horis in noctibus lectioni divinae debetis insistere, ut
in horreo cordis vestri spirituale possitis triticum
comparare, et in thesauris animarum vestrarum Scripturarum
margaritas recondere; ut cum in die judicii
ante tribunal aeterni Judicis venerimus, sicut dicit
Apostolus, <hi>vestiti, et non nudi inveniamur <note>(II Cor. V, 3)</note>
          </hi>?
Et illud, fratres charissimi, diligenter attendite, quia
Scripturae divinae quasi litterae sunt de patria nostra
nobis transmissae. Patria enim nostra paradisus est,
parentes nostri sunt Patriarchae et Prophetae et Apostoli
et martyres: cives enim sunt Angeli, rex autem
noster Christus est. Quando enim peccavit Adam, tunc
in ipso velut in exsilium hujus mundi projecti sumus:
sed quia rex noster plus quam cogitari vel dici potest
pius et misericors est, Scripturas divinas velut invitatorias
ad nos per Patriarchas et Prophetas dignatus
est mittere, quibus nos ad aeternam et principalem
patriam invitaret. Et cum Scripturas ejus rebelli spiritu
fragilitas humana contemneret, dignatus est per
se ipsum descendere, et nos de tyrannide et de superbia
<pb n="1340"/>
diaboli liberare, et ad veram humilitatem exemplo
nos suae mansuetudinis provocare, de potestate etiam
antiqui serpentis per passionis injuriam liberare, ad
inferna descendere, et antiquos sanctos, qui originali
peccato obnoxii tenebantur, eripere, in altum ascendere,
Spiritum sanctum, qui nos contra omnes insidias
diaboli confortaret, de coelis mittere, Apostolos
etiam suos, qui regnum Dei per universum mundum
evangelizarent, dirigere. Et licet nos non solum
superbos, sed etiam impios, non solum originalibus,
sed etiam actualibus peccatis obnoxios invenisset;
totum tamen, nemine supplicante, dimisit: et
non, sicut merebamur, multis catenis vel compedibus
oppressos ad exercenda laboriosa opera nos traxit,
sed magis pro ineffabili pietate, ut cum illo regnemus,
clementer ac misericorditer invitavit. Cum haec
ita sint, fratres charissimi, quid de se cogitant servi,
qui ita praesumunt Domini sui praecepta contemnere,
ut nec ipsas invitatorias litteras, quibus ad regni
beatitudinem eos invitat, dignentur relegere? Quomodo
enim si aliquis nostrum ad procuratorem suum
litteras dirigat, et ille non solum non impleat quod
praecipitur, sed etiam ipsa jussoria relegere dedignetur;
non indulgentiam, sed poenam, non libertatem
accipere, sed carcerem merebitur sustinere: ita ille
qui divinas Scripturas de patria aeterna transmissas
dissimulat legere, timere debet ne forte praemia
aeterna non accipiat, sed etiam poenam perpetuam
non evadat. Nam in tantum periculosum est nobis
divina praecepta non legere, ut propheta lugubriter
clamet, <hi>Ideo captivus ductus est populus meus, quia
non habuit scientiam: qui autem ignorat, ignorabitur <note>(Isai. V, 13)</note>
          </hi>.
Sine dubio qui Deum per divinam lectionem
in hoc saeculo dissimulat inquirere, et Deus
illum in aeterna beatitudine dedignabitur agnoscere:
et timere debet ne clausis januis cum stultis virginibus
foris exclusus mereatur audire, <hi>Nescio vos <note>(Matth.
XXV, 12)</note>
          </hi>: <hi>Non novi vos, discedite a me, operarii iniquitatis <note>(Luc. XIII, 27)</note>
          </hi>.
Quid est, <hi>Nescio vos, Non novi
vos?</hi> Quomodo eos nescit, quos in ignem mittit? Ideo
utique, quia, sicut jam dictum est, qui eum in hoc
saeculo legendo nolunt intelligere, in die judicii illos
Deus dedignabitur agnoscere. Et illud quod in Salomone
scriptum est, non negligenter, sed cum grandi
sollicitudine ac timore debemus audire. <hi>Qui,</hi> inquit, <hi>obturat aurem suam ne audiat legem, oratio ejus erit
exsecrabilis 
 <note>(Prov. XXVIII, 9)</note>
          </hi>. Debet prius ipse audire
Deum, qui vult exaudiri a Deo. Nam qua fronte vult
ut Deus eum exaudiat, quem in tantum despicit, ut
ejus praecepta legere dissimulet? Et illud quale est,
fratres charissimi, quod nonnulli christiani, et, quod
pejus est, aliquoties etiam clerici, quando iter acturi
sunt, et panem et vinum et oleum et diversas expensas
sibi ordinant praeparari; et cum tanta unusquisque
in terreno itinere praeparat unde vivat caro sua, unum
libellum legere non curat, unde hic et in aeternum
reficiatur anima sua? Et cum duos homines in se habeat,
interiorem ad imaginem Dei factum, et exteriorem
de limo terrae formatum; tantam sollicitudinem
pro corpore, quod in sepulcro a vermibus devorandum
est, habere videtur; interiorem vero hominem,
qui ad imaginem Dei factus est, tanquam vile mancipium
sine pabulo verbi Dei fame et siti cruciare cognoscitur.
In tantum enim Deum negligit, ut in se
imaginem ipsius despiciat et contemnat. Haec ergo,
fratres charissimi, sapienter et utiliter cogitantes,
quantum possumus, otiosis fabulis et detractionibus
ac scurrilitatibus cunctis finem studeamus imponere,
et totis viribus de impedimentis mundi istius fugiendo,
aliquas horas quaerere, in quibus pro salute animae
nostrae orationi vel lectioni possimus insistere: ut in
nobis impleatur illud quod scriptum est, <hi>Qui docti
fuerint, fulgebunt sicut stellae in perpetuas aeternitates <note>(Dan. XII, 3)</note>
          </hi>.
Quod ipse praestare dignetur, qui cum
<pb n="1341"/>
Patre et Spiritu sancto vivit et regnat Deus per omnia
saecula saeculorum. Amen.</p>
</div1>

<div1>
        <head>SERMO LVII.</head>
<p>In hac vita positi, fratres, ita agite, ut cum hinc
migraveritis, et caro vestra a vermibus coeperit devorari
in sepulcro, etc.</p>
</div1>

<div1>
        <head>SERMO LVIII. DE EO QUOD NIHIL SIT GLORIA MUNDI.</head>
<p>Apostolica lectio, fratres charissimi, hunc sonitum
reddidit: <hi>Tempus breve est: reliquum est, ut et qui habent
uxores, tanquam non habentes sint; et qui utuntur
mundo, tanquam non utantur: praeterit enim figura
hujus mundi <note>(I Cor. VII, 29, 31)</note>
          </hi>, et sicut fur, dies
Domini ita veniet. Itaque, o anima quaecumque audis
et legis, consilium te juvet sanctissimi Danielis dicentis: <hi>Consilium meum accipe, et peccata tua eleemosynis
redime 
 <note>(Dan. IV, 24)</note>
          </hi>. Quod consilium si neglexeris,
ad coelum sine causa pulsas. O anima quae intra carnis
parietes fragiles habitas, vigila, inquit, et pulsa,
pete et roga: pulsanti tibi et petenti aperietur, dicit
Dominus. Et si transieris per ignem, tecum sum,
et flamma non comburet te: quae orando si quaesieris,
invenies; cum pulsaveris rogando, Christus tibi aperiet
januas, ut possessor paradisi introeas. Si adhuc,
frater, de fine mundi putas tibi restare aliquid, vel
tuum tibi considera finem. Scriptum est: <hi>Nudus
exivi de utero matris meae, nudus etiam ibo sub terram <note>(Job I, 21)</note>
          </hi>.
Ergo, frater, nihil tecum attulisti quando
ingressus es mundum; nihil tecum tolles cum dimiseris
mundum. Audite itaque omnes insipientes in populo,
et negligentes aliquando cognoscite. Ite ad sepulcra
mortuorum, et videte exempla viventium. Jacent ossa,
perit homo, et tamen causa ejus reservatur in die
judicii. Fuit et ipse nobis similis aliquando homo in
vanitate vivens, in saeculo studens divitiis, multiplicavit
agros, plantavit vineas, implens horrea sua in
apothecis multis, et laetatus est in abundantia sua:
et ecce subito ablata sunt omnia ab oculis ejus. Plaudebat
sibi per schemata multa, sericis vestibus indutus,
pompas et luxurias sibi adhibens, epularum divitias
excolens, saltationes et jocos in ebrietatibus exhibebat,
prandia sua cum coena miscebat, et laetitiae suae
vix dabat finem: et ecce ablata sunt omnia ab oculis
ejus. Ubi ergo abierunt illa omnia? Ubi pompa, ubi
schemata, ubi exquisita convivia? Ubi modo sunt illi,
qui eum in furibundis agminibus constipabant, qui
domi forisque laudabant? Ubi ornatus domorum et
pretiosa luxuria vestimentorum? Ubi gemmarum ambitio,
et argenti pondus immensum? Ubi postremo
ipsa cupiditas, quae cum omnia quotidie quae vult
agit, nescit quando totum habet amittere? Ubi sapientia
illa et foris excogitata dissertio? Ubi applausus
laudum, et adulatio amicorum assidua? Ubi servorum
subditi greges et lampadarum radiantia lumina?
Ubi antecedentium turba clientium? Transierunt
omnia ista ab oculis ejus, et ultra non erit memoria
ejus. Jacet in sepulcro redactus in pulverem; defluxerunt
carnes ejus quas deliciae nutriebant; abscesserunt
nervi a compagibus suis: sola remanserunt
ossa, quae servantur in exempla viventium, ut cognoscantur
reliquiae mortuorum. Putatur enim requiescere
corpus ejus: in inferno habitat anima ejus, et
non videbit ulterius lumen. Circumdant enim eum
tenebrae multae: tremor et afflictio apprehendunt
eum: vermes et ignis consument eum, et fletus non
desinet ab oculis ejus. Stridor dentium frequentat eum,
eo quod pessimi dolores perurgent eum, et non desinunt
poenae ab anima ejus. Poenitet eum modo male
<pb n="1342"/>
vixisse in saeculo, et negligentem fuisse, pietatem
et misericordiam non amasse: et modo quaeret eam,
et non inveniet; multas divitias possedisse et reposuisse,
et non eas erogasse egentibus; perdidisse se
tempus poenitentiae, et non correxisse dies suos, ut
non incideret in talibus poenis. Exspectat ergo eum
resurrectio magna, ut tradat eum pejori judicio. Ibi
enim eum conturbabunt Angeli, improperantes quod
eleemosynam non amaverit: et ideo misericordia ei
denegatur; gehenna ardens eum exspectat, quia in
pauperibus cum viveret non exstinxit; ventrem ejus
perpetui vermes consument, qui esurientem pauperem
non refecit. O quantum valet apud Dominum misericordia,
quae in vita hujus saeculi exhibetur; quae
dum hic exhibendo delectatur, ad recolligendum in
judicio invenitur: sicut in Evangelio dicit, <hi>Beati misericordes,
quoniam ipsi misericordiam consequentur <note>(Matth. V, 7)</note>
          </hi>!
Currite itaque, dum lucem hujus vitae
habetis, ne tenebrae mortis vos comprehendant: facite
misericordias in hoc saeculo, quae deleant peccata,
ut succurrant vobis in die judicii: quia quod manducatis,
perditis, et quod laboratis, relinquitis; quod
vero pauperibus erogatis, hoc firmiter possidebitis.
Antecedat vos misericordia vestra in die judicii, et
ipsa interpellat pro vobis in conspectu Domini: ut
misericordes misericordiam consequamini: praestante
Domino nostro Jesu Christo, cui est honor et gloria
in saecula saeculorum. Amen.</p>
</div1>

<div1>
        <head>SERMO LIX.</head>
<p>Audite, fratres charissimi, salutiferam patris nostri
doctrinam, qui non terrenam, etc.</p>
</div1>

<div1>
        <head>SERMO LX. DE PERSECUTIONE CHRISTIANORUM.</head>
<p>Frequenter diximus, fratres charissimi, quod semper
Christiani persecutionem patiuntur. Mundus iste
in maligno positus est. Adversarius noster diabolus
regnat in mundo; et nos putamus quod non patiamur
persecutionem? Quae enim res non persequitur
christianum? Omnia quae in mundo sunt, persequuntur
Christianum. Miramur, si nos persequuntur alii,
si Christo servire voluerimus? Et parentes nostri nos
persequuntur. Quicumque dissimilis est nostri, persequitur
nos, et odio nos habet. Miramur, si alii nos
persequuntur? Ipsum corpus nostrum nos persequitur.
Si comedero paululum, et corpusculum robustum
fuerit, sanitas corporis mei persequitur animam
meam. Quocumque me vertero, persecutio mihi est.
Si videro mulierem, oculus meus persequitur me;
cupit enim interficere animam meam. Si videro divitias,
si aurum, si argentum, si possessiones, quodcumque
videro et desideravero, hoc persequitur animam
meam. Non putemus tontum in effusione sanguinis
esse martyrium: semper martyrium est Christianis et
religiosis. Adolescentulum libido persequitur: vult
libido effundere sanguinem animae. Quando periclitatur
anima tua, et quasi in periculo constituitur, tunc
stat Dominus Jesus a dextris Patris, et pugnat pro
adolescentulo suo. Si ergo sunt martyria in pacis
tempore, sunt et negationes. Nemo ergo dicat non
esse martyrium. Et martyrium est, et negatio. Ego
hodie qui videor esse monachus, si rupero propositum
meum, Christum negavi. Et si in pace Christum
nego, in persecutione quid facerem? Non torqueor
neque exuror, et denego: si torquerer et exurerer,
quid facerem? Qui in persecutione negat,
habet veniam plagae: pro illo precantur sancti. Quid
<pb n="1343"/>
enim dicit? Volui pugnare, caro mea in colluctatione
defecit; non cessit animus, sed cessit corpus; aliud
mens cogitabat, aliud corpus compellebat: et tamen
non habet excusationem. Nulla enim est plaga quae
debeat ab amore Christi separare. Quid enim tibi
dicit? Hoc est, in incendio ardebas, in equuleo pendebas,
propter me torquebaris: et dicis, Non potui
sustinere tormenta. Et quomodo sustinuit Petrus,
quomodo Paulus, quomodo caeteri martyres sustinuerunt?
Ea habuerunt corpora quae et tu habes? O
monache, qui jejunium fugis, putas ignem effugere?
Hoc ergo dico, quoniam omni tempore sunt martyria,
sunt et persecutiones. Denique Apostolus quid
loquitur de viduis, quae secundos duxerunt maritos?
Quid dicit? <hi>Habentes damnationem, quia primam fidem
irritam fecerunt <note>(I Tim. V, 12)</note>
          </hi>. Viduae quid dicit? O
vidua, antequam mihi promitteres quod esses vidua,
in tua erat potestate ut nuberes: ex quo tempore
confessa es ut mihi permaneres, ex eo tempore mea
esse coepisti; si volueris secundum maritum ducere,
me contempsisti, adultera es, quia mihi jam juncta
eras. Sic et tu monache, antequam promitteres, in
tua erat potestate facere quod volebas. Vox tua ligavit
te mihi: quis te compulit? Numquid necessitatem
feci? Nonne liber eras? In potestate tua fuit promittere.
Promisisti, meus esse coepisti: meum nolo dimittere;
non tibi licet dimittere quod promiseras.
Promittere tuum fuit, dimittere non est tuum. Si me
dimiseris, non habeo te in eo gradu, in quo prius
habui. Primum liber eras, eras quidem de familia
mea: non eras ante oculos meos, non eras de ministris
meis, sed tamen de familia mea eras; non eras
mecum, sed tamen meus eras. Ex quo mihi militare
coepisti, si recesseris, non habeo te de familia, sed
quasi fugitivum. Hoc totum quare dico? Quoniam in
nostra erat potestate promittere servitutem Dei et
obedire; non est in nostra potestate dimittere. Promisisti?
Praemium tuum habes. Negasti? Poenam
habes: utrumque propter confusionem tuum est.
Diximus, atque iterum dicimus: Promisisti? Praemium
habes. Dimisisti? Poenam habes. Utrumque
tuum est, elige quod velis. Habes viam mortis et vitae,
ingredere quam volueris. Hoc totum dico vobis, fratres
charissimi, ne quis de vobis putet se habere liberam
potestatem, et dicat, Ergo illi qui uxores habent,
qui sunt in civitatibus, qui militant, qui negotiantur,
ergo totus mundus in periculo est, soli
monachi salvantur. Non est nostra et illorum aequa
conditio. Illi scientes imbecillitatem suam non promiserunt
facere quod non potuerunt. Illi quidem
christiani sunt. Sed est christianus quasi saecularis,
et quasi negotiator; et christianus quasi miles. Et
Cornelius centurio miles fuit, sed salvatus est. Ego
qui monachus sum, qui desivi esse saecularis, et factus
sum monachus; aut monachus salvus ero, aut
aliter non salvabor: non est aliud medium. Si voluero
dimittere vitam monachi et sequi saecularem, non
habebit me Dominus quasi saecularem, sed quasi
praevaricatorem. Non ergo licet nobis dimittere quod
habemus in proposito. Dicat aliquis, Quid facio, si
peccavi in isto proposito, qui factus sum nec saecularis
nec monachus? Aliquis peccat peccato majori?
cupit emendare? Ergo hoc dico, Non nobis licet dimittere
quod habuimus propositum, licet dignitatem
propositi perdideris. Si peccasti in vita monachi
constitutus, esto poenitens quasi monachus: non
quasi saecularis, sed quasi monachus. Aliquis dicat,
Fugi dominum meum, ne me caedat: semper fugere
debeo? Si te poenitet quod fugisti, debes reverti ad
dominum tuum. Nemo dicat, Poenitet me quia fugi,
et debeo semper fugere. Sive sancti simus, sive peccatores
simus, nobis non licet mutare propositum.
<pb n="1344"/>
Si sanctus es, beatus es monachus: si peccator es,
miser es monachus. Non licet mutare propositum,
licet dignitatem propositi perdideris. Haec quidem in
commune loquor: et quod vobis loquor, mihi quoque
loquor, ne quis se putet habere potestatem mutare
propositum. Rem vobis dico novam: quasi in comparatione
dico, non quasi hoc praecipiam. Fac duos
monachos corruisse; hoc est, uterque peccaverit.
Alius de ipsis, verbi causa, saecularem duxit uxorem,
et dixit, Non possum sustinere, non possum
monachus perseverare. Alius vero qui peccaverat,
intellexit suum peccatum; nulli confitetur, plangit
tamen quod fecit, die noctuque Domini misericordiam
deprecatur. Non dico quia bene fecerit quod
peccavit: ad comparationem tamen ejus qui publice
sceleratus est, iste sanctus est. Hoc totum quare
dico? Non ut spem peccatoribus dem, aut per ipsam
spem dem occasionem peccandi; sed dico, etiam quicumque
peccaverit, non ei licet mutare propositum.
Dominus autem est potens me et vos ab omnibus insidiis
diaboli liberare totos, cui est honor et gloria
per omnia saecula saeculorum. Amen.</p>
</div1>

<div1>
        <head>SERMO LXI. DE OBEDIENTIA.</head>
<p>Si praemia aeternae vitae volumus promereri, praecepta
Dei totis viribus satagamus custodire. Praecepta
namque Dei nolentibus gravia, volentibus sunt levia,
sicut ipse ait: <hi>Jugum enim meum suave est, et onus
meum leve <note>(Matth. XI, 30)</note>
          </hi>. Audiamus Dominum et
Salvatorem nostrum praecipientem nobis, et suo exemplo
admonentem. <hi>Tollite,</hi> inquit, <hi>jugum meum super
vos, et discite a me, quia mitis sum, et humilis corde <note>(Ibid., 29)</note>
          </hi>.
Quid est jugum Dei super se tollere, nisi
sanctae obedientiae praecepto seipsum propter Deum
subjicere? Mitis autem est, qui omnes injurias et contumelias,
quae sibi illatae fuerint, aequanimiter tolerat,
qui eam apostolicam sententiam opere tenet, qua dicitur, <hi>Non reddentes malum pro malo, vel maledictum
pro maledicto; sed e contrario benedicentes 
 <note>(I Petr. III,
9)</note>
          </hi>: et iterum, <hi>Noli vinci a malo, sed vince in bono malum. <note>(Rom. XII, 21)</note>
          </hi>.
Humilis vero est, qui eligit abjectus
esse in domo Dei, et omnes sibi praeferre, qui
se semper pulverem et cinerem esse penset, et in cunctis
quae agit servum se indignum, non solum verbo,
sed opere, cogitatione, et omni conversatione sua semper
se abjicit et contemnit. Talis procul dubio ad servandam
disciplinam atque obedientiam est idoneus,
nec potest perire a via justitiae, neque declinare ad
dexteram sive ad sinistram: quia in eo quod mitis
est, nulla adversitate frangitur; in eo autem quod humilis
est, nulla prosperitate vel gloria elevatur. Quantus
autem sit obedientiae fructus, ostenditur, cum
subinfertur, <hi>Et invenietis requiem animabus vestris.</hi> 
Obedientiae quidem disciplina modo in labore est,
sed in futuro fructum habet pacatissimum. Et sciendum,
quod quanto modo erimus obedientes patribus
nostris, tanto erit Deus obediens orationibus nostris,
et tanto erit nobis jugum ejus suave, et onus ejus leve.
Scire quoque oportet, quia superbus et impatiens disciplinae
et obedientiae regulis subjacere non potest. In
eo enim quod elate vivit, caeteros despicit, et suis
magis quam alterius definitionibus obedire appetit:
in eo autem quad impatiens est, ipsa parva et levia
dura et intolerabilia esse dijudicat, idque solum rectum
esse aestimat, quod obstinato corde conceperit: sensuque
proprio pro omnium utitur ratione. Isti tales
fratres unanimes saepe perturbant, litesque movent,
nec volunt ad mensuram aliorum vivere, nec sunt
contenti his quibus contenta debet esse religiosa paupertas.
Et cum negligentius caeteris vivant, plus aliis
volunt honorari Hujusmodi rebelles et inobedientes
animae frequenter in passionibus suae carnis decidunt,
et usque ad turpia opera dilabuntur, et ex his plerique
<pb n="1345"/>
a societate fratrum et a sancto proposito miserabiliter
et damnabiliter discedunt. De talibus terribiliter
clamat Petrus apostolus: <hi>Si,</hi> inquit, <hi>fugientes
coinquinationes mundi, his rursus implicati superantur,
facta sunt eorum posteriora pejora prioribus. Melius
enim erat eis non cognoscere viam justitiae, quam post
cognitionem retrorsum reverti ab eo quod illis traditum
est sancto mandato <note>(II Petr. II, 20 et 21)</note>
          </hi>: hinc Dominus
ait, <hi>Vae illi per quem scandalum venit <note>(Matth.
XVIII, 7)</note>
          </hi>! Quisquis ergo talem se esse recognoscit,
dum tempus corrigendi habet, ad lacrymas et poenitentiam
cito redeat, superbiam cum humilitate vincat,
impatientiam mansuetudine damnet, vitia in virtutes
convertat, ne si in malo perseverat, ad aeterna
supplicia perveniat. Debemus ergo eam quam professi
sumus obedientiam et virtute et opere custodire. Quod
tunc agimus, cum eum qui nobis praeest, pro amore
Dei honoramus atque diligimus, et quidquid ab eo
nobis praecipitur, tanquam ab ipso coelesti Domino
fuerit imperatum, libenter implere festinamus. Praelatus
enim Christi vices agit in monasterio: unde ipse
suis pastoribus ait, <hi>Qui vos audit, me audit; et qui
vos spernit, me spernit <note>(Luc. X, 16)</note>
          </hi>. Sicut enim gaudere
debent, et magnum a Domino praemium exspectare,
qui libenter obediunt; quia quod ipsi majorum
jussu faciunt, hoc ipsi auctori Deo impendunt: sic
nimirum magnum a Deo judicium timere et exspectare
debent, qui praelatorum suorum jussa despiciunt;
quia cum praelatus contemnitur, non ipse, sed is in
cujus loco positus est, contemptui habetur. Nec potest
Deus a nobis sine magno fructu honorari, nec
despici sine magno detrimento. Debet autem obedientia
esse sine mora, non cum murmure, neque
cum tristitia animi, sed cum gaudio et hilaritate.
Hilarem enim datorem diligit Deus. Bonum autem
quod cum tristitia fit, Deo non est acceptabile, quia
ipse magis est inspector cordis quam corporis. Debet
quoque obedientia esse usque ad mortem, quia usque
ad mortem Patri suo propter nos obedivit Christus. Ad
hoc sanctum praeceptum ipse suo exemplo noster Redemptor
nos admonet, dicens, <hi>Tollite jugum meum
super vos, et discite a me, quia mitis sum, et humilis
corde.</hi> </p>
</div1>

<div1>
        <head>SERMO LXII. DE TIMORE DOMINI ET AVARITIA VITANDA.</head>
<p>Timor Domini expellit peccatum. Per timorem Domini
nascuntur multa bona. Salomon ait, <hi>Principium
sapientiae, timor Domini:</hi> et alibi dicit, <hi>Beatus homo
qui semper est pavidus <note>(Prov. IX, 10; XXVIII, 14)</note>
          </hi>. Per
timorem Domini evadunt animae de poenis inferni, et
per amorem ejus invenitur gaudium sempiternum;
quia timor Domini et amor proximi charitas est. Qui
autem charitatem habet, Deum habet; et qui Deum
habet, saecularia fugit. Qui Christum diligit, infernum
timet, et paradisum desiderat: ubi anhelat pervenire,
in quo sperat permanere, in quo non est timor de
morte, nec trepidatio de hoste. Qui Deum habet in
se, diabolum repellit: ergo per dilectionem Dei et
proximi vita acquiritur aeterna. Amor Dei in Deo permanere
facit: Apostolus ait, <hi>Dilectio proximi malum
non operatur <note>(Rom. XIII, 10)</note>
          </hi>. Unusquisque quod sibi
fieri non vult, alteri ne faciat: qui sic agit, peccatum
non incurrit. Qui terrenis se implicat, elongat se ab
amore Dei. Nunquam divitiae sine peccato acquiruntur
in hoc saeculo. Si unus non perdit, alter non acquirit:
gaudet qui acquirit, tristatur qui amittit. Multi
sunt qui de alienis lacrymis eleemosynas facere se
sperant, unum exspoliant, alterum vestiunt: unum
inanem faciunt; alium alienis reficiunt. Eleemosyna
cum iniquitate acquisita abominatio est apud Deum.
Qui de iniquitate misericordiam facere putat, nihil est
apud Deum. Quid dicemus, fratres charissimi, de illis
<pb n="1346"/>
divitibus qui thesaurizant, et ignorant cui congregant
ea <note>(Psal. XXXVIII, 7)</note>; acquirunt terrena, et perdunt
coelestia; lucrantur pecunias, et perdunt animas; attendunt
quid acquirunt, et non perpendunt quid amittunt.
Multi sunt qui in luce ambulare se putant, et
foris claros existere se existimant, cum peccatorum
luto pleni, intus tenebrosi persistant. O caeca cupiditas,
quae a Christo animas separas! ut ille dives qui
quotidie epulabatur splendide, ante cujus januam Lazarus
jacebat mendicus. Mortuus autem dives in inferno
est lapsus, Lazarus vero est in sinum Abrahae
elevatus <note>(Luc. XVI)</note>. Quare, miseri divites, non expavescitis,
qui terrenas divitias concupiscitis, et coelestes
perditis? Qui tale exemplum non timet, caecus
ambulat. Jacobus apostolus dicit: <hi>Eia nunc, divites,
plorate et ululate in miseriis vestris, quae veniunt ad vos.
Divitiae vestrae putrefactae sunt, vestimenta vestra a tineis
corrosa sunt. Aurum et argentum vestrum aeruginavit,
et aerugo eorum vobis in testimonium erit <note>(Jacobi V, 1-3)</note>
          </hi> 
Vae illis qui tales sunt. Avarus misericordiam non
habet; cupidus similis est inferno. Infernus quantumcumque
plus devorat, tanto magis cupit et desiderat:
sic et avarus nunquam satiabitur. Crescit vana potentia,
crescit et poena. Potentes potentiora tormenta
patientur <note>(Sap. VI, 7)</note>. Quanto major honor datur,
tanto majus periculum. Isti tales sunt elati, superbi,
vanitate pleni, luxuriosi, gulosi, et hominibus magis
placentes quam Deo. Hi sunt se ipsos amantes, gulae
servientes magis quam spiritualibus intendentes, corpus
ornantes et animam foedantes, carnalibus consentientes,
spiritualia negligentes. Foris se ornant, cum
sint intus tabefacti. Aestimantes se esse sapientes,
cum sint stulti; quia sapientia hujus mundi apud
Deum stultitia est <note>(I Cor. III, 19)</note>. Colligentes amicitias
saeculares, perdunt aeternales: dicit namque apostolus, <hi>Quicumque voluerit esse amicus hujus saeculi,
inimicus constituitur Dei 
 <note>(Jacobi IV, 4)</note>
          </hi>. Superbus negligit
servire Deo, et servit diabolo; et Deo inutilis
est, diabolo similis. Vae qui verba divina despiciunt,
et falsas suggestiones amant! Dum veritatem spernunt,
diabolicas vanitates concupiscunt; dum terrena
sequuntur, perdunt coelestia. Vae illis quos tales infernus
rapuerit. Qui dum tempus habent, et in sua
sunt potestate, non corrigunt se, nec emendant; cum
mors venerit, potentia illorum remanebit, et sola
anima misera nonne in infernum ibit? O fratres charissimi,
quid dicemus de illis qui voverunt, et non
impleverunt? Melius est non vovere, quam post votum
promissa non reddere: melius est non promittere,
quam fidem promissam non adimplere. Multum
tibi pejus fuerit, si non reddideris Deo quod promisisti,
quam si votum nunquam emisisses: dicit namque
propheta, <hi>Vovete et reddite Deo vestro <note>(Psal. LXXV,
12)</note>
          </hi>: et in Sapientia dicitur, <hi>Os quod mentitur, occidit
animam <note>(Sap. I, 11)</note>
          </hi>: et alibi Psalmista, <hi>Perdes omnes
qui loquuntur mendacium <note>(Psal. V, 7)</note>
          </hi>: et alibi, <hi>Ex
verbis tuis aut justificaberis, aut condemnaberis <note>(Matth.
XII, 37)</note>
          </hi>. Multi enim, quod pejus est, Dei promissa
dimittunt diabolica fraude decepti, opera mala sequuntur.
Considerate ergo, fratres charissimi, vosmetipsos,
et cogitate ubi sint reges, ubi potentes, ubi
amici, ubi parentes. Ecce quomodo de tanta potentia
vel laetitia tanta provenit miseria et angustia, de tantis
divitiis tot inopiae, de tanta satietate tanta fames, de
tam brevi delectatione tam longa tristitia, de tam
brevi vita tam longa mors, de tam exigua sanitate tam
longa infirmitas, de tam brevi luce tam longae tenebrae,
de tam parva suavitate odoris vel luxuriae, tantos
recipientes dolores et fetores, et de vestimentorum
nostrorum abundantia ex qua largiri debuimus pauperibus,
tantam recipiemus nuditatem. Rogo vos, fratres
charissimi, dum vobis Dominus dat intellectum
spiritualem, ut non ametis omne moriturum. Date
parum, et accipietis multum. Qui autem reliquerint
<pb n="1347"/>
omnia propter Christum, centuplum accipient, et vitam
aeternam possidebunt. Et quia licet pauci sint,
heu! hanc salutis viam arripere volentes, eo quod
multi sint vocati, pauci vero electi: melius est tamen
cum paucis ingredi ad vitam aeternam, quam cum
multis ad gehennam. Melius est modicum justo super
divitias peccatorum multas: auxiliante Domino nostro
Jesu Christo, cui est honor et imperium in saecula
saeculorum. Amen.</p>
</div1>

<div1>
        <head>SERMO LXIII.</head>
<p>O fratres charissimi, quam metuenda est illa dies,
in qua Dominus noster Jesus Christus cum flamma
ignis advenire proposuit, etc.</p>
</div1>

<div1>
        <head>SERMO LXIV. DE EXHORTATIONE AD SACERDOTES, UT DOCEANT QUID POPULUM CHRISTIANUM SCIRE ET OBSERVARE OPORTEAT.</head>
<p>Audite, filioli mei, et intelligite quomodo Scriptura
sancta admonet nos et invitat ad regna coelorum, et
ostendit viam quomodo mala istius mundi evadere
possimus, et ad vitam pervenire aeternam Christo adjuvante.
Clamat enim Dominus per prophetam ad sacerdotes
qui populo praesunt, ut doceant eum et admoneant,
et viam veritatis annuntient: dicit enim, <hi>Clama, ne cesses; quasi tuba exalta vocem tuam, et
annuntia populo meo scelera eorum 
 <note>(Isai. LVIII, 1)</note>
          </hi>: et
iterum, <hi>Quod si non annuntiaveris iniquo iniquitatem
suam, sanguinem ejus de manu tua requiram <note>(Ezech. III,
18)</note>
          </hi>. In his igitur grandis necessitas est omnibus sacerdotibus,
ut viam salutis populo demonstrent, per
quam vitam aeternam acquirere possint. Imprimis ipsis
explicando quod omnis christianus scire et in corde
suo firmiter tenere debet, quod primum est mandatum
Domino dicente, <hi>Diliges Dominum Deum tuum ex
toto corde tuo, et ex tota anima tua, et ex tota virtute
tua, et ex tota mente tua: deinde proximum sicut te ipsum <note>(Matth. XXII, 37)</note>
          </hi>.
Si ista, id est amorem Dei et
timorem, ac proximi dilectionem in corde tuo posueris,
et haec praecepta cum summa reverentia suscipere
volueris, tunc ad aliam voluntatem bonam, Deo
largiente, facilius poteris pervenire. Promisit enim
his qui diligunt eum, resurrectionem post mortem,
paradisi delicias, Angelorum consortium, et vitam
sempiternam. Unde post haec nec adversa te molestant,
nec infirmitas gravat, nec senectus occupat, nec
mors occurrit; sed pax et securitas perpetua, sanitas
animarum et corporum gratissima, juventus venustissima,
et regni coelestis vita aeterna. Et haec promissa
sunt bona facientibus et de malis se continentibus.
Cogitet ergo unusquisque, qualiter ad illam bonitatem
pervenire possit. Sit benevolus, pius, benignus, misericors,
sobrius, castus, ad omne opus bonum promptus,
ad mala tardus. Otia virtutum fugiat, et omni
virtutum exercitio Deo placere studeat. Non sit detractor,
non fornicator, non rapax vel avarus, non
ebrius, non gulosus, vel in scurrilitate quae ad rem
non pertinet constitutus; sed et illa et in ipsis positos
quasi serpentem fugiat, ne vitiis et malis hujusmodi
animam suam inquinet. Diligat justitiam, pacem
inquirat, amet parentes, dilectionem habeat ad proximum.
Cum gaudio peregrinos suscipiat, infirmos visitet,
et in quantum valet, Deo adjuvante, ac sibi copiam
bonorum temporalium ministrante ut habeat
unde cum summa laetitia pauperibus tribuat; et cum
summo gaudio necessitati eorum subveniat; credat
sibi retributorem esse Deum, qui videt et considerat
universa: pro quo et dixit, <hi>Quidquid feceritis uni de
minoribus istis, mihi fecistis <note>(Id. XXV, 40)</note>
          </hi>. Et, filioli
mei, semper cum gaudio et laeto animo pauperibus
manum porrigite, in quantum praevaletis. Et si aliquis
est laborator qui terram colat, de fructibus suis et ex
eis omnibus quae Dominus ei donat, in decima Ecclesiam
<pb n="1348"/>
non defraudet, et de particula sua pauperibus
dare non negligat. Si negotiator est, et in hoc laborat,
et ipse Deo non servit de suo labore, vel decimam
reddere noluerit, et de sua particula pauperibus ministrare
non curaverit, ad nihilum ipse una cum pecunia
sua redigetur. Et quacumque arte Dominus alicui
personae ingenium lucrandi donaverit, unde se et
suos nutrire ac vestire potuerit, et cum hoc superlucrari
aliqua post decimam, ex ipsa sua particula quae
sibi remanet, pro redemptione animae suae ac suorum
pauperibus hilariter donet. In his autem omnibus caste,
sobrie et pie vivendum est, ut opus bonum quod
facitis, Deo acceptabile fiat. Saeculares ad ecclesiam
libenter convenite, confessiones vestras humili et
puro corde sacerdotibus facite, et illos rogate quod
pro peccatis vestris Deum, ut vobis indulgeat, orare
dignentur. Oblationes per dies dominicos pro vobis
et vestris secundum status vestri possibilitatem
debetis Deo offerre. Dignum namque et acceptabile
sacrificium Deo est, ut Christiani quod negligenter
egerint, per sacras oblationes et eleemosynarum
largitionem placare festinent, et per veram, ut praemittitur,
confessionem, cordis contritionem, ac
omnimodam satisfactionem, per orationem puram,
per jejunium et abstinentiam peccata sua abluere
velint. Et vos similiter agentes in omnibus, vosmetipsos
considerate, propter quid in hac valle miseriae,
id est, in hoc mundo nati estis. Et cur, nisi ut nuduli
primorum parentum peccato exigente, de paradiso in
praesens exsilium relegati, bene faciendo ad patriam
revertamur. Si igitur per ignorantiam vel per stultitiam
contra Deum quidquam peccando egistis, per
opera vestra bona id emendare non tardetis; hoc
vobis ad memoriam sollicite reducendo, ut si quis
legitimatus sit, in domo sua tranquille et pacifice, ut
bonum decet christianum, vivat, parentibus honorem
impendat, uxorem diligat, filios catholicam fidem et
Dei legem cum summa disciplina instruat, ut Deum
diligere, timere et honorare sciant: hoc enim beneplacitum
est apud Deum. Super omnia turpiloquia
abstinentes, charissimi, proximis vestris detrahere
nolite; sed si alicui aliquid in aliquo displicet, illam
evangelicam sectantes doctrinam, arguite et monete
in charitate, et si illum lucrati fueritis, vosmetipsos
salvabitis <note>(Matth. XVIII, 15)</note>. In omnibus ebrietatem
cavete. Haec enim subversio magna est animae. Sicut
enim ignis facile incendit stipulas, et leviter siccas
exurit paleas; sic ebrietas corpus corrumpit, et animam
simul et corpus in grave peccatorum incendium
dejicit, et praecipue in juvenibus. Vinum enim et juventus,
duplex incendium. Propterea qui ab ebrietate
non cavet, peccatum non evadet. Ad ecclesiam
quando venitis, cum summa reverentia et timore
maximo intrare debetis: considerantes quia ad Dominum
et dominatorem universae creaturae vaditis,
eidem ibidem pro negligentiis vestris veniam deprecaturi.
Dum etiam in ecclesia stamus, orationes Domino
pro peccatis nostris fundentes, prius tamen
operibus fidei, in quantum possibile est, justificati
oculos mentis ad Deum levemus, semper intendentes
qualiter de supernis a Deo consolationibus praebeatur.
Oculi enim Domini super justos, et aures ejus in
preces eorum. Ista si frequenter feceris, et prae oculis
Deum habueris, inimicus fugiet a te. Angelus
enim Domini bonus adjutor tibi erit, si mentem tuam
firmam in his existere perspexerit. Considera quia
pius et misericors est Deus, et puro corde se deprecantes
misericorditer recipit, promissiones suas non
elongat, et allevat ac sanat eos qui contriti sunt corde.
Hoc etiam, charissimi, latere nos non debet, verbis
Christi per Scripturam sacram nobis nuntiantibus,
quod istius mundi finis appropinquat, et per quotidiana
signa, quae per Evangelium praedicta sunt et
quotidie fiunt, spero in proximo ejus esse adventum,
ut per ignem omnem judicet mundum. Ecce enim
<pb n="1349"/>
Dominus veniet, et omnes Angeli ejus cum eo, et
Virtutes coelorum movebuntur. Tunc sedebit Redemptor
noster rex omnium in sede majestatis suae, et
congregabuntur ante eum omnes gentes, et separabit
eos ab invicem, sicut pastor segregat oves ab haedis.
Qui boni sunt, statuet eos ad dexteram suam,
malos vero ad sinistram. Et his qui a dextris ejus
erunt, dicet: <hi>Venite, benedicti Patris mei, percipite regnum
quod vobis paratum est ab origine mundi. Esurivi,
et dedistis mihi manducare. Sitivi, et dedistis mihi
bibere. Nudus eram, et operuistis me. Infirmus eram et
in carcere, et visitastis me,</hi> etc. <hi>Tunc respondebunt justi,
dicentes: Domine, quando te vidimus esurientem,
et sitientem, et nudum, et infirmum, vel in carcere; et
ministravimus tibi?</hi> Tunc respondebit illis, dicens: <hi>Quamdiu uni de minimis meis fecistis, mihi fecistis.</hi> 
 His
vero qui a sinistris ejus erunt, dicet: <hi>Discedite a me,
maledicti, in ignem aeternum, qui praeparatus est diabolo
et angelis ejus. Esurivi enim, et non dedistis mihi manducare,</hi> 
et sic de singulis. <hi>Et ibunt hi in supplicium
aeternum, justi autem in vitam aeternam <note>(Matth. XXV,
34-42, 46)</note>
          </hi>. Considerate igitur, filioli, magnam Dei
pietatem, quali nos in peccatis nostris suffert patientia.
Pensemus judicium illud futurum, ut peccata nostra
nobis non improperet. Propterea, charissimi,
hoc nobis in omnibus considerandum est. Dum unusquisque
potest, dum tempus habet, dum pretium in
manibus tenet, in quantum praevalet redimat se unusquisque,
ne debitor peccati ac in servitute diaboli
persistat. Et exinde vos, saeculares, post poenitentiam
et reconciliationem actam, secundum sacerdotis
consilium communicate temporibus praecipue ad haec
ab Ecclesia ordinatis. Prius tamen ante plures dies a
propriis etiam uxoribus abstinete, ut mundo corde et
casto corpore sanctum sacrificium accipere possitis.
Sacerdotibus vestris honorem impendite, et eis propter
Deum obedite: ipse namque Dominus ad ipsos
dicit: <hi>Qui vos audit, me audit; et qui vos spernit, me
spernit <note>(Luc. X, 16)</note>
          </hi>. Filii honorent parentes, similiter
et omnes Christiani invicem vos honorate: scriptum
namque est, <hi>Honore invicem praevenientes <note>(Rom.
XII, 10)</note>
          </hi>. Esurientes pascite, sitientibus potum porrigite,
hospites et peregrinos praecipue pauperes suscipite,
humanitatem quam potestis illis impendite, pedes
illorum lavate, vestite nudos, in tribulatione positis
subvenite, consolamini dolentes, infirmos visitate,
mortuos sepelite, in carcere positos requirite, et de
bonis vestris, quantum facultas vobis a Domino concessa
suppetit, subvenite ac eis ministrate: viduas et
orphanos in tribulatione positos adjuvate, pauperes et
oppressos a pravis hominibus vel de iniquo judicio,
in quantum vobis possibile est, adjuvate, seu adjutorium
praestate: judicium rectum ac justitiam servate,
misericordiam in omnibus facite, pacem in vobismetipsis
habete, et eos qui discordes sunt, ad viam concordiae
revocate. Symbolum et orationem dominicam
tenete, filios et filias vestras docete ut et ipsi teneant.
Filios quos in Baptismo recepistis, in fide erudite, et
scitote vos pro eis apud Deum fidejussores existere.
Et ideo semper docete, indesinenter castigate et corripite
illos. Omnes vero subjectos vestros, ut tenemini,
admonete, ut sobrie, caste, pie et juste vivant
in hoc saeculo. Veritatem corde et ore dicite, castitatem
et continentiam servate, sobrietatem et parcitatem
cibi et potus habete, jejunium servate, seniores
honorate, juniores in Christi amore diligite, patientes
estote ad omnes, bene facite his qui oderunt vos.
Charitas et gaudium, patientia, benignitas, bonitas,
spes, fides, modestia, mansuetudo, continentia, castitas
et dilectio sint in corde vestro jugiter. Et haec
in cogitationibus sanctis et eloquiis ac operibus piis
conservate. Humilitatem ante omnia custodite et tenete.
 Spem vestram totam in Domino ponite. Bonum
<pb n="1350"/>
cum aliquod in vobis inveneritis, non vobis ad
laudem vestram inanem, sed Deo ad sui gloriam, qui
hoc vobis dedit, ascribite. Malum vero quod in vobis
videritis, non Dei causa, sed vestra culpa et negligentiis
vestris hoc factum fore sciatis. Diem judicii timete,
gehennam expavescite, vitam aeternam desiderate,
cogitationes et opera simul et verba die noctuque
in bonum custodite. Transitum vestrum de hoc
mundo qui semper appropinquat omni die sperate.
Praecepta Dei adimplete, et de ejus misericordia nunquam
desperate. Quod sibi quis fieri non vult, alii
non faciat. Et prout vultis ut faciant vobis homines
bona, et vos facite illis similiter. Charitatem autem,
quae est dilectio Dei et proximi, in omnibus et ante
omnia servate. Nemo se circumveniat, fratres: quia
omnis homo qui post Baptismum mortalia crimina
commisit, seu homicidium, adulterium, fornicationem,
furtum, falsum testimonium, perjurium; et his
similia peccata mortalia perpetratus fuerit, si poenitentiam
veram non egerit, eleemosynam justam non
fecerit, et in bonis operibus non permanserit, nunquam
in regnum coelorum intrabit, nec possidebit
gloriam aeternam, sed cum luctu in infernum descendet.
Nam <hi>qui talia agunt, regnum Dei non possidebunt <note>(Galat. V, 21)</note>
          </hi>:
proinde scriptum est, <hi>Nequaquam Deus
delinquentibus parcet <note>(Job IX, 28)</note>
          </hi>, quoniam peccator
aut flagellum temporale habebit, aut purgationem in
hoc saeculo faciet, aut puniendus relinquitur aeterno
judicio, aut quod male admiserit puniendum, punit in
hoc saeculo: ac proinde est quod delinquentibus non
parcet Deus: et alibi scriptum est, Nulla peccata
Deus permittet inulta, hoc est, sine vindicta: quia
certe aut nos hic vindicabimus peccata nostra per
poenitentiam, aut illa vindicabit Deus per severitatem
judicii et justitiam. Et illud scitote certissime, et firmiter
credite, quod omnis homo quamvis seu quantumcumque
criminosus fuerit, seu peccator exstiterit,
si veram poenitentiam egerit, ac justas eleemosynas
fecerit, et in bona devotione cum operibus justis
permanserit, mortem aeternam non gustabit, nec unquam
in infernum descendet, sed ab Angelis sanctis
post vitam praesentem in coelum levabitur, et gloriam
possidebit aeternam: unde Deus dixit, Non judicabitur
homo bis in idipsum: et Apostolus ait, <hi>Si hic judicaremus
nos, nequaquam a Domino judicaremur <note>(I Cor. XI, 31, 9)</note>
          </hi>:
hoc est, quod illi qui in hac vita praesenti
per veram poenitentiam judicant, in judicio extremo
de his non judicabuntur; quia sic eorum judicium
in hac vita terminatur. Unde et alibi scriptum
est, quod si nos perfecte poenitentiam egerimus, non
solum Deus culpas nostras remittit, sed post culpas
etiam praemia promittit. Ideoque, fratres charissimi,
vitam nostram in vita praesenti emendare festinemus,
et quidquid mali contra praecepta Dei fecimus, defleamus,
et ulterius peccare cessemus, ac in voluntate
bona, cogitatione recta, et verbis ac operibus sanctis
nos conservemus, auxiliante ac gubernante Domino
nostro Jesu Christo, qui vivit et regnat Deus in saecula
saeculorum. Amen.</p>
</div1>

<div1>
        <head>SERMO LXV. DE EXHORTATIONE AD GENERALEM HOMINUM INSTRUCTIONEM PRO DESIDERIO VITAE COELESTIS, ET CONTEMPTU PRAESENTIS.</head>
<p>Fratres charissimi, unusquisque peccata sua emendare
debet, in quantum praevalet Deo auxiliante.
Omnis enim homo christianus desiderare debet patriam
coelestem, et Deum Patrem omnipotentem qui
in coelis habitat, ut dicere mereatur, <hi>Pater noster, qui
es in coelis <note>(Matth. VI, 9)</note>
          </hi>: ibi videlicet ubi est Pater
de coelis, ubi est patria nostra coelestis, illuc desiderare
debemus ut perveniamus; ibi pervenire speremus,
ut et illic permaneamus. Ista namque vita non
coelestis sed terrena, non patria sed exsilium, nec perpetua
<pb n="1351"/>
sed transitoria, quia quotidie ad finem prona.
Illa vero patria coelestis, in qua Deus cum sanctis
Angelis et electis suis habitat, finem non habet. Vere
igitur stultus est, qui ad talem Patrem talemque patriam
ac talem coelestium civium societatem pervenire
non desiderat. Quis est ille, qui in captivitatem ductus
ultra ad patriam redire nollet? Quis in carcere tenebroso
positus, amplius exire nollet et lucem videre? Quis
usque ad mortem famem sustinens, si ei manducandi
possibilitas adfuerit, non manducaret? Quis
sitim patiens, si facultas bibendi exstiterit, non potaret?
Nobis, charissimi, mundus iste vere non patria,
sed captivitas Babylonica est: quia multipliciter diversorum
inimicorum nostrorum laqueis irretiti, mundi
videlicet, carnis, et generis humani inimici, vita
etiam praesens non libertas, sed carcer peccatorum
nobis est. De hac igitur captivitate, de hoc tenebrarum
carcere eripi laboremus, et non ut servi hunc cibum
et potum vanitatis praesentis anxium et laboriosum
appetamus, sed ut filii liberi coelestem desideremus
cibum et potum, hunc videlicet qui plena satietas
est civium supernorum. Pro hoc cibo, pro hac coelesti
vita Creatorem et Gubernatorem nostrum rogare debemus
et orare, ut in hac valle miseriae, seu exsilio
praesenti nos custodire et gubernare dignetur, ut opitulante
illo, ad portum salutis pervenire valeamus.
Mundus enim iste similitudinem maris habet. Mare
fetet, similiter et mundus. Ex hoc fetore, auxiliante
Deo, extrahere nos debemus. Oportet namque cum
humilitate maxima orare Deum creatorem nostrum,
sanctosque suos precari, ut ex valle lacrymarum nos
eruens, ipsorum civium supernorum consortes nos
efficiat. Illuc enim summo studio properare debemus,
ubi sine interruptione manere speramus, ubi
nullus timor de morte, nulla dubitatio de hoste. Ibi
vita sine fine, juventus sine senectute, lux sine tenebris,
gaudium sine tristitia, voluntas sine molestia,
requies sine labore, satietas sine fastidio, claritas sine
nube. Haec autem vita horrenda est et laboriosa, fragilis
et fastidiosa, caduca ac misera, deceptrix atque
dolosa, et aerumnis ac scandalis plena. In luctu nascimur,
in labore vivimus, et in dolore morimur. Et
quod pejus est, et super omnia magis dolendum, quidam
peccatis suis exigentibus non confessi, nec contriti,
de hac vita migrantes, non solum temporali
morte plectuntur: sed et in infernum deducti morte
moriuntur perpetua. Vitam etenim suam, sine omni
pietate duxerunt, et ob hoc multa tormenta passuri,
nunquam vitam consequentur aeternam. Dum
enim tempus habuerunt, vitam suam emendare noluerunt,
plus gulam amantes quam abstinentiam sectantes,
plus luxuriam quam castitatem, magis terrestria
quam coelestia, plus creaturam quam Creatorem
diligentes. Abstinentia ducit ad castitatem,
castitas perducit ad gloriam, et fornicatio demergit ad
poenam. Castitas ad coelum sublevat, et luxuria ad
infernum profundat. Castitas sanctis Angelis unit,
fornicatio autem daemonibus jungit. Sobrietas cogitationes
sanctas instituit, ebrietas vero etiamsi audit
verba sancta, in corde non suscipit. Oportet ergo
unumquemque verum animae amatorem non solum
corpus nutriendo diligere, sed et animam nutriendo
nutrire. Videmus naturaliter quod si corpus esurit,
cibum quaerit; si sitit, potum appetit; si nudum
est, vestimentum desiderat; requiem petit cum laborat;
somnum quaerit, dum dormire infestat: et sic
de caeteris corporis necessitatibus. Anima autem omnibus
his indiget. Praeceptum Domini panis ejus est,
oratio sancta potus ejus, vestis ejus veritas et justitia,
requies ejus humilitas et obedientia. In hoc etiam
convivio aeternae societatis multi sunt vocati, pauci
vero electi. Alii accipiunt fructum trigesimum, alii
sexagesimum, alii vero centesimum <note>(Matth. XXII, 14;
XIII, 8)</note>. O quam beata est illa anima, cui Dominus
Deus dignatus est concedere mansionem in aeterna
<pb n="1352"/>
requie! Et qui hanc mansionem, regnum videlicet
coeleste, ingredi voluerit, non debet esse superbus
neque avarus, non invidus nec iracundus, non gulosus
nec ebriosus, non cupidus nec luxuriosus, non
perjurus, non homicida, non falsator neque adulter,
et sic de singulis. Quamvis autem infinita mala perpetraverit,
de Dei tamen misericordia desperare non
debet, sed spem habere debet de Dei misericordia, et
fiduciam recuperandi salutem, per vitae suae emendationem
et bonorum operum exercitationem. Verba
Dei debet libenter audire, et ad ecclesiam diligenter
convenire, sacerdotibus saepissime confiteri, omnibus
hominibus charitatem firmam tenere. Qui enim charitatem
non habuerit, in vitam aeternam introire non
valebit. Parvo tempore homo vivit in hoc saeculo.
Dum igitur tempus habemus, operemur bonum ad
omnes, et vias Domini praeparemus bonas. Ecce nunc
tempus acceptabile, ecce nunc dies salutis. Salus hominum
Christus est. Si parentes nostros et amicos
diligere debemus; quanto magis istum diligere tenemur,
qui et nos et nostros fecit et creavit parentes?
Hunc amemus qui universae dominatur creaturae, scilicet
Deum. Diligamus proximum, sicut et nos: quia
de terra sicut et nos proximi nostri sunt formati,
ut per hoc vitam mereamur aeternam, ipso adjuvante
qui vivit et regnat, etc.</p>
</div1>

<div1>
        <head>SERMO LXVI. DE AGENDA POENITENTIA.</head>
<p>Pius et misericors Deus, fratres charissimi, ad
compunctionem et poenitentiam nos hortatur, dicens: <hi>Convertimini ad me in toto corde vestro, in jejunio et
fletu et planctu 
 (Joel II, 12)</hi>; <hi>quia nolo mortem peccatoris,
sed ut convertatur et vivat <note>(Ezech. XVIII, 23)</note>
          </hi>: et
iterum, <hi>Noli tardare,</hi> inquit propheta, <hi>converti ad Dominum,
et ne differas de die in diem <note>(Eccli. V, 8)</note>
          </hi>: et
iterum, <hi>Cum conversus ingemueris, salvus eris <note>(Ezech.
XVIII, 27)</note>
          </hi>. Convertimini igitur, charissimi, ad Dominum
Deum nostrum, tanquam boni servi ad fidelem
Dominum. Humiliemus nos in conspectu Dei, et ploremus
ante Deum qui fecit nos. Non dedignemur in
hoc saeculo agere poenitentiam, et peccatorum nostrorum
precari veniam, ut infernalem evadere possimus
poenam, ac ad aeternam pervenire laetitiam. Emendemus
ergo nos in jejuniis et vigiliis et caeteris operibus
piis, scientes quod cor contritum et humiliatum
Deus non spernit <note>(Psal. L, 19)</note>: sic enim ait Apostolus, <hi>Castigo corpus meum, et in servitutem redigo 
 <note>(I
Cor. IX, 27)</note>
          </hi>. Si pro carne nostra laboramus, laboremus
etiam pro anima nostra, quae dignior est. Si curam
habemus pro societate miserae carnis nostrae,
quam post paucos annos vermes devorabunt in sepulcro:
quanto magis despicere non debemus animam,
quae Deo et Angelis ejus praesentatur in coelo? Cogitate,
fratres charissimi, quia abundantia pabuli luxuriam
administrat; cum caro in tam copiosis deliciis
satiatur, et mens tantis mulcetur divitiis, in pinguedine
carnium providetur esca vermium. Iterum rogo
vos, fratres, quoties juxta sepulturam divitis transitis,
ut diligenter inspiciatis ubi sint eorum divitiae vel
ornamenta, ubi gloria, ubi vanitas, ubi luxuriae, ubi
voluptas, vel ubi eorum sunt spectacula. Considerate
diligenter et videte et agnoscite, quia nihil aliud in
eis est, nisi cinis et fetor et vermis. O homo, vide
sepulcra mortuorum, et dic tibi tu ipse, et loquens
tecum dicere potes, Ecce nunc ex illo misero qui hic
depositus fuit, nihil aliud nisi ossa et pulvis evenit.
Et vere, homo si ipsa ossa arida audire volueris, tibi
praedicare poterunt et dicere: O miser, quantum pro
cupiditate hujus saeculi discurris, aut quid superbiae
vel luxuriae infelicia colla submittis? utquid te applicasti
ad serviendum crudelissimis dominis, vitiis videlicet
et criminibus? Attende ad me, et intellige;
considera me, et vel sic tibi horreat luxuria tua vel
<pb n="1353"/>
avaritia tua. Hoc quod tu es, ego fui: et quod ego
sum modo, tu eris postea. Si in me permansit vanitas,
te non consumat iniquitas; si me luxuria polluit,
te exornet castitas; vide pulverem meum, et relinque
desiderium tuum malum, etc. Ideo quantum possumus,
auxiliante Deo, laboremus, ut aliorum vulnera
nobis conferant medicamenta, et aliorum mors ad vitam
nobis proficiat: et hoc optime fieri potest, si plus
erimus solliciti pro anima quam pro corpore: ut cum
caro nostra fuerit in sepulcro posita, anima nostra
bonis operibus in coelos elevetur ornata. O anima, si
nos deceperit pulchritudo alienae mulieris, aut concupiscentia
carnis, quae est ruina animae, scito quod
corpus simul cum anima poenas habebunt. Nam cum
caro nostra putruerit in sepulcro, anima nostra torquenda
mergetur in inferni barathro. Ecce quales
praedicationes ossa et cineres mortuorum quotidie
proclamant ad Dominum. Vere dico, fratres charissimi;
quicumque luxuriosus vel negligens ea quae dico
cum magno timore suscipere voluerit, et cito ad medicamenta
poenitentiae confugerit, et in poenitentia ex
hac vita migraverit, paradisi gaudia possidebit. Quam
si non egerit, et mors repentina eum praevenerit,
sine ullo remedio aeternae poenae cruciatus habebit.
Nos igitur, dilectissimi fratres, quantum possumus
cum Dei adjutorio, contra carnales concupiscentias
viriliter pugnemus: ut devictis hujus saeculi voluptatibus
aeternum praemium consequi mereamur per infinita
saecula saeculorum. Amen.</p>
</div1>

<div1>
        <head>SERMO LXVII. DE FUGA VANITATIS ET VIRTUTUM ADEPTIONE.</head>
<p>Dilectissimi fratres, oportet humilitatem nos habere,
praecepta Dei custodire, charitatem tenere, veritatem
sequi, et fugere vanitatem. Veritas enim mundat,
vanitas coinquinat. Veritas Christus est, sicut
ipse dicit, <hi>Ego sum via, veritas et vita <note>(Joan. XIV, 6)</note>
          </hi>.
Via recta, lux vera, et vita perpetua. Veraces filii
Dei sunt, mendaces vero filii diaboli. Unusquisque
enim cujus opera agit, ejus filius appellatur. Qui sequuntur
Deum, semper in luce sunt: qui autem imitantur
diabolum, in tenebris ambulant, et lucem nunquam
habebunt. O dilectissimi filii, quam malum, et
quam perversum est, dimittere lucem, et sequi tenebras;
fugere vitam, et appropinquare morti; dimittere
veritatem, et sequi mendacium; delectari in vana
gloria, et spernere sempiterna; jucundari in praesenti
dolore et poena, et amittere laetitiam et quietem
sempiternam! Scriptura enim dicit, Non quaeras gloriam,
et non confunderis, cum gloriosus fueris.
Beati illi qui oculos habent spirituales, et contemplantur
coelestia, et respuunt terrena. Ex hac enim
fragili, misera et brevi vita festinant ad illam beatam
requiem sanctorum, quae nunquam finietur: illuc
festinant, ubi semper permanere sperant, ubi non est
timor de morte, nec pavor de hoste. Ibi est vita sine
morte, juventus sine senectutis exspectatione, lux sine
tenebris, gaudium absque tristitia, voluntas absque injuria,
regnum sine commutatione, requies sine labore,
satietas sine fastidio, et claritas sine nube. Ibi est
vita angelica semper laeta. Laetitia hujus saeculi licet
saepe gaudium esse videatur, saepissime tamen in tristitiam
vertitur. Regnum Dei non habet finem.
Vita hujus saeculi horrenda est: illa vero amanda
atque desideranda. Haec enim praesens vita misera et
caduca est, imo incerta, deceptrix et insatiabilis. In
poena et luctu nascimur, in miseria et angustia nutrimur:
in labore vivimus, in dolore morimur: et in
fine, quod magis dolendum est, si impoenitentes discedimus,
perpetua tormenta patiemur. Nam veniam
postmodum non consequentur, qui dum tempus hic
<pb n="1354"/>
habuerint, poenitentiam condignam non egerint. Nam
qui praecepta Christi non habent, vel etiam habentes
non servant, et promissa coelestia despiciunt, qui plus
amant gulam quam abstinentiam, magis luxuriam
quam castitatem sectantur, absque dubio regnum Dei
non possidebunt. Fornicatio urget animam ad poenam,
castitas levat mortalem ad gloriam. Castitas erigit
iter ad coelum, luxuria facit ruere in infernum. Castitas
jungit hominem moribundum sanctis et Angelis
perpetualibus, fornicatio sociat satanae et daemonibus.
Porcus crassus se volvit in volutabro: et si porco
margaritas ante ipsum posueris, non advertens conculcabit
in luto. Sic et homo ebriosus, vino repletus
ac crapulosus, ferculis satiatus, diversis in luxuriis
se proruit, et in stercore vitiorum se volutans, verba
sanctae Scripturae nec ore profert, nec corde suscipit.
Dulce illi est fornicari, et continentiam servare amarum.
Ille miser ambulat elatus et superbus, et cupit
esse melior quam caeteri in hoc saeculo, cum tamen
apud Deum deterior sit. Altiorem se caeteris
existimat, etiamsi omnium inferior existat. Et sic dum
melius et firmius se stare putat, in praecipitium cadit,
et in aeternum barathrum vadit. Ex quo omnipotens
Deus vos eripiat, qui sine fine vivit et regnat. Amen.</p>
</div1>

<div1>
        <head>SERMO LXVIII. QUOMODO PER VIRTUTES OBVIANDUM SIT VITIIS; ET DE MISERIA INFERNALI.</head>
<p>Fratres, satis timere nos oportet propter tres causas;
hoc est, gulam, cupiditatem, et superbiam: quia
diabolus istis tribus circumvenit patrem nostrum
Adam, dicens, <hi>In quacumque die comederitis ex hoc
fructu, aperientur oculi vestri, et eritis sicut dii <note>(Gen.
III, 5)</note>
          </hi>. Nos autem teneamus mente, et timeamus istas
tres causas pessimas, ne ut Adam nuduli expellamur
de paradiso. Contra gulam et ingluviem ventris, abstinentiam,
contra cupiditatem et avaritiam, paupertatem
spiritus et eleemosynarum largitionem, contra
superbiam et elationem, veram humilitatem et omnimodam
subjectionem exercentes: haec scientes quia
Angelos Dei custodes habemus, sicut ipse Salvator
ait: <hi>Amen dico vobis; Angeli eorum semper vident faciem
Patris mei qui in coelis est <note>(Matth. XVIII, 10)</note>
          </hi>. Quapropter
certe credere possumus, quia omnia opera
nostra quae operamur die ac nocte, sive bona sive
mala, ab ipsis in conspectu Dei nuntiata erunt. Nam
Angelus bonus hortatur nos consilio boni, quia cum
aliquid boni agimus, ipsum a dextris nostris esse credamus.
Cum vero malum aliquid cogitamus, aut facimus,
sive parvum, sive magnum, hoc nulli dubium
quin malignum angelum hortatorem habeamus, qui
super hoc nos gaudens irridet, cum Angelus sanctus
tristatur et dolet. Et ideo cum verba otiosa dicimus
aut quidquam mali facimus, diabolicum consilium est.
Cum autem ingemiscimus, et pro peccatis nostris
suspiramus, aut opera virtutum facimus, tunc Angelum
Dei sanctum administratorem et consiliatorem
habemus. Nam de illis tribus causis, quas superius
diximus, et quas diabolus in Adam subministravit per
instinctionem mali consilii, solerti custodia nos caveamus.
Istae enim tres, gula videlicet, cupiditas et
superbia, multa et infinita generant mala. Occasionantur
namque hae malae et principales vitiorum radices,
sacrilegium, homicidium, fornicationem, furtum,
avaritiam, luxuriam, falsum testimonium, iram,
discordiam, perjurium, et his similia. Nos igitur, fratres
charissimi, ponamus contra superbiam et elationem
veram humilitatem, contra gulam abstinentiam,
contra cupiditatem eleemosynam, contra sacrilegium
perfectam poenitentiam, contra homicidium Dei et
proximi dilectionem, contra furtum benignitatem,
contra avaritiam charitatem, contra luxuriam castitatem,
contra falsum testimonium veritatem cordis et
oris, contra iram pacem, contra discordiam veram
<pb n="1355"/>
concordiam et vinculum pacis firmum, contra perjurium
timorem Domini: et super omnibus spem firmam,
fidem rectam, charitatem perfectam. Taliter per
virtutes vitiis obviando, et contraria contrariis curando,
coram Deo et hominibus cum justitia et aequitate
vivamus. Ista enim sunt arma angelica, lorica et
arcus virtutum, scutum fidei firmissimum, et galea
salutis. Qui haec arma in fide non haesitans secum
portaverit, nullus ei diabolus nocere poterit. O fratres
charissimi, contra pessimum hostem, id est, immitissimum
generis humani inimicum tantum nos armare
debemus, ut ipsum viriliter superare valeamus, qui
semper paratus est velut latro ad furandum opera
nostra bona, consilia mala subministrando. Certe
multi audacia diabolica decipiuntur, et securitate propria,
quam sibi fingunt, decipiuntur, Dicunt enim,
Juvenis sum: dum est mihi tempus, et interim quod
floret in me juventus, fruar mundo; cum ad senectutem
venero, et amplius quae volo exercere nequivero,
tunc poenitentiam agens abstinebo. Et non cogitat ille
miser, quod non habet certum unius horae vel momenti
spatium, seu etiam potestatem de vita sua. Eia,
charissimi fratres; non vos decipiat aut seducat ista
pessima securitas: quae non securitas, sed potius periculum
dici potest. Proinde diem mortis semper in
memoria habeamus, semper in timore Domini stantes,
poenitentiam agamus, quia transitus noster, vita
videlicet hujus saeculi, brevis est, et caduca ac fragilis
ista misera praesentis mundi temporalis potentia.
Dic ubi imperatores et reges, ubi duces, principes aut
barones, ubi aurum et argentum ac ornamenta eorum?
Scriptum est, <hi>Potentes potenter tormenta patientur <note>(Sap. VI, 7)</note>
          </hi>.
Vae tam obscurae mansioni, vae tam
languidae foveae, vae tam tenebrosae, tam profundae et
opacae cavernae! Pensemus, charissimi, quomodo de
tam parva consolatione, tam longa calamitas; de tam
brevi laetitia, tam longa tristitia; de tam modica luce,
tam magnae tenebrae; de tam exiguo lucro, tam grave
damnum; de tam vana securitate, tam forte periculum;
de tam parva potentia hujus temporis, tam longa
tormenta sine fine mansura; de tam brevi jucunditate,
tam longae et tamen amarae lacrymae; de tam
inani hujus mundi pompa, dira gehennalis provenit
poena: de qua non liberabit pater filium, nec pro patre
filius fidejubebit; ubi non reperitur amicus qui
redimat, nec frater qui succurrat. Ubi qui ibi sunt,
mori quaerunt, sed mortem impetrare nequeunt. Ubi
amara poenitentia tarde agitur, nec ob hoc sic poenitens
adjuvatur. Ibi nulla vita, sed mansio dura et
mors aeterna; ibi tenebrosus ignis et locus horribilis,
ibi flamma gehennalis et inexstinguibilis, ibi immensa
tormenta et suspiria valida, ibi luctuosi gemitus et
languor longus, ibi miseri cum miseris, superbi cum
superbis, homicidae cum homicidis, adulteri cum adulteris,
avari cum avaris, fures cum iniquis, falsi
praelati cum falsis subditis, dissoluti religiosi cum dissolutis
sociis et sociabus lascivis, et sic de singulis.
Qui omnes simul inenarrabiliter cruciabuntur, et infernali
carcere sine fine torquentur. De quo nos vitiis
emendatos omnipotens Deus eripere dignetur; qui
vivit et regnat in saecula saeculorum. Amen.</p>
</div1>

<div1>
        <head>SERMO LXIX. DE EXHORTATIONE AD ORANDUM, CUM EXEMPLO CUJUSDAM DEFUNCTI IN AEGYPTO; ET DE MISERIA ANIMAE.</head>
<p>Fratres dilectissimi, quando orare vultis, aut peccata
vestra plangere, claudite ostium super vos, et
orate Dominum Deum vestrum in toto corde. Tunc
respiciens Dominus super vos, propitius ac pius vobis
erit, quasi pia mater filio suo, dum eum dolentem et
plorantem reperit. Haec, charissimi, in cordibus vestris
scribite, et intelligite. Et qui non intelligunt,
eos qui rationabiliter sapiunt, interrogent. Acquirite
vobis, dilectissimi, thesaurum coelestem, mundi hujus
<pb n="1356"/>
postpositis vanitatibus: attendentes et valde timentes
quoddam exemplum horribile, quod quidam
homo sanctus in excessu mentis positus vidit, et audivit
de quadam anima de Aegypto exeunte, et contra
corpus suum contendente. Erat enim homo iste, de
cujus anima fit ad praesens mentio, corpore fecundus
valde, et temporalium stipatus plurimum: et in tali
corporis et rerum prosperitate positus nihil aliud cogitabat,
nisi cuncta quae poterat perficere mala; nec
quidquam de animae suae salute tractans, totus vixit in
peccatis. Accidit ut infirmitate laborans, morti appropinquaret.
Et ecce spiritus illius ad ostium corporis
pulsans terrore ac moerore permaxime concussus
admodum exire tardabat; quia diabolos ante se praeparatos
videbat, ac inter se mussitare dicentes: Quomodo
tardatur? Cur fit hoc? Quare facit tot moras?
Festinemus; forsitan Michael cum sociis suis oppriment
nos, ac animam illam nobis tollent, quam per
multos annos vinculis nostris constrinximus. Tunc
unus ex diabolis respondens dixit: Nolite timere, nostra
est; ego opera ejus scio, ego semper cum illo
diebus ac noctibus fui. Haec illa anima misera audiens,
dixit: Heu mihi! quare unquam nata fui aut creata?
Vae mihi! quare unquam in hoc corpus intravi? Vae
mihi, quod unquam in isto pessimo carcere carnis
exstiti! Vae tibi corpus miserum! quare alienas rapuisti
pecunias? Tu facultates pauperum et substantias
eorum in domum tuam congregasti. Tu cibariis
delicatis te nutriebas, et ego salutem nostram esuriebam.
Tu vinum bibebas saporosum, et ego fontem
vitae sitiebam. Tu te pretiosis decorasti vestibus, me
nuda existente virtutibus. Tu quidem fecundum eras,
et ego macra; tu rubicundum, et ego pallida; tu hilare,
et ego moesta. Tu ridebas, et ego flebam; tu
gaudebas, et ego dolebam. Tu semper mihi contraria
egisti, modo es esca vermium et putredo ac pulvis.
Requiesces per modicum tempus in terra, et postea
mecum in infernum deduceris, tormenta sicut et ego
passurum aeterna. His dictis, corpus sudare coepit ac
spiritum reddere. Tunc ille diabolus angelus satanae,
qui non in bono, sed in malo custos et instinctor ejus
perstitit, eam apprehendens dixit: Nolite, socii, nolite
moram facere; sed tridentes acutissimos apprehendite,
et cum dolore in oculos ejus figite! quidquid
enim vidit sive pulchrum sive turpe, totum concupivit.
Pungite os ejus: quia omnia quae desideravit, sive
in comedendo sive bibendo vel etiam loquendo, justis
vel injustis nunquam pepercit. Pungite et cor ejus dolosum
et falsum, in quo nec pietas nec misericordia
nec charitas nec bonitas fuit. Pungite etiam manus
ejus rapaces, quae ad furtum, latrocinium et rapinam
promptae, et ad opera pietatis tardae fuerunt. Insuper
et pedes ejus, qui ad omnem viam malam veloces exstiterunt.
Tunc illam miseram animam de corpore
ejectam sic membratim punientes, levaverunt super
alas suas nigras, tenebrosas et vespertillioneas, ad
infernum ipsam deducentes. Et dum sic in itinere esset,
vidit anima illa claritatem magnam, et dixit: Ubi,
vel quid est illa claritas? Responderunt daemones dicentes:
Non agnoscis patriam unde exivisti, quando
in hanc peregrinationem venisti? Tu quondam renuntiasti
pompis nostris, et per Baptismum ac signum
crucis nos expulisti. Audisti Prophetas et Apostolos,
audisti etiam sacerdotes et curatos tuos, qui non
cessabant tibi viam vitae praedicare, et nomen Salvatoris
tui laudare: cor autem tuum a doctrina eorum
longe erat. Modo transis juxta patriam illam unde
prima venisti, non tamen ibi divertes, nec venies.
Choros Angelorum audis, non ad tuam consolationem,
sed ad tuam perpetuam desolationem. Claritatem sanctorum
videbis, nec tamen ibi habitabis, quemadmodum
et nos non facimus, qui de paradiso ejecti sumus:
et sicut fuimus ac sumus in perditione, sic et tu nobiscum
eris. Usque modo fuisti in peregrinatione,
nunc moraberis nobiscum in damnatione, in qua multos
<pb n="1357"/>
habemus socios. Tunc coepit illa misera anima
cum dolore et fletu ac gemitu ingenti dicere: Heu me
miseram, quod unquam creata fui ac nata, seu in hoc
corpus maculatum posita! Heu mihi, quod in ista
damnatione posita claritatem aeternam perdidi, ex
qua olim sine macula exivi! Modo video spatiosam
viam, quae ducit ad patriam, non tamen perambulabo
eam. Tunc perduxerunt eam inimici sic flentem et gementem
ad perditionis portas, ubi diabolus ad recipiendum
eam praeparatus erat in similitudine draconis;
et aperiens fauces suas fetidissimas, ac glutiens
eam, revomuit in calidissimum locum igneum, ubi sui
consimiles exspectant judicium. Hoc exemplo, dilectissimi,
edocti ac admoniti, ut aliorum fera vulnera
nobis sint medicamenta certa, vitam nostram hic dum
valemus in melius emendemus, carnalia abdicantes,
spiritualia sectantes: ut sic laetanter ex hoc corpusculo
egredientes dicere possimus: Adhaesit anima mea
post te; quia caro mea castigata pro te, Deus meus.
Ob hoc, mi Domine, me suscipiat dextera tua. Quod
nobis concedere dignetur qui salvat omnes sperantes
in se, ac vivit et regnat Deus in saecula saeculorum.
Amen.</p>
</div1>

<div1>
        <head>SERMO LXX.</head>
<p>Quanta sit verae humilitatis virtus, fratres, facile
ex verbis Domini cognoscitur, etc.</p>
</div1>

<div1>
        <head>SERMO LXXI.</head>
<p>Legitur in Litteris divinitus inspiratis dictum, <hi>Fili,
ne tardes converti ad Dominum <note>(Eccli. V, 8)</note>
          </hi>, etc.</p>
</div1>

<div1>
        <head>SERMO LXXII.</head>
<p>Mors autem vera quam timent homines, est separatio
animae a Deo. Et plerumque eum timent homines
mortem istam, etc.</p>
</div1>

<div1>
        <head>SERMO LXXIII. DE ILLO QUI IRAM DIU IN PECTORE RETINET, ET NON VULT HUMILIARI.</head>
<p>Omnis homo qui vult de inimico suo vindicari, provocat
in se vindictam Dei. Sed hoc facite, fratres,
quod dicit Apostolus, <hi>Nulli malum pro malo reddentes.</hi> 
Hoc est enim vinci de bono malum. Quando enim
vindicari vis, sine dubio vincere vis: vide ne dum
vis hominem vincere, ab ira vincaris. Quia laesit, vis
et tu laedere: quia nocuit, vis et tu nocere; et ut tu
vincas amplius, magis quam ille nocuit. Quomodo vincis
malum in malo? Non hoc dixit Apostolus, non hoc
audisti. Ergo, <hi>Noli vinci a malo,</hi> audisti. Et forsitan
respondebis, Hoc et ego volo. Sed nemo me vincit.
Dixit namque Apostolus, <hi>Vince in bono malum.</hi> Hoc
est enim, qui te laesit sua iracundia, tu illum vince
tua patientia. Qui te laesit sua avaritia, vince illum
tua misericordia. Ecce qui te sua avaritia exspoliavit,
ecce eget, ecce esurit; vindica te, inimicus tuus est.
Sed si esurit, ciba illum; si sitit, potum da illi: <hi>Hoc
enim faciens, carbones ignis congeres super caput ejus <note>(Rom. XII, 21, 20)</note>
          </hi>.
Si hoc cogitas quasi ad malitiam
nos hortatus est, tanquam dixerit, ut plus ei noceas,
ut carbones congeras super caput ejus: si hoc cogitas,
in malo vis vincere malum; et ipsam eleemosynam
ut facias, amore vindictae vis facere. Sed dicis,
Quid est, <hi>Carbones ignis congeres super caput ejus?</hi> 
Carbones ignis sunt, in quibus uritur ut poeniteat illum
contra te inimicitias habuisse. Homo es, homo
est: laedere voluit, laedere vis? Ecce duo mali estis.
Quomodo ergo dicis, Et ego odi malum, qui auges
<pb n="1358"/>
numerum malorum? Vis vincere inimicum tuum? Attende
te intrinsecus, et vide, ne ibi habeas quem vincere
debeas. Et dum ista consideraveris, dices tibi,
Homo est qui me laesit: rogem pro illo Dominum ut
poeniteat eum. Et si ita feceris, et inimicum perdidisti,
et amicum acquisisti, dum ille si laesit, ex malo
orationibus tuis factus est bonus. Nec defendi ante
Dominum servi inverecunda festinatione properemus;
ut cum dies ille vindictae advenerit, non cum
impiis et peccatoribus puniamur, sed cum justis et
Deum timentibus honoremur in saecula saeculorum.
Amen.</p>
</div1>

<div1>
        <head>SERMO LXXIV.</head>
<p>Fratres charissimi, quod audivimus dici ut sursum
corda habeamus, spes fit, ut de illa futura vita cogitemus,
etc.</p>
</div1>

<div1>
        <head>SERMO LXXV.</head>
<p>Audite itaque qui estis in populo, et stulti aliquando
sapite: accedite ad sepulturam mortuorum, et videte
exempla viventium, etc.</p>
</div1>

<div1>
        <head>SERMO LXXVI. DE COGITATIONIBUS.</head>
<p>Primum quidem cogitationibus malis repugnandum
est, ut cum aliquid carnale aut sordidum susurraverit
adversarius, priusquam tingat mentem et sauciet,
sagitta deleatur, et excutiatur. Solet enim tristitiam
afferre, et dubitationes de proposito, et desperationem
bonorum aspirare, et varias cupiditates ingerere, et
omnes omnino sagittas acuere, ut sicut in decimo
Psalmo scriptum est, <hi>Ut sagittent in occulto rectos
corde <note>(Psal. X, 3)</note>
          </hi>. Tu ergo mox ut coeperit, geminato
suspirio ad Dominum mente conversa, ne permittas
accedere consilium, quod sensum possit inquinare.
Sicut enim vestimentum candidum, cum fuerit sanguine
adspersum, si mox fuerit lotum, candorem
suum recipit; si autem insederit et incoxerit macula,
vix lavatur: sic et mens humana, si surgentem cogitationem
mox deleverit, potest suum retinere candorem;
si autem diutius residere permiserit, vix cum
magno labore purgatur. Haec est autem prima victoria
secreti certaminis nostri, quod Dominus exspectat
et Angeli, cum cogitationibus malis mens humana fideliter
occurrit, et bonis rationibus malos superat cogitatus.
Hinc laus nascitur, hinc crescit gloria, sicut
Apostolus ait: <hi>Cum venerit,</hi> inquit, <hi>Dominus, illuminabit
occulta tenebrarum, et manifestabit consilia cordis;
tunc laus erit unicuique a Deo <note>(I Cor. IV, 5)</note>
          </hi>. Manifestum
est enim apud fideliores, quia non solum de
factis, sed etiam de cogitatis, aut laus aut vituperatio
a Deo judice tribuatur. Item quod inviti patimur cogitationes
frequenter, non nos lateat, fratres, quod
maligni frequenter cogitationes sustinemus. Quando
autem ita sit, de Apostolo discimus dicente: <hi>Non
quod volo hoc ago, sed quod odi illud facio;</hi> et, <hi>Video
aliam legem in membris meis repugnantem legi mentis
meae, et captivantem me in lege peccati <note>(Rom. VII, 15,
23)</note>
          </hi>. Et revera unum propriumque studium est satanae,
humanam mentem pravis gravare consiliis. Siquidem
hanc injuriam ab exordio sortiti sumus, ut nos
serpentis caput observemus: ille autem nostrum calcaneum,
utique non nostrorum pedum, sed mentis
observat; ut si quomodo possit currentem ad coelestia
animam morsu suo ad terrestria detinere. Adversus
has ergo obscuritates malorum ut sinceris mentibus
vivere possimus, cordis oculi bene curandi sunt.
Et ut vincamus, arma nobis sunt valde necessaria. <hi>Arma,</hi> 
 inquit, <hi>militiae nostrae non carnalia, sed potentia
Deo, ad destructionem munitionum, malorum consilia
destruentes <note>(II Cor. X, 4)</note>
          </hi>. Amen.
</p>
</div1>
</body>
  </text>
</TEI>
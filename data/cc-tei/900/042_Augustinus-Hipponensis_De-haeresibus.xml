<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De haeresibus</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.DeHae2</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De haeresibus</head>

<p>Quod petis saepissime atque instantissime, sancte
fili Quodvultdeus, ut de haeresibus aliquid scribam
dignum lectione cupientium dogmata devitare contraria
fidei christianae, et christiani nominis obumbratione
fallentia; scias me olim longe antequam peteres,
facere cogitasse, atque fuisse facturum, nisi
diligenter considerans quale quantumque id esset,
ultra vires meas esse sentirem. Sed quoniam fateor
nullum mihi, ut te, institisse poscendo; in ipsa tam
molesta instantia tua etiam tuum nomen attendi, et
dixi: Aggrediar, et faciam quod vult Deus. Hoc enim
Deum velle confido, si me ad hujus operis terminum
misericordi favore perduxerit, ut per ministerium
linguae meae tanta hujus rei difficultas aut ostendatur
tantummodo, aut ipso etiam plenius adjuvante
tollatur. Quorum duorum, quod priore loco posui,
jam diu est ut animo volvo ac revolvo, et quadam
meditatione contueor: quod autem postea dixi, non
me accepisse confiteor; et utrum dum hoc ago, ut
efficiam, dum peto, dum quaero, dum pulso, sim fortasse
accepturus ignoro: scio me tamen nec petiturum,
nec quaesiturum ac pulsaturum quantum sat est,
nisi et hunc affectum munere divinae inspirationis accepero.
In hoc igitur opere, quod te vehementer
urgente in Dei voluntate suscepi, cernis me ut id peragam
non tam crebrescentibus ad me tuis petitionibus
esse cogendum, quam piis ad Deum non solum
tuis, verum et aliorum fratrum, quos tibi in hanc
rem fideles socios potueris invenire, orationibus adjuvandum.
Quod ut fiat, has ipsas primas hujus laboris
mei partes, ubi est ista praelocutio, curavi tuae
Charitati in auxilio Domini accelerare mittendas: ut
propter illa quae restant, noveritis quantum pro me
orare debeatis, quicumque nosse potueritis, a me jam
fuisse susceptum hoc tam grande negotium, quod a
me desideratis impleri.</p>
<p>Petis ergo (quod tuae indicant litterae, quas ad me
dedisti, cum primum a me petere ista coepisti) ut
<pb n="0022"/>
exponam <hi>breviter, perstricte atque summatim, ex quo
christiana religio haereditatis promissae nomen accepit,
quae haereses fuerint, sint; quos errores intulerint, inferant;
quid adversus catholicam Ecclesiam senserint,
sentiant, de fide, de Trinitate, de Baptismo, de poenitentia,
de homine Christo, de Deo Christo, de resurrectione,
de Novo et Vetere Testamento.</hi> Istas autem inquisitiones
tuas in immensum procedere cum videres,
putasti cujusdam generalitatis adhibendum esse compendium,
atque dixisti: <hi>Et omnia omnino, quibus a
veritate dissentiunt.</hi> Deinde addidisti: <hi>Quae etiam Baptismum
habeant, quaeve non habeant; et post quas
baptizet, nec tamen rebaptizet Ecclesia: qualiter suscipiat
venientes; et quid singulis lege, auctoritate, atque
ratione respondeat.</hi> Haec omnia cum quaeris ut exponantur
a me, miror luculentum ingenium tuum, tot
tantarumque rerum et sitire veritatem, et fastidium
jam timendo poscere brevitatem. Sed vidisti etiam
ipse quid hoc loco possem tuae hujus epistolae cogitare;
et quasi vigilanter occurristi cogitationi meae,
dicens: <hi>Nec me tantae Beatitudo tua credat ineptiae, ut
non inspiciam quantis et quam ingentibus voluminibus
opus sit, ut possint ista dissolvi. Verum hoc ego fieri
non exspecto</hi>: <hi>id enim multipliciter factum esse non
dubito.</hi> Et tanquam consilium subjiciens, quomodo
possit et servari brevitas, et veritas pandi, adjungis
ea verba quae paulo ante jam posui, et dicis: <hi>Sed
breviter, perstricte atque summatim opiniones rogo cujuslibet
haeresis poni, et quid contra teneat Ecclesia
catholica, quantum instructioni satis est, subdi.</hi> Ecce
iterum mittis in longum: non quia dici ista breviter
sive non valent, sive non debent; sed quia tam
multa sunt, ut quamlibet breviter dicenda multas
litteras flagitent: tu autem <hi>ut velut quodam,</hi> inquis, <hi>ex omnibus concepto commonitorio, si quis aliquam objectionem
aut convictionem uberius, plenius, ac planius
nosse voluerit, ad opulenta et magnifica volumina transmittatur,
quibus a diversis, et praecipue,</hi> 
 inquis, <hi>a Veneratione
<pb n="0023"/>
tua in hoc ipsum constat esse elaboratum.</hi> 
Quae cum dicis, unum quasi commonitorium de his
omnibus te desiderare significas: audi ergo unde
commonearis quid petas.</p>
<p divs_removed="true">Opiniones omnium philosophorum, qui sectas varias
condiderunt, usque ad tempora sua (neque enim
plus poterat), sex non parvis voluminibus quidam
Celsus absolvit. Nec redarguit aliquem, sed tantum
quid sentirent aperuit, ea brevitate sermonis, ut
tantum adhiberet eloquii, quantum rei nec laudandae,
nec vituperandae, nec affirmandae aut defendendae,
sed aperiendae indicandaeque sufficeret; cum ferme
centum philosophos nominasset: quorum non omnes
instituerunt haereses proprias; quoniam nec illos tacendos
putavit, qui suos magistros sine ulla dissensione
secuti sunt. Noster vero Epiphanius Cyprius
episcopus, abhinc non longe humanis rebus
exemptus, de octoginta haeresibus loquens sex libros
etiam ipse conscripsit, historica narratione memorans
omnia, nulla disputatione adversus falsitatem pro
veritate decertans. Breves sane sunt hi libelli, et si
in unum librum redigantur, nec ipse erit nostris vel
aliorum quibusdam libris longitudine comparandus.
Hujus brevitatem si fuero in commemorandis haeresibus
imitatus, quid a me brevius postulare vel exspectare
debeas, non habebis. Sed non ibi hujus mei
laboris summa consistit, quod et tibi, vel me demonstrante,
vel etiam te praecurrente poterit apparere,
cum hoc fecero. Videbis enim in eo quod supradictus
episcopus fecit, quantum desit operi quod ipse
vis fieri; quanto magis quod ego? Tu namque, quamvis
breviter, perstricte atque summatim, tamen vis
etiam responderi commemoratis haeresibus: quod
ille non fecit. Ego vero hoc magis volo facere, si et
Deus velit, unde possit omnis haeresis, et quae nota
est, et quae ignota, vitari; et unde recte possit quaecumque
innotuerit, judicari. Non enim omnis error
haeresis est; quamvis omnis haeresis, quae in vitio
ponitur, nisi errore aliquo haeresis esse non possit.
Quid ergo faciat haereticum, regulari quadam definitione
comprehendi, sicut ego existimo, aut omnino
non potest, aut difficillime potest: quod in processu
hujus operis declarabitur, si Deus rexerit, atque ad
id quod intendo, perduxerit disputationem meam.
Quid autem prosit ipsa inquisitio, etiamsi non potuerimus
comprehendere quomodo sit definiendus haereticus,
suo loco videndum atque dicendum est: nam
si hoc comprehendi potuerit, quis non videat utilitas
quanta sit? Erunt ergo primae partes operis hujus de
haeresibus, quae post Christi adventum et ascensum
adversus doctrinam ipsius exstiterunt, et utcumque
nobis innotescere potuerunt. In posterioribus autem
partibus, quid faciat haereticum, disputabitur. Cum
<pb n="0024"/>
ergo Dominus ascendisset in coelum, hi haeretici
exorti sunt.
<list>
<item> <hi>Simoniani.</hi> </item>
<item> <hi>Menandriani.</hi> </item>
<item> <hi>Saturniniani.</hi> </item>
<item> <hi>Basilidiani.</hi> </item>
<item> <hi>Nicolaitae.</hi> </item>
<item> <hi>Gnostici.</hi> </item>
<item> <hi>Carpocratiani.</hi> </item>
<item> <hi>Cerinthiani, vel Merinthiani.</hi> </item>
<item> <hi>Nazaraei.</hi> </item>
<item> <hi>Ebionaei.</hi> </item>
<item> <hi>Valentiniani.</hi> </item>
<item> <hi>Secundiani.</hi> </item>
<item> <hi>Ptolemaei.</hi> </item>
<item> <hi>Marcitae.</hi> </item>
<item> <hi>Colorbasii.</hi> </item>
<item> <hi>Heracleonitae.</hi> </item>
<item> <hi>Ophitae.</hi> </item>
<item> <hi>Caiani.</hi> </item>
<item> <hi>Sethiani.</hi> </item>
<item> <hi>Archontici.</hi> </item>
<item> <hi>Cerdoniani.</hi> </item>
<item> <hi>Marcionitae.</hi> </item>
<item> <hi>Apellitae.</hi> </item>
<item> <hi>Severiani.</hi> </item>
<item> <hi>Tatiani, vel Encratitae.</hi> </item>
<item> <hi>Cataphryges.</hi> </item>
<item> <hi>Pepuziani, alias Quintilliani.</hi> </item>
<item> <hi>Artotyritae.</hi> </item>
<item> <hi>Tessarescaedecatitae.</hi> </item>
<item> <hi>Alogii.</hi> </item>
<item> <hi>Adamiani.</hi> </item>
<item> <hi>Elcesaei, et Sampsaei.</hi> </item>
<item> <hi>Theodotiani.</hi> </item>
<item> <hi>Melchisedeciani.</hi> </item>
<item> <hi>Bardesanistae.</hi> </item>
<item> <hi>Noetiani.</hi> </item>
<item> <hi>Valesii.</hi> </item>
<item> <hi>Cathari, sive Novatiani.</hi> </item>
<item> <hi>Angelici.</hi> </item>
<item> <hi>Apostolici.</hi> </item>
<item> <hi>Sabelliani, sive Patripassiani.</hi> </item>
<item> <hi>Origeniani.</hi> </item>
<item> <hi>Alii Origeniani.</hi> </item>
<item> <hi>Pauliani.</hi> </item>
<item> <hi>Photiniani.</hi> </item>
<item> <hi>Manichaei.</hi> </item>
<item> <hi>Hieracitae.</hi> </item>
<item> <hi>Meletiani.</hi> </item>
<item> <hi>Ariani.</hi> </item>
<item> <hi>Vadiani, sive Anthropomorphitae.</hi> </item>
<item> <hi>Semiariani.</hi> </item>
<item> <hi>Macedoniani.</hi> </item>
<item> <hi>Aeriani.</hi> </item>
          </list>

<pb n="0025"/>
<table>
<row>
              <cell>I.</cell>
              <cell> <hi>Aetiani, qui et Eunomiani.</hi> </cell>
            </row>
<row>
              <cell>II.</cell>
              <cell> <hi>Apollinaristae.</hi> </cell>
            </row>
<row>
              <cell>III.</cell>
              <cell> <hi>Antidicomaritae.</hi> </cell>
            </row>
<row>
              <cell>IV.</cell>
              <cell> <hi>Massaliani, sive Euchitae.</hi> </cell>
            </row>
<row>
              <cell>V.</cell>
              <cell> <hi>Metangismonitae.</hi> </cell>
            </row>
<row>
              <cell>VI.</cell>
              <cell> <hi>Seleuciani, vel Hermiani.</hi> </cell>
            </row>
<row>
              <cell>VII.</cell>
              <cell> <hi>Proclianitae.</hi> </cell>
            </row>
<row>
              <cell>VIII.</cell>
              <cell> <hi>Patriciani.</hi> </cell>
            </row>
<row>
              <cell>IX.</cell>
              <cell> <hi>Ascitae.</hi> </cell>
            </row>
<row>
              <cell>X.</cell>
              <cell> <hi>Passalorynchitae.</hi> </cell>
            </row>
<row>
              <cell>XI.</cell>
              <cell> <hi>Aquarii.</hi> </cell>
            </row>
<row>
              <cell>XII.</cell>
              <cell> <hi>Coluthiani.</hi> </cell>
            </row>
<row>
              <cell>XIII.</cell>
              <cell> <hi>Floriniani.</hi> </cell>
            </row>
<row>
              <cell>XIV.</cell>
              <cell> <hi>De mundi statu dissentientes.</hi> </cell>
            </row>
<row>
              <cell>XV.</cell>
              <cell> <hi>Nudis pedibus ambulantes.</hi> </cell>
            </row>
<row>
              <cell>XVI.</cell>
              <cell> <hi>Donatistae, sive Donatiani.</hi> </cell>
            </row>
<row>
              <cell>XVII.</cell>
              <cell> <hi>Priscillianistae.</hi> </cell>
            </row>
<row>
              <cell>XVIII.</cell>
              <cell> <hi>Cum hominibus non manducantes.</hi> </cell>
            </row>
<row>
              <cell>XIX.</cell>
              <cell> <hi>Rhetoriani.</hi> </cell>
            </row>
<row>
              <cell>XX.</cell>
              <cell> <hi>Christi divinitatem passibilem dicentes.</hi> </cell>
            </row>
<row>
              <cell>XXI.</cell>
              <cell> <hi>Triformem Deum putantes.</hi> </cell>
            </row>
<row>
              <cell>XXII.</cell>
              <cell> <hi>Aquam Deo coaeternam dicentes.</hi> </cell>
            </row>
<row>
              <cell>XXIII.</cell>
              <cell> <hi>Imaginem Dei non esse animam dicentes.</hi> </cell>
            </row>
<row>
              <cell>XXIV.</cell>
              <cell> <hi>Innumerabiles mundos opinantes.</hi> </cell>
            </row>
<row>
              <cell>XXV.</cell>
              <cell> <hi>Animas converti in daemones et in quaecumque
animalia existimantes.</hi> </cell>
            </row>
<row>
              <cell>XXVI.</cell>
              <cell> <hi>Liberationem omnium apud inferos
factam Christi descensione credentes.</hi> </cell>
            </row>
<row>
              <cell>XXVII.</cell>
              <cell> <hi>Christi de Patre nativitati initium temporis
dantes.</hi> </cell>
            </row>
<row>
              <cell>XXVIII.</cell>
              <cell> <hi>Luciferiani.</hi> </cell>
            </row>
<row>
              <cell>XXIX.</cell>
              <cell> <hi>Jovinianistae.</hi> </cell>
            </row>
<row>
              <cell>XXX.</cell>
              <cell> <hi>Arabici.</hi> </cell>
            </row>
<row>
              <cell>XXXI.</cell>
              <cell> <hi>Helvidiani.</hi> </cell>
            </row>
<row>
              <cell>XXXII.</cell>
              <cell> <hi>Paterniani, sive Venustiani.</hi> </cell>
            </row>
<row>
              <cell>XXXIII.</cell>
              <cell> <hi>Tertullianistae.</hi> </cell>
            </row>
<row>
              <cell>XXXIV.</cell>
              <cell> <hi>Abeloitae.</hi> </cell>
            </row>
<row>
              <cell>XXXV.</cell>
              <cell> <hi>Pelagiani, qui et Coelestiani.</hi> </cell>
            </row>
</table>

        </p>
        <div3 moved_from_p="true">
            <head>I.</head>
          <p>
 SIMONIANI a Simone mago, qui baptizatus a Philippo
diacono, sicut in Actibus Apostolorum legitur,
pecunia voluit a sanctis Apostolis emere ut etiam per
impositionem manus ejus daretur Spiritus sanctus.
Hic magicis fallaciis deceperat multos <note>(Act. VIII, 9-19)</note>.
Docebat autem detestandam turpitudinem indifferenter
utendi feminis. Nec Deum fecisse mundum, dicebat.
Negabat etiam carnis resurrectionem. Et asserebat
se esse Christum. Idemque Jovem se credi volebat;
Minervam vero meretricem quamdam Helenen,
quam sibi sociam scelerum fecerat, imaginesque et
suam et ejusdem meretricis discipulis suis praebebat
adorandas, quas et Romae tanquam deorum simulacra
auctoritate publica constituerat. In qua urbe apostolus
<pb n="0026"/>
Petrus eum vera virtute Dei omnipotentis exstinxit
.</p>
        </div3>
<div3>
          <head>II.</head>
          <p>
 MENANDRIANI a Menandro etiam ipso mago, discipulo
ejus, qui mundum asserebat non a Deo, sed ab
Angelis factum.</p>
        </div3>
<div3>
          <head>III.</head>
          <p>
 SATURNINIANI a quodam Saturnino, qui turpitudinem
Simonianam in Syria confirmasse perhibetur:
qui etiam mundum solos angelos septem praeter
conscientiam Dei Patris fecisse dicebat.</p>
        </div3>
<div3>
          <head>IV.</head>
          <p>
 BASILIDIANI a Basilide, qui hoc distabat a Simonianis,
quod trecentos sexaginta quinque coelos
esse dicebat, quo numero dierum annus includitur.
Unde etiam quasi sanctum nomen commendabat,
quod est, <foreign xml:lang="greek">ἄβρασαξ</foreign>, cujus nominis litterae secundum
graecam supputationem eumdem numerum complent.
Sunt enim septem, <foreign xml:lang="greek">α</foreign>, et <foreign xml:lang="greek">β</foreign>, et <foreign xml:lang="greek">ρ</foreign>, et <foreign xml:lang="greek">α</foreign>, et <foreign xml:lang="greek">σ</foreign>, et <foreign xml:lang="greek">α</foreign>, et <foreign xml:lang="greek">ξ</foreign>:
id est unum, et duo, et centum, et unum, et ducenta,
et unum, et sexaginta; quae fiunt in summa trecenta
sexaginta quinque.</p>
        </div3>
<div3>
          <head>V.</head>
          <p>
 NICOLAITAE a Nicolao nominati sunt, uno, ut
perhibetur, ex illis septem quos Apostoli diaconos
ordinaverunt <note>(Act. VI, 5)</note>. Iste cum de zelo pulcherrimae
conjugis culparetur, velut purgandi se causa permisisse
fertur, ut ea qui vellet uteretur. Quod ejus
factum in sectam turpissimam versum est, qua placet
usus indifferens feminarum. Hi nec ab iis quae idolis
immolantur cibos suos separant: et alios ritus gentilium
superstitionum non aversantur. Narrant etiam
quaedam fabulosa de mundo, nescio quae barbara
principum nomina miscentes disputationibus suis,
quibus terreant auditores; quae prudentibus risum potius
faciunt, quam timorem. Intelliguntur autem etiam
isti non Deo tribuere creaturam, sed quibusdam potestatibus,
quas mirabili vel fingunt vanitate, vel
credunt.</p>
        </div3>
<div3>
          <head>VI.</head>
          <p>
 GNOSTICI propter excellentiam scientiae sic se
appellatos esse, vel appellari debuisse gloriantur:
cum sint superioribus omnibus vaniores atque turpiores.
Denique cum ab aliis atque aliis per diversas terrarum
partes aliter atque aliter nuncupentur, nonnulli
eos etiam Borboritas vocant, quasi coenosos,
propter nimiam turpitudinem quam in suis mysteriis
exercere dicuntur. Aliqui eos a Nicolaitis exortos
putant: aliqui a Carpocrate, de quo post loquemur.
<pb n="0027"/>
Tradunt autem dogmata fabulosissimis plena figmentis:
etiam ipsi principum vel angelorum nominibus
terribilibus infirmas animas capiunt; et de Deo rerumque
natura, fabulosa et a sanitate veritatis aliena
multa contexunt. Animarum substantiam, Dei dicunt
esse naturam, earumque adventum in haec corpora et
reditum ad Deum iisdem suis fabulis longissimis et
stultissimis secundum suos errores inserunt: et illos
qui eis credunt faciunt, non multa, ut putant, scientia
praepollere, sed multa, ut ita dicam, fabulositate
vanescere. Dicuntur quoque bonum deum et malum
deum in suis habere dogmatibus.</p>
        </div3>
<div3>
          <head>VII.</head>
          <p>
 CARPOCRATIANI sunt a Carpocrate, qui docebat
omnem turpem operationem, omnemque adinventionem
peccati: nec aliter evadi atque transiri principatus
et potestates, quibus haec placent, ut possit ad
coelum superius perveniri. Hic etiam Jesum hominem
tantummodo, et de utroque sexu natum putasse perhibetur,
sed accepisse talem animam, qua sciret ea
quae superna essent, atque nuntiaret. Resurrectionem
corporis simul cum Lege abjiciebat. Negabat a Deo
factum, sed a nescio quibus virtutibus mundum.
Sectae ipsius fuisse traditur quaedam Marcellina, quae
colebat imagines Jesu et Pauli et Homeri et Pythagorae,
adorando incensumque ponendo.</p>
        </div3>
<div3>
          <head>VIII.</head>
          <p>
 CERINTHIANI a Cerintho, iidemque Merinthiani
a Merintho, mundum ab angelis factum esse dicentes,
et carne circumcidi oportere, atque alia hujusmodi
Legis praecepta servari. Jesum hominem tantummodo
fuisse, nec resurrexisse, sed resurrecturum asseverantes.
Mille quoque annos post resurrectionem in
terreno regno Christi, secundum carnales ventris et
libidinis voluptates, futuros fabulantur: unde etiam
Chiliastae sunt appellati <note>(Vid. lib. 20 de Civitate Dei,
cap. 7)</note>.</p>
        </div3>
<div3>
          <head>IX.</head>
          <p>
 NAZARAEI, cum Dei Filium confiteantur esse
Christum, omnia tamen veteris Legis observant, quae
Christiani per apostolicam traditionem non observare
carnaliter, sed spiritualiter intelligere didicerunt <note>(Vid. lib. 1 contra Cresconium, cap. 31)</note>.</p>
        </div3>
<div3>
          <head>X.</head>
          <p>
 EBIONAEI Christum etiam ipsi tantummodo hominem
dicunt. Mandata carnalia Legis observant, circumcisionem
scilicet carnis, et caetera, a quorum
oneribus per Novum Testamentum liberati sumus.
Huic haeresi Epiphanius Sampsaeos et Elcesaeos ita
copulat, ut sub eodem numero, tanquam una sit haeresis,
ponat, aliquid tamen interesse significans:
quamvis et in consequentibus loquatur de illis, ponens
eos sub numero suo. Eusebius vero Elcesaitarum
sectam commemorans, fidem in persecutione
dicit negandam docuisse, et in corde servandam <note>(Euseb.,
lib. 6, cap. 38)</note>.</p>
        </div3>
<div3>
          <head>XI.</head>
          <p>
 VALENTINIANI a Valentino, qui de natura rerum
<pb n="0028"/>
multa fabulosa confinxit, triginta Aeonas, id est, saecula,
asserens exstitisse, quorum principium esse
profundum et silentium, quod profundum etiam patrem
appellat. Ex quibus duobus velut ex conjugio
processisse perhibet intellectum et veritatem, et protulisse
in honorem patris Aeonas octo. De intellectu
autem et veritate processisse verbum et vitam, et protulisse
Aeonas decem. Porro de verbo et vita processisse
hominem et Ecclesiam, et protulisse Aeonas
duodecim. Itaque octo et decem et duodecim fieri triginta
Aeonas, habentes, ut diximus, primum principium
de profundo et silentio. Christum autem a patre
missum, id est, a profundo, spirituale vel coeleste
corpus secum attulisse: nihilque assumpsisse de virgine
Maria, sed per illam tanquam per rivum aut
per fistulam sine ulla de illa assumpta carne transisse.
 Negat etiam resurrectionem carnis, solum per
Christum spiritum et animam salutem accipere affirmans.</p>
        </div3>
<div3>
          <head>XII.</head>
          <p>
 SECUNDIANI hoc a Valentinianis distare dicuntur,
quod addunt opera turpitudinis.</p>
        </div3>
<div3>
          <head>XIII.</head>
          <p>
 PTOLEMAEUS quoque discipulus Valentini, haeresim
novam condere cupiens, quatuor Aeonas et alios
quatuor asserere maluit.</p>
        </div3>
<div3>
          <head>XIV.</head>
          <p>
 MARCUS etiam nescio quis haeresim condidit,
negans resurrectionem carnis, et Christum non vere,
sed putative passum asseverans. Duo quoque opinatus
est ex adverso sibi esse principia, quiddam tale de
Aeonibus quale Valentinus affirmans.</p>
        </div3>
<div3>
          <head>XV.</head>
          <p>
 COLORBASUS secutus est istos, non multum
aliter sentiens, vitam omnium hominum et generationem
in septem sideribus consistere affirmans.</p>
        </div3>
<div3>
          <head>XVI.</head>
          <p>
 HERACLEONITAE ab Heracleone discipulo superiorum,
duo asserunt principia, unum ex altero, et ex
his duobus alia plurima. Feruntur autem suos morientes
novo modo quasi redimere, id est, per oleum,
balsamum et aquam, et invocationes quas hebraicis
verbis dicunt super capita eorum.</p>
        </div3>
<div3>
          <head>XVII.</head>
          <p>
 OPHITAE a colubro nominati sunt: coluber
enim graece <foreign xml:lang="greek">ὄφις</foreign> dicitur. Hunc autem Christum arbitrantur:
sed habent etiam verum colubrum assuetum
eorum panes lambere, atque ita eis velut eucharistiam
sanctificare. Quidam dicunt istos Ophitas ex
Nicolaitis sive Gnosticis exstitisse, et per eorum fabulosa
figmenta ad colubrum colendum fuisse perventum
.
<pb n="0029"/>
</p>
        </div3>
<div3>
          <head>XVIII. </head>
          <p>
CAIANI propterea sic appellati, quoniam Cain
honorant, dicentes eum fortissimae esse virtutis. Simul
et Judam traditorem divinum aliquid putant, et
scelus ejus beneficium deputant; asserentes eum
praescisse quantum esset generi humano Christi passio
profutura, et occidendum Judaeis propterea tradidisse.
Illos etiam, qui schisma facientes in primo
populo Dei, terra dehiscente perierunt <note>(Num. XVI, 31-33)</note>,
et Sodomitas colere perhibentur. Blasphemant
Legem, et Deum Legis auctorem, carnisque resurrectionem
negant.</p>
        </div3>
<div3>
          <head>XIX.</head>
          <p>
 SETHIANI nomen acceperunt a filio Adae, qui
vocatus est Seth: eum quippe honorant, sed fabulosa
et haeretica vanitate. Dicunt enim eum de superna
matre natum, quam perhibent convenisse cum superno
patre, unde divinum semen aliud nasceretur, tanquam
filiorum Dei. Hi quoque multa de principatibus
et potestatibus vanissima fabulantur. Quidam eos dicunt
Sem filium Noe Christum putare.</p>
        </div3>
<div3>
          <head>XX.</head>
          <p>
 ARCHONTICI a principibus appellati, universitatem,
quam Deus condidit, opera esse principum
dicunt. Operantur etiam quamdam turpitudinem. Resurrectionem
carnis negant.</p>
        </div3>
<div3>
          <head>XXI.</head>
          <p>
 CERDONIANI a Cerdone nominati, qui duo
principia sibi adversantia dogmatizavit: Deumque
Legis ac Prophetarum non esse patrem Christi, nec
bonum Deum esse, sed justum; patrem vero Christi
bonum: Christumque ipsum neque natum ex femina,
neque habuisse carnem; nec vere mortuum vel quidquam
passum, sed simulasse passionem. Quidam vero
in duobus principiis suis duos deos ita eum dixisse
perhibent, ut unus eorum esset bonus, alter autem
malus. Resurrectionem mortuorum negat, spernens
etiam Testamentum Vetus.</p>
        </div3>
<div3>
          <head>XXII.</head>
          <p>
 MARCION quoque, a quo Marcionitae appellati
sunt, Cerdonis secutus est dogmata de duobus principiis:
quamvis Epiphanius eum tria dicat asseruisse
principia, bonum, justum, pravum: sed Eusebius
Sinerum quemdam, non Marcionem, trium principiorum
atque naturarum scribit auctorem, <note>(Euseb. lib.
5, cap. 13)</note>.</p>
        </div3>
<div3>
          <head>XXIII.</head>
          <p>
 APELLITAE sunt, quorum Apelles est princeps,
qui duos quidem deos introducit, unum bonum,
alterum malum: non tamen in duobus diversis atque
inter se adversis esse principiis; sed unum esse principium,
deum scilicet bonum; et ab illo factum alterum:
qui cum malignus esset, inventus est in sua
mundum malignitate fecisse. Hunc Apellem dicunt
quidam etiam de Christo tam falsa sensisse, ut diceret
eum non quidem carnem deposuisse de coelo, sed ex
elementis mundi accepisse, quam mundo reddidit,
cum sine carne resurgens ascendit in coelum.
<pb n="0030"/>
</p>
        </div3>
<div3>
          <head>XXIV. </head>
          <p>
SEVERIANI a Severo exorti, vinum non bibunt,
eo quod fabulosa vanitate de satana et terra
germinasse asserant vitem. Etiam ipsi non sanam doctrinam
suam, quibus volunt, inflant nominibus principum,
carnis resurrectionem cum Vetere Testamento
respuentes.</p>
        </div3>
<div3>
          <head>XXV.</head>
          <p>
 TATIANI a Tatiano quodam instituti, qui et
Encratitae appellati sunt, nuptias damnant, atque
omnino pares eas fornicationibus aliisque corruptionibus
faciunt: nec recipiunt in suorum numerum conjugio
utentem, sive marem, sive feminam. Non vescuntur
carnibus, easque omnes abominantur. Prolationes
quasdam fabulosas saeculorum etiam isti sapiunt.
Saluti primi hominis contradicunt. Epiphanius Tatianos
et Encratitas ita discernit, ut Encratitas Tatiani
schismaticos dicat.</p>
        </div3>
<div3>
          <head>XXVI.</head>
          <p>
 CATAPHRYGES sunt, quorum auctores fuerunt
Montanus tanquam paraclitus, et duae prophetissae
ipsius, Prisca et Maximilla. His nomen provincia
Phrygia dedit, quia ibi exstiterunt, ibique vixerunt: et
etiam nunc in eisdem partibus populos habent. Adventum
Spiritus sancti a Domino promissum, in se
potius quam in Apostolis fuisse asserunt redditum.
Secundas nuptias pro fornicationibus habent: et ideo
dicunt eas permisisse apostolum Paulum, quia ex
parte sciebat, et ex parte prophetabat: nondum enim
venerat quod perfectum est <note>(I Cor. XIII, 9, 10)</note>. Hoc
autem perfectum in Montanum et in ejus prophetissas
venisse delirant. Sacramenta perhibentur habere funesta:
nam de infantis anniculi sanguine, quem de
toto ejus corpore minutis punctionum vulneribus extorquent,
quasi eucharistiam suam conficere perhibentur,
miscentes eum farinae, panemque inde facientes:
qui puer si mortuus fuerit, habetur apud
eos pro martyre; si autem vixerit, pro magno sacerdote
.</p>
        </div3>
<div3>
          <head>XXVII.</head>
          <p>
 PEPUZIANI sive Quintilliani, a loco quodam
nominati sunt, quam civitatem desertam dicit Epiphanius.
<pb n="0031"/>
Hanc autem isti divinum aliquid esse arbitrantes,
Jerusalem vocant: tantum dantes mulieribus
principatum, ut sacerdotio quoque apud eos honorentur.
Dicunt enim Quintillae et Priscillae in eadem civitate
Pepuza Christum specie feminae revelatum:
unde ab hac Quintilliani etiam nuncupantur. Faciunt
et ipsi de sanguine infantis, quod Cataphryges facere
supra diximus: nam et ab eis perhibentur exorti.
Denique alii hanc Pepuzam non esse civitatem, sed
villam dicunt fuisse Montani et prophetissarum ejus
Priscae et Maximillae; et quia ibi vixerunt, ideo locum
meruisse appellari Jerusalem.</p>
        </div3>
<div3>
          <head>XXVIII.</head>
          <p>
 ARTOTYRITAE sunt, quibus oblatio eorum
hoc nomen dedit: offerunt enim panem et caseum,
dicentes a primis hominibus oblationes de fructibus
terrae et ovium fuisse celebratas. Hos Pepuzianis
jungit Epiphanius.</p>
        </div3>
<div3>
          <head>XXIX.</head>
          <p>
 TESSARESCAEDECATITAE hinc appellati sunt
quod non nisi quarta decima luna Pascha celebrant,
quilibet septem dierum occurrat dies; et si dies dominicus
occurrerit, ipso die jejunant et vigilant.</p>
        </div3>
<div3>
          <head>XXX.</head>
          <p>
 ALOGI, propterea sic vocantur, tanquam
sine verbo ( <foreign xml:lang="greek">λόγος</foreign> enim graece verbum dicitur), quia
Deum Verbum recipere noluerunt, Joannis Evangelium
respuentes, cujus nec Apocalypsin accipiunt,
has videlicet scripturas negantes esse ipsius.</p>
        </div3>
<div3>
          <head>XXXI.</head>
          <p>
 ADAMIANI ex Adam dicti, cujus imitantur in
paradiso nuditatem, quae fuit ante peccatum. Unde et
nuptias aversantur: quia nec priusquam peccasset
Adam, nec priusquam dimissus esset de paradiso, cognovit
uxorem. Credunt ergo quod nuptiae futurae non
fuissent, si nemo peccasset. Nudi itaque mares feminaeque
conveniunt, nudi lectiones audiunt, nudi orant,
nudi celebrant sacramenta, et ex hoc paradisum suam
arbitrantur Ecclesiam.</p>
        </div3>
<div3>
          <head>XXXII.</head>
          <p>
 ELCESAEOS et SAMPSAEOS hic tanquam ordine
suo commemorat Epiphanius, quos dicit a quodam
pseudopropheta esse deceptos, qui vocabatur Elci,
ex cujus genere duas mulieres tanquam deas ab eis
perhibet adoratas: caetera Ebionaeis tenere similia.</p>
        </div3>
<div3>
          <head>XXXIII.</head>
          <p>
 THEODOTIANI a Theodoto quodam instituti,
hominem tantummodo Christum asseverant.
Quod dicitur idem Theodotus propterea docuisse,
quia in persecutione lapsus isto modo se casus sui
devitare putabat opprobrium, si non Deum negasse,
sed hominem videretur.</p>
        </div3>
<div3>
          <head>XXXIV.</head>
          <p>
 MELCHISEDECIANI, Melchisedec sacerdotem
Dei excelsi, non hominem fuisse, sed virtutem Dei
esse arbitrantur.</p>
        </div3>
<div3>
          <head>XXXV.</head>
          <p>
 BARDESANISTAE a quodam Bardesane, qui
in doctrina Christi prius exstitisse perhibetur insignis:
sed postea, quamvis non per omnia, in Valentini
<pb n="0032"/>
haeresim lapsus est.</p>
        </div3>
<div3>
          <head>XXXVI.</head>
          <p>
 NOETIANI a quodam Noeto, qui dicebat
Christum eumdem ipsum esse Patrem et Spiritum
sanctum.</p>
        </div3>
<div3>
          <head>XXXVII.</head>
          <p>
 VALESII et se ipsos castrant, et hospites
suos, hoc modo existimantes Deo se debere servire.
Alia quoque haeretica docere dicuntur et turpia: sed
quae illa sint, nec ipse commemoravit Epiphanius,
nec uspiam potui reperire.</p>
        </div3>
<div3>
          <head>XXXVIII.</head>
          <p>
 CATHARI, qui se ipsos isto nomine,
quasi propter munditiam, superbissime atque odiosissime
nominant, secundas nuptias non admittunt,
poenitentiam denegant, Novatum sectantes haereticum:
unde etiam Novatiani appellantur.</p>
        </div3>
<div3>
          <head>XXXIX.</head>
          <p>
 ANGELICI, in angelorum cultum inclinati,
quos Epiphanius jam omnino defecisse testatur.</p>
        </div3>
<div3>
          <head>XL.</head>
          <p>
 APOSTOLICI, qui se isto nomine arrogantissime
vocaverunt, eo quod in suam communionem non reciperent
utentes conjugibus et res proprias possidentes:
quales habet Catholica et monachos et clericos
plurimos. Sed ideo isti haeretici sunt, quoniam se ab
Ecclesia separantes, nullam spem putant eos habere,
qui utuntur his rebus, quibus ipsi carent. Encratitis
isti similes sunt: nam et Apotactitae appellantur.
Sed et alia nescio quae propria haeretica docere perhibentur.</p>
        </div3>
<div3>
          <head>XLI.</head>
          <p>
 SABELLIANI ab illo Noeto quem supra memoravimus,
defluxisse dicuntur; nam et discipulum ejus
quidam perhibent fuisse Sabellium. Sed qua causa
duas haereses eas Epiphanius computet, nescio: cum
fieri potuisse videamus, ut fuerit Sabellius iste famosior,
et ideo ex illo celebrius haec haeresis nomen
acceperit. Noetiani enim difficile ab aliquo sciuntur:
Sabelliani autem sunt in ore multorum. Nam et
Praxeanos eos a Praxea quidam vocant; et Hermogeniani
vocari ab Hermogene potuerunt: qui Praxeas
et Hermogenes eadem sentientes, in Africa fuisse
dicuntur. Nec tamen istae plures sectae sunt; sed
unius sectae plura nomina, ex his hominibus qui in
ea maxime innotuerunt: sicut Donatistae, iidem
Parmenianistae; sicut Pelagiani, iidem Coelestiani.
Unde ergo sit factum ut Noetianos et Sabellianos,
non unius haeresis duo nomina, sed tanquam duas
haereses supradictus Epiphanius poneret, liquido invenire
non potui: quia si quid inter se differunt,
tam obscure dixit, studio forsitan brevitatis, ut non
intelligam; loco quippe isto, quo et nos, tam
longe a Noetianis Sabellianos commemorans: <hi>Sabelliani,</hi> 
inquit, <hi>similia Noeto dogmatizantes, praeter
hoc quod dicunt Patrem non esse passum (Epiphanius,
in Anacephalaeosi</hi> ). Quomodo de Sabellianis
intelligi potest, cum sic innotuerint dicere Patrem
passum, ut Patripassiani quam Sabelliani crebrius
nuncupentur? Aut si forte in eo quod ait, <hi>praeter
<pb n="0033"/>
hoc quod dicunt Patrem non esse passum,</hi> Noetianos
hoc dicere intelligi voluit, quis eos in hac ambiguitate
discernat? Vel quomodo possunt intelligi quilibet
eorum Patrem passum fuisse non dicere, cum dicant
eumdem ipsum esse et Patrem et Filium et Spiritum
sanctum? Philaster autem Brixianus episcopus, in
prolixissimo libro quem de haeresibus condidit, et
centum viginti octo haereses arbitratus est computandas,
Sabellianos continuo post Noetianos ponens: <hi>Sabellius,</hi> 
 inquit, <hi>discipulus ejus, qui similitudinem sui
doctoris itidem secutus est, unde et Sabelliani postea sunt
appellati, qui et Patripassiani, et Praxeani a Praxea,
et Hermogeniani ab Hermogene, qui fuerunt in Africa,
qui et ita sentientes abjecti sunt ab Ecclesia catholica.</hi> 
Certe iste eosdem postea Sabellianos dixit appellatos,
qui ea quae Noetus sentiebant; et alia nomina
ejusdem sectae commemoravit: et tamen
Noetianos et Sabellianos sub duobus numeris tanquam
duas haereses posuit; qua causa, ipse viderit.</p>
        </div3>
<div3>
          <head>XLII.</head>
          <p>
 ORIGENIANI a quodam Origene dicti sunt;
non illo qui fere omnibus notus est, sed ab alio nescio
quo, de quo vel sectatoribus ejus Epiphanius
loquens: <hi>Origeniani,</hi> inquit, <hi>cujusdam Origenis</hi>; <hi>turpis
autem sunt operationis, isti sunt nefanda facientes</hi>, <hi>sua corpora corruptioni tradentes</hi>.
Alios autem Origenianos
continuo subjiciens:</p>
        </div3>
<div3>
          <head>XLIII.</head>
          <p>
 ORIGENIANI, inquit, <hi>alii, qui et Adamantii
tractatoris, qui et mortuorum resurrectionem repellunt;
Christum autem creaturam et Spiritum sanctum introducentes:
paradisum autem et coelos et alia omnia allegorizantes</hi>.
Haec quidem de Origene Epiphanius:
sed qui eum defendunt, unius ejusdemque substantiae
esse, dicunt, docuisse, Patrem et Filium et Spiritum
sanctum; neque resurrectionem repulisse mortuorum:
quamvis et in istis eum convincere studeant,
qui ejus plura legerunt. Sed sunt hujus Origenis alia
dogmata, quae catholica Ecclesia omnino non recipit,
in quibus nec ipsum falso arguit, nec potest ab
ejus defensoribus falli: maxime de purgatione et
liberatione, ac rursus post longum tempus ad eadem
mala revolutione rationalis universae creaturae. Quis
enim catholicus christianus vel doctus vel indoctus
non vehementer exhorreat eam quam dicit purgationem
malorum, id est, etiam eos qui hanc vitam in
flagitiis et facinoribus et sacrilegiis atque impietatibus
<pb n="0034"/>
quamlibet maximis finierunt, ipsum etiam postremo
diabolum atque angelos ejus, quamvis post longissima
tempora, purgatos atque liberatos regno Dei
lucique restitui, et rursus post longissima tempora
omnes qui liberati sunt, ad haec mala denuo relabi et
reverti; et has vices alternantes beatitudinum et miseriarum
rationalis creaturae semper fuisse, semper
fore? De qua vanissima impietate adversus philosophos,
a quibus ista didicit Origenes, in libris de Civitate
Dei diligentissime disputavi <hi>(In libro 21)</hi>.</p>
        </div3>
<div3>
          <head>XLIV.</head>
          <p>
 PAULIANI a Paulo Samosateno, Christum
non semper fuisse dicunt; sed ejus initium, ex quo
de Maria natus est, asseverant: nec eum aliquid
amplius quam hominem putant. Ista haeresis aliquando
cujusdam Artemonis fuit: sed cum defecisset,
instaurata est a Paulo, et postea sic a Photino
confirmata, ut Photiniani quam Pauliani celebrius
nuncupentur. Istos sane Paulianos baptizandos esse
in Ecclesia catholica Nicaeno concilio constitutum
est. Unde credendum est eos regulam Baptismatis
non tenere, quam secum multi haeretici cum de Catholica
discederent abstulerunt, eamque custodiunt.</p>
        </div3>
<div3>
          <head>XLV.</head>
          <p>
 PHOTINUS ab Epiphanio non continuo post
Paulum sive cum Paulo, sed aliis interpositis ponitur.
Non tacetur sane similia credidisse: secundum
aliquid tamen adversatus ei dicitur; sed quid
sit ipsum aliquid, omnino non dicitur. Philaster autem
continuatim ponit ambos sub singulis et propriis
numeris, quasi haereses duas, cum dicat Photinum
in omnibus Pauli secutum fuisse doctrinam.</p>
        </div3>
<div3>
          <head>XLVI.</head>
          <p>
 MANICHAEI a quodam Persa exstiterunt, qui
vocabantur Manes: quamvis et ipsum, cum ejus insana
doctrina coepisset in Graecia praedicari, Manichaeum
discipuli ejus appellare maluerunt, devitantes
nomen insaniae. Unde quidam eorum quasi
doctiores, et eo ipso mendaciores, geminata N littera,
Mannichaeum vocant, quasi manna fundentem.
Iste duo principia inter se diversa et adversa,
eademque aeterna et coaeterna, hoc est semper
fuisse, composuit: duasque naturas atque substantias,
boni scilicet et mali, sequens alios antiquos
haereticos, opinatus est. Quarum inter se pugnam
et commixtionem, et boni a malo purgationem,
et boni quod purgari non poterit, cum malo in aeternum
damnationem, secundum sua dogmata asseverantes,
multa fabulantur, quae cuncta intexere huic
<pb n="0035"/>
operi nimis longum est. Ex his autem suis fabulis
vanis atque impiis coguntur dicere, animas bonas,
quas censent ab animarum malarum naturae scilicet
contrariae commixtione liberandas, ejus cujus Deus
est esse naturae. Proinde mundum a natura boni, hoc
est, a natura Dei factum, confitentur quidem, sed
de commixtione boni et mali, quae facta est, quando
inter se utraque natura pugnavit. Ipsam vero boni a
malo purgationem ac liberationem, non solum per
totum mundum et de omnibus ejus elementis virtutes
Dei facere dicunt, verum etiam Electos suos per
alimenta quae sumunt. Et eis quippe alimentis, sicut
universo mundo, Dei substantiam perhibent esse
commixtam: quam purgari putant in Electis suis eo
genere vitae, quo vivunt Electi Manichaeorum, velut
sanctius et excellentius Auditoribus suis. Nam his
duabus professionibus, hoc est Electorum et Auditorum,
Ecclesiam suam constare voluerunt. In caeteris
autem hominibus, etiam in ipsis Auditoribus suis,
hanc partem bonae divinaeque substantiae quae mixta
et colligata in escis et potibus detinetur, maximeque
in eis qui generant filios, arctius et inquinatius colligari
putant. Quidquid vero undique purgatur luminis,
per quasdam naves, quas esse lunam et solem volunt,
regno Dei, tanquam propriis sedibus reddi. Quas itidem
naves de substantia Dei pura perhibent fabricatas.
Lucemque istam corpoream animantium mortalium
oculis adjacentem, non solum in his navibus,
ubi eam purissimam credunt, verum etiam in aliis
quibusque lucidis rebus, ubi secundum ipsos tenetur
admixta, crediturque purganda, Dei dicunt esse naturam.
Quinque enim elementa quae genuerunt principes
proprios, genti tribuunt tenebrarum: eaque
elementa his nominibus nuncupant, fumum, tenebras,
ignem, aquam, ventum. In fumo nata animalia
bipedia, unde homines ducere originem censent;
in tenebris, serpentia; in igne, quadrupedia; in
aquis, natatilia; in vento, volatilia. His quinque
elementis malis debellandis alia quinque elementa
de regno et substantia Dei missa esse, et in illa
pugna fuisse permixta; fumo aera, tenebris lucem,
igni malo ignem bonum, aquae malae aquam
bonam, vento malo ventum bonum. Naves autem
illas, id est, duo coeli luminaria, ita distinguunt, ut
lunam dicant factam ex bona aqua, solem vero ex
igne bono. Esse autem in eis navibus sanctas virtutes,
quae se in masculos transfigurant, ut illiciant
feminas gentis adversae, et rursus in feminas, ut illiciant
masculos ejusdem gentis adversae; et per hanc
illecebram commota eorum concupiscentia fugiat de
illis lumen, quod membris suis permixtum tenebant,
et purgandum suscipiatur ab angelis lucis, purgatumque
illis navibus imponatur ad regna propria reportandum.
<pb n="0036"/>
Qua occasione, vel potius exsecrabilis superstitionis
quadam necessitate, coguntur Electi eorum
velut eucharistiam conspersam cum semine
humano sumere, ut etiam inde, sicut de aliis cibis
quos accipiunt, substantia illa divina purgetur. Sed
hoc se facere negant, et alios nescio quos sub nomine
Manichaeorum facere affirmant. Detecti sunt tamen
in ecclesia, sicut scis, apud Carthaginem, jam te ibi
diacono constituto, quando instante Urso tribuno,
qui tunc domui regiae praefuit, aliqui adducti sunt;
ubi puella nomine Margarita istam nefariam turpitudinem
prodidit, quae cum esset annorum nondum
duodecim, propter hoc scelestum mysterium se dicebat
esse vitiatam. Tunc Eusebiam quamdam manichaeam
quasi sanctimonialem, idipsum propter hoc
ipsum passam, vix compulit confiteri, cum primo
illa se asseruisset integram, atque ab obstetrice inspici
postulasset: quae inspecta, et quid esset inventa,
totum illud turpissimum scelus, ubi ad excipiendum
et commiscendum concumbentium semen farina substernitur
(quod Margarita indicante absens non audierat),
similiter indicavit. Et recenti tempore nonnulli
eorum reperti, et ad ecclesiam ducti, sicut Gesta
episcopalia quae nobis misistis ostendunt, hoc non
sacramentum, sed exsecramentum, sub diligenti interrogatione
confessi sunt: quorum unus nomine
Viator, eos qui ista faciunt proprie Catharistas vocari
dicens, cum alias ejusdem manichaeae sectae partes
in Mattarios, et specialiter Manichaeos, distribui
perhiberet, omnes tamen has tres formas ab uno
auctore propagatas, et omnes generaliter manichaeos
esse, negare non potuit. Et certe illi libri manichaei
sunt omnibus sine dubitatione communes, in quibus
libris illa portenta ad illiciendos et per concupiscentiam
dissolvendos utriusque sexus principes tenebrarum,
ut liberata fugiat ab eis, quae captivata tenebatur
in eis divina substantia, de masculorum in feminas
et feminarum in masculos transfiguratione conscripta
sunt, unde ista, quam quilibet eorum negant
ad se pertinere, turpitudo defluxit. Divinas enim
virtutes, quantum possunt, imitari se putant, ut
purgent Dei sui partem: quam profecto, sicut in
omnibus corporibus coelestibus et terrestribus, atque
in omnium rerum seminibus, ita et in hominis semine
teneri existimant inquinatam. Ac per hoc sequitur
eos, ut sic eam etiam de semine humano,
quemadmodum de aliis seminibus quae in alimentis
sumunt, debeant manducando purgare. Unde etiam
Catharistae appellantur, quasi purgatores, tanta eam
purgantes diligentia, ut se nec ab hac tam horrenda
cibi turpitudine abstineant. Nec vescuntur tamen carnibus,
<pb n="0037"/>
tanquam de mortuis vel occisis fugerit divina
substantia, tantumque ac tale inde remanserit, quod
jam dignum non sit in Electorum ventre purgari. Nec
ova saltem sumunt, quasi et ipsa cum franguntur
exspirent, nec oporteat ullis mortuis corporibus
vesci, et hoc solum vivat ex carne, quod farina, ne
moriatur, excipitur. Sed nec alimonia lactis utuntur,
quamvis de corpore animantis vivente mulgeatur sive
sugatur: non quia putant divinae substantiae nihil ibi
esse permixtum, sed quia sibi error ipse non constat.
Nam et vinum non bibunt, dicentes fel esse principum
tenebrarum; cum vescantur uvis: nec musti
aliquid, vel recentissimi, sorbent. Animas Auditorum
suorum in Electos revolvi arbitrantur, aut feliciore
compendio in escas Electorum suorum, ut jam inde
purgatae in nulla corpora revertantur. Caeteras autem
animas et in pecora redire putant, et in omnia quae
radicibus fixa sunt atque aluntur in terra. Herbas
enim atque arbores sic putant vivere, ut vitam quae
illis inest, et sentire credant, et dolere, cum laeduntur: 
nec aliquid inde sine cruciatu eorum quemquam
posse vellere aut carpere. Propter quod, agrum
etiam spinis purgare, nefas habent. Unde agriculturam,
quae omnium artium est innocentissima, tanquam
plurium homicidiorum ream dementer accusant:
suisque Auditoribus ideo haec arbitrantur ignosci,
quia praebent inde alimenta Electis suis; ut divina illa
substantia in eorum ventre purgata, impetret eis veniam,
quorum traditur oblatione purganda. Itaque
ipsi Electi, nihil in agris operantes, nec poma carpentes,
nec saltem folia ulla vellentes, exspectant
haec afferri usibus suis ab Auditoribus suis, viventes
de tot ac tantis secundum suam vanitatem homicidiis
alienis. Monent etiam eosdem Auditores suos, ut si
vescuntur carnibus, animalia non occidant, ne offendant
principes tenebrarum in coelestibus colligatos,
a quibus omnem carnem dicunt originem ducere: et
si utuntur conjugibus, conceptum tamen generationemque
devitent, ne divina substantia quae in eos per
alimenta ingreditur, vinculis carneis ligetur in prole.
Sic quippe in omnem carnem, id est, per escas et
potus venire animas credunt. Unde nuptias sine dubitatione
condemnant, et quantum in ipsis est, prohibent;
quando generare prohibent, propter quod
conjugia copulanda sunt, Adam et Evam ex parentibus
principibus fumi asserunt natos: cum pater eorum
nomine Saclas sociorum suorum fetus omnium
devorasset, et quidquid inde commixtum divinae substantiae
ceperat, cum uxore concumbens in carne prolis
tanquam tenacissimo vinculo colligasset. Christum
autem fuisse affirmant, quem dicit nostra Scriptura
serpentem, a quo illuminatos asserunt, ut cognitionis
oculos aperirent, et bonum malumque dignoscerent:
eumque Christum novissimis temporibus venisse
ad animas, non ad corpora liberanda. Nec
fuisse in carne vera, sed simulatam speciem carnis
<pb n="0038"/>
ludificandis humanis sensibus praebuisse, ubi non solum
mortem, verum etiam resurrectionem similiter
mentiretur. Deum qui Legem per Moysen dedit, et
in Hebraeis Prophetis locutus est, non esse verum
Deum, sed unum ex principibus tenebrarum. Ipsiusque
Testamenti Novi scripturas tanquam infalsatas
ita legunt, ut quod volunt inde accipiant, quod nolunt
rejiciant, eisque tanquam totum verum habentes
 nonnullas apocryphas anteponant. Promissionem
Domini Jesu Christi de paracleto Spiritu sancto <note>(Joan.
XVI, 7)</note> in suo haeresiarcha Manichaeo dicunt esse
completam. Unde se in suis litteris Jesu Christi apostolum
dicit, eo quod Jesus Christus se missurum esse
promiserit atque in illo miserit Spiritum sanctum.
Propter quod etiam ipse Manichaeus duodecim discipulos
habuit, ad instar apostolici numeri, quem numerum
Manichaei hodieque custodiunt. Nam ex Electis
suis habent duodecim, quos appellant magistros,
et tertium decimum principem ipsorum: episcopos
autem septuaginta duos, qui ordinantur a magistris;
et presbyteros, qui ordinantur ab episcopis. Habent
etiam episcopi diaconos. Jam caeteri tantummodo
Electi vocantur: sed mittuntur etiam ipsi qui videntur
idonei, ad hunc errorem, vel ubi est, sustentandum
et augendum; vel, ubi non est, etiam seminandum.
Baptismum in aqua nihil cuiquam perhibent
salutis afferre: nec quemquam eorum quos decipiunt,
baptizandum putant. Orationes faciunt ad solem per
diem, quaqua versum circuit: ad lunam per noctem,
si apparet; si autem non apparet, ad aquiloniam partem,
qua sol cum occiderit, ad orientem revertitur,
stant orantes. Peccatorum originem non libero arbitrio
voluntatis, sed substantiae tribuunt gentis adversae:
quam dogmatizantes esse hominibus mixtam,
omnem carnem non Dei, sed malae mentis perhibent
esse opificium, quae a contrario principio Deo coaeterna
est. Carnalem concupiscentiam, qua caro concupiscit
adversus spiritum, non ex vitiata in primo
homine natura nobis inesse infirmitatem; sed substantiam
volunt esse contrariam, sic nobis adhaerentem,
ut quando liberamur atque purgamur, separetur
a nobis, et in sua natura etiam ipsa immortaliter vivat:
easque duas animas, vel duas mentes, unam
bonam, alteram malam, in uno homine inter se habere
conflictum, quando caro concupiscit adversus
spiritum, et spiritus adversus carnem <note>(Galat. V, 17)</note>.
Nec in nobis sanatum hoc vitium, sicuti nos dicimus,
nunquam futurum: sed a nobis sejunctam atque seclusam
substantiam istam mali, et finito isto saeculo
post conflagrationem mundi in globo quodam, tanquam
in carcere sempiterno, esse victuram. Cui globo
affirmant accessurum semper et adhaesurum quasi
coopertorium atque tectorium ex animabus, natura
quidem bonis, sed tamen quae non potuerint a naturae
malae contagione mundari.</p>
        </div3>
<div3>
          <head>XLVII.</head>
          <p>
 HIERACITAE, quorum auctor Hieraca nuncupatur,
<pb n="0039"/>
resurrectionem carnis negant. Monachos
tantum et monachas et conjugia non habentes in communionem
recipiunt. Ad regnum coelorum non pertinere
parvulos dicunt, quia non sunt eis ulla merita
certaminis, quo vitia superantur.</p>
        </div3>
<div3>
          <head>XLVIII.</head>
          <p>
 MELETIANI a Meletio nuncupati, nolentes
orare cum conversis, id est, eis qui in persecutione
ceciderunt, schisma fecerunt. Nunc autem dicuntur
Arianis esse conjuncti.</p>
        </div3>
<div3>
          <head>XLIX.</head>
          <p>
 ARIANI ab Ario, in eo sunt notissimi errore,
quo Patrem et Filium et Spiritum sanctum nolunt
esse unius ejusdemque naturae atque substantiae, aut,
ut expressius dicatur, essentiae, quae <foreign xml:lang="greek">οὐσία</foreign> graece appellatur:
sed esse Filium creaturam; Spiritum vero
sanctum creaturam creaturae, hoc est, ab ipso Filio
creatum volunt. In eo autem quod Christum sine
anima solam carnem suscepisse arbitrantur, minus
noti sunt: nec adversus eos ab aliquo inveni de hac
re aliquando fuisse certatum. Sed hoc verum esse, et
Epiphanius non tacuit, et ego ex eorum quibusdam
scriptis et collocutionibus certissime comperi. Rebaptizari
quoque ab his Catholicos novimus; utrum et
non catholicos, nescio.</p>
        </div3>
<div3>
          <head>L.</head>
          <p>
 VADIANOS, quos appellat Epiphanius, et schismaticos,
non haereticos vult videri; alii vocant Anthropomorphitas,
quoniam Deum sibi fingunt cogitatione
carnali in similitudinem hominis corruptibilis:
quod rusticitati eorum tribuit Epiphanius, parcens
eis ne dicantur haeretici. Eos autem separasse se dicit
a communione nostra, culpando episcopos divites, et
pascha cum Judaeis celebrando. Quamvis sint qui eos
in Aegypto Ecclesiae catholicae communicare asseverent.
De Photinianis autem, quos isto loco Epiphanius
commemorat, jam superius satis locutus sum.</p>
        </div3>
<div3>
          <head>LI.</head>
          <p>
 SEMIARIANOS Epiphanius dicit, qui similis essentiae
( <foreign xml:lang="greek">ὀμοιούσιον</foreign>) dicunt Filium, tanquam non plenos
Arianos: quasi Ariani nec similem velint; cum hoc
Eunomiani dicere celebrentur.</p>
        </div3>
<div3>
          <head>LII.</head>
          <p>
 MACEDONIANI sunt a Macedonio, quos et <foreign xml:lang="greek">Πνευματομάχους</foreign>
 Graeci dicunt, eo quod de Spiritu sancto
litigent. Nam de Patre et Filio recte sentiunt,
quod unius sint ejusdemque substantiae, vel essentiae:
sed de Spiritu sancto hoc nolunt credere, creaturam
eum esse dicentes. Hos potius quidam Semiarianos
vocant, quod in hac quaestione ex parte cum illis sint,
ex parte nobiscum. Quamvis a nonnullis perhibeantur,
non Deum, sed deitatem Patris et Filii dicere
Spiritum sanctum, et nullam propriam habere substantiam.</p>
        </div3>
<div3>
          <head>LIII.</head>
          <p>
 AERIANI ab Aerio quodam sunt, qui cum esset
<pb n="0040"/>
presbyter, doluisse fertur quod episcopus non potuit
ordinari; et in Arianorum haeresim lapsus, propria
quoque dogmata addidisse nonnulla, dicens offerri
pro dormientibus non oportere; nec statuta solemniter
celebranda esse jejunia, sed cum quisque voluerit
jejunandum, ne videatur esse sub lege. Dicebat
etiam presbyterum ab episcopo nulla differentia debere
discerni. Quidam perhibent istos, sicut Encratitas
vel Apotactitas, non admittere ad communionem
suam nisi continentes, et eos qui saeculo ita renuntiaverint,
ut propria nulla possideant. Ab esca tamen
carnium non eos abstinere dicit Epiphanius: Philaster
vero et hanc eis tribuit abstinentiam.</p>
        </div3>
<div3>
          <head>LIV.</head>
          <p>
 AETIANI ab Aetio sunt vocati, iidemque Eunomiani
ab Eunomio Aetii discipulo, quo nomine
magis innotuerunt. Eunomius quippe in dialectica
praevalens, acutius et celebrius defendit hanc haeresim,
dissimilem per omnia Patri asserens Filium, et
Filio Spiritum sanctum. Fertur etiam usque adeo fuisse
bonis moribus inimicus, ut asseveraret quod nihil
cuique obesset quorumlibet perpetratio ac perseverantia
peccatorum, si hujus quae ab illo docebatur
fidei particeps esset.</p>
        </div3>
<div3>
          <head>LV.</head>
          <p>
 APOLLINARISTAS Apollinaris instituit, qui de
anima Christi a Catholica dissenserunt, dicentes,
sicut Ariani, Deum Christum carnem sine anima
suscepisse. In qua quaestione testimoniis evangelicis
victi, mentem, qua rationalis est anima hominis, defuisse
animae Christi, sed pro hac ipsum Verbum in
eo fuisse dixerunt. De ipsa vero ejus carne sic a recta
fide dissensisse perhibentur, ut dicerent carnem
illam et Verbum unius ejusdemque substantiae, contentiosissime
asseverantes, Verbum carnem factum,
hoc est, Verbi aliquid in carnem fuisse conversum
atque mutatum, non autem carnem de Mariae carne
fuisse susceptam.</p>
        </div3>
<div3>
          <head>LVI.</head>
          <p>
 ANTIDICOMARITAE appellati sunt haeretici, qui
Mariae virginitati usque adeo contradicunt, ut affirment
eam post Christum natum viro suo fuisse commixtam.</p>
        </div3>
<div3>
          <head>LVII.</head>
          <p>
 Postremam ponit Epiphanius MASSALIANORUM
 haeresim: quod nomen ex lingua syra est. Graece
autem dicuntur <foreign xml:lang="greek">Εὐχίται</foreign>, ab orando sic appellati. Tantum
enim orant, ut eis qui hoc de illis audiunt incredibile
videatur. Nam cum Dominus dixerit, <hi>Oportet
semper orare, et non deficere <note>(Luc. XVIII, 1)</note>
          </hi>; et Apostolus, <hi>Sine intermissione orate 
 <note>(I Thess. V, 17)</note>
          </hi>: quod
sanissime sic accipitur, ut nullo die intermittantur
certa tempora orandi: isti ita nimis hoc faciunt, ut
hinc judicarentur inter haereticos nominandi. Quamvis
nonnulli eos dicant de purgatione animarum nescio
quam phantasticam et ridiculam fabulam narrare
<pb n="0041"/>,
porcam scilicet cum porcellis videri exire de
ore hominis quando purgatur, et in eum visibili similiter
specie ignem, qui non comburat, intrare. His
adjungit Epiphanius Euphemitas, Martyrianos, et Satanianos,
et hos omnes cum illis tanquam unam haeresim
ponit. Dicuntur Euchitae opinari, monachis
non licere sustentandae vitae suae causa aliquid operari,
atque ita se ipsos monachos profiteri, ut omnino
ab operibus vacent.
</p>
          <p>Usque ad istos ergo de haeresibus opus suum perduxit
supra dictus episcopus Cyprius, apud Graecos
inter magnos habitus, et a multis in catholicae fidei
sanitate laudatus. Cujus ego in commemorandis haereticis
non modum, sed ordinem sum secutus. Nam
et aliqua ex aliis posui quae ipse non posuit, et aliqua
non posui, quae ipse posuit: itaque alia latius quam
ipse, alia etiam brevius explicavi, paremque in nonnullis
exhibui brevitatem, omnia moderans sicut intentionis
meae ratio postulabat. Proinde ille de octoginta
haeresibus, separatis viginti, quas ante Domini
adventum exstitisse, sicut ei visum est, computavit;
reliquas post Domini ascensum natas sexaginta, brevissimis
libris quinque comprehendit, atque omnes
sex libros totius ejusdem sui operis fecit. Ego autem,
quia secundum petitionem tuam eas haereses
memorare institui, quae post glorificationem Christi
se adversus doctrinam Christi, etiam sub velamine
christiani nominis extulerunt, quinquaginta septem ex
Epiphanii ipsius opere in meum transtuli, duas in
unam referens, ubi nullam differentiam potui reperire:
et rursus ubi ille ex duabus unam facere voluit,
sub numeris suis singulas posui. Sed adhuc commemorare
debeo, sive quas apud alios reperi, sive quas
ipse reminiscor. Nunc ergo addo quas Philaster posuit,
nec posuit Epiphanius.</p>
        </div3>
<div3>
          <head>LVIII.</head>
          <p>
 METANGISMONITAE dici possunt, qui Metangismon
asserunt, dicentes sic esse in Patre Filium,
quomodo vas in vase, quasi duo corpora carnaliter
opinantes; ita ut Filius intret in Patrem, tanquam vas
minus in vas majus. Unde et tale nomen hic error
accepit, ut <foreign xml:lang="greek">μεταγγισμός</foreign> graece diceretur: <foreign xml:lang="greek">ἀγγεἶον</foreign> quippe
illa lingua vas dicitur: sed introitus unius vasis in
alterum, latine uno nomine non potest dici, sicut
graece potuit <foreign xml:lang="greek">μεταγγισμός</foreign>.</p>
        </div3>
<div3>
          <head>LIX.</head>
          <p>
 SELEUCIANI sunt vel Hermiani ab auctoribus
Seleuco vel Hermia, qui elementorum materiam de qua
factus est mundus, non a Deo factam dicunt, sed Deo
coaeternam. Nec animam Deo tribuunt creatori, sed
creatores esse animarum Angelos volunt de igne et
spiritu. Malum autem asserunt esse aliquando a Deo,
aliquando a materia. Negant Salvatorem in carne sedere
ad dexteram Patris, sed ea se exuisse perhibent,
eamque in sole posuisse, accipientes occasionem de
<pb n="0042"/>
Psalmo, ubi legitur, <hi>In sole posuit tabernaculum suum <note>(Psal. XVIII, 6)</note>
          </hi>.
Negant etiam visibilem paradisum.
Baptismum in aqua non accipiunt. Resurrectionem
non putant futuram, sed quotidie fieri in generatione
filiorum.</p>
        </div3>
<div3>
          <head>LX.</head>
          <p>
 PROCLIANITAE secuti sunt istos, et addiderunt
Christum non in carne venisse.</p>
        </div3>
<div3>
          <head>LXI.</head>
          <p>
 PATRICIANI a Patricio nuncupati, substantiam
carnis humanae non a Deo, sed a diabolo conditam
dicunt: eamque sic fugiendam et detestandam putant,
ut quidam eorum perhibeantur etiam morte sibi illata
 carere carne voluisse.</p>
        </div3>
<div3>
          <head>LXII.</head>
          <p>
 ASCITAE ab utre appellati sunt: <foreign xml:lang="greek">ἀσκός</foreign> enim
graece, latine uter dicitur: quem perhibentur inflatum
et opertum circuire bacchantes, tanquam ipsi sint
evangelici utres novi novo vino repleti.</p>
        </div3>
<div3>
          <head>LXIII.</head>
          <p>
 PASSALORYNCHITAE in tantum silentio student,
ut naribus et labiis suis digitum opponant, ne vel
ipsam taciturnitatem voce praeripiant, quando tacendum
sibi esse arbitrantur; unde etiam illis est nomen
inditum: <foreign xml:lang="greek">πάσσαλος</foreign> enim graece dicitur palus; et <foreign xml:lang="greek">ῥύγχος</foreign>
 nasus. Cur autem per palum digitum significare
maluerint, a quibus hoc nomen compositum est,
nescio: cum graece et dicatur digitus <foreign xml:lang="greek">δάκτυλος</foreign>, et
possint utique Dactylorynchitae multo evidentius nuncupari.</p>
        </div3>
<div3>
          <head>LXIV.</head>
          <p>
 AQUARII ex hoc appellati sunt, quod aquam
offerunt in poculo Sacramenti, non illud quod omnis
Ecclesia.</p>
        </div3>
<div3>
          <head>LXV.</head>
          <p>
 COLUTHIANI a quodam Colutho, qui dicebat
Deum non facere mala; contra illud quod scriptum
est, <hi>Ego Deus creans mala <note>(Isai. XLV, 7)</note>
          </hi>.</p>
        </div3>
<div3>
          <head>LXVI.</head>
          <p>
 FLORINIANI a Florino, qui e contrario dicebat
Deum creasse mala: contra id quod scriptum est, <hi>Fecit Deus omnia, et ecce bona valde 
 <note>(Gen. I, 31)</note>
          </hi>. Ac
per hoc quamvis contraria inter se dicentes, tamen
ambo divinis eloquiis resistebant. Creat enim Deus
mala, poenas justissimas irrogando; quod Coluthus
non videbat: non autem malas creando naturas atque
substantias, in quantum sunt naturae atque substantiae;
ubi Florinus errabat.</p>
        </div3>
<div3>
          <head>LXVII.</head>
          <p>
 Haeresim quamdam sine auctore et sine
nomine Philaster commemorat, quae dicit hunc mundum
etiam post resurrectionem mortuorum in eodem
statu in quo nunc est esse mansurum, neque ita esse
mutandum, ut sit coelum novum et terra nova, sicut
sancta Scriptura promittit <note>(Isai. LXV, 17; II Petr. III,
13, et Apoc. XXI, 1)</note>.</p>
        </div3>
<div3>
          <head>LXVIII.</head>
          <p>
 Est alia haeresis nudis pedibus semper ambulantium,
eo quod Dominus dixerit ad Moysen, vel
ad Josue, <hi>Solve calceamentum de pedibus tuis <note>(Exod.
III, 5; et Josue V, 16)</note>
          </hi>: et quod propheta Isaias nudis
pedibus jussus fuerit ambulare <note>(Isai. XX, 2)</note>. Ideo ergo
haeresis est, quia non propter corporis afflictionem
sic ambulant, sed quia testimonia divina taliter intelligunt
.
<pb n="0043"/>
</p>
        </div3>
<div3>
          <head>LXIX. </head>
          <p>
DONATIANI vel Donatistae sunt, qui primum
propter ordinatum contra suam voluntatem Caecilianum
Ecclesiae Carthaginensis episcopum schisma fecerunt:
objicientes ei crimina non probata, et maxime
quod a traditoribus divinarum Scripturarum fuerit
ordinatus. Sed post causam cum eo dictam atque finitam
falsitatis rei deprehensi, pertinaci dissensione
firmata, in haeresim schisma verterunt: tanquam
Ecclesia Christi propter crimina Caeciliani, seu vera,
seu quod magis judicibus apparuit, falsa, de toto
terrarum orbe perierit, ubi futura promissa est, atque
in Africana Donati parte remanserit, in aliis terrarum
partibus quasi contagione communionis exstincta.
Audent etiam rebaptizare Catholicos: ubi se amplius
haereticos esse firmarunt, cum Ecclesiae catholicae
universae placuerit, nec in ipsis haereticis Baptisma
commune rescindere. Hujus haeresis principem accipimus
fuisse Donatum, qui de Numidia veniens, et
contra Caecilianum christianam dividens plebem, adjunctis
sibi ejusdem factionis episcopis, Majorinum
apud Carthaginem ordinavit episcopum. Cui Majorino
Donatus alius in eadem divisione successit, qui
eloquentia sua sic confirmavit hanc haeresim, ut
multi existiment propter ipsum potius eos Donatistas
vocari. Exstant scripta ejus, ubi apparet eum etiam
non catholicam de Trinitate habuisse sententiam, sed
quamvis ejusdem substantiae, minorem tamen Patre
Filium, et minorem Filio putasse Spiritum sanctum.
Verum in hunc, quem de Trinitate habuit, ejus errorem
Donatistarum multitudo intenta non fuit; nec
facile in eis quisquam, qui hoc illum sensisse noverit,
invenitur. Isti haeretici in urbe Roma Montenses
vocantur, quibus hinc ex Africa solent episcopum
mittere: aut hinc illuc Afri episcopi eorum pergere,
si forte ibi eum ordinare placuisset. Ad hanc haeresim
in Africa et illi pertinent, qui appellantur Circumcelliones,
genus hominum agreste et famosissimae audaciae,
non solum in alios immania facinora perpetrando,
sed nec sibi eadem insana feritate parcendo.
Nam per mortes varias maximeque praecipitiorum
et aquarum et ignium se ipsos necare consuerunt;
et in istum furorem alios quos potuerint sexus
utriusque seducere, aliquando ut occidantur ab aliis,
mortem, nisi fecerint, comminantes. Verumtamen
plerisque Donatistarum displicent tales, nec eorum
communione contaminari se putant, qui christiano
orbi terrarum dementer objiciunt ignotorum crimen
Afrorum. Multa et inter ipsos facta sunt schismata,
et ab iis se diversis coetibus alii atque alii separarunt;
quorum separationem caetera grandis multitudo non
sensit. Sed apud Carthaginem Maximianus contra
Primianum ab ejusdem erroris centum ferme episcopis
ordinatus, et a reliquis trecentis decem, cum eis
duodecim qui ordinationi ejus etiam praesentia corporali
interfuerunt, atrocissima criminatione damnatus,
compulit eos nosse etiam extra Ecclesiam dari
posse Baptismum Christi. Nam quosdam ex eis cum
<pb n="0044"/>
eis quos extra eorum Ecclesiam baptizaverant, in
suis honoribus sine ulla in quoquam repetitione Baptismatis
receperunt, nec eos ut corrigerent per publicas
potestates agere destiterunt, nec eorum criminibus
per sui Concilii sententiam vehementer exaggeratis
communionem suam contaminare timuerunt.</p>
        </div3>
<div3>
          <head>LXX.</head>
          <p>
 PRISCIELIANISTAE, quos in Hispania Priscillianus
instituit, maxime Gnosticorum et Manichaeorum
dogmata permixta sectantur. Quamvis et ex aliis
haeresibus in eos sordes, tanquam in sentinam quamdam
horribili confusione confluxerint. Propter occultandas
autem contaminationes et turpitudines suas
habent in suis dogmatibus et haec verba:
</p>
          <l>Jura, perjura, secretum prodere noli.</l>
          <p> 
Hi animas dicunt ejusdem naturae atque substantiae
cujus est Deus, ad agonem quemdam spontaneum in
terris exercendum, per septem coelos et per quosdam
gradatim descendere principatus, et in malignum
principem incurrere, a quo istum mundum factum
volunt, atque ab hoc principe per diversa carnis corpora
seminari. Astruunt etiam fatalibus stellis homines
colligatos, ipsumque corpus nostrum secundum
duodecim signa coeli esse compositum, sicut hi qui
mathematici vulgo appellantur; constituentes in capite
Arietem, Taurum in cervice, Geminos in humeris,
Cancrum in pectore, et caetera nominatim signa percurrentes,
ad plantas usque perveniunt, quas Piscibus
tribuunt, quod ultimum signum ab astrologis nuncupatur.
Haec et alia fabulosa, vana, sacrilega, quae
persequi longum est, haeresis, ista contexit. Carnes
tanquam immundas escas etiam ipsa devitat: conjuges,
quibus hoc malum potuerit persuadere, disjungens,
et viros a nolentibus feminis, et feminas a
nolentibus viris. Opificium quippe omnis carnis non
Deo bono et vero, sed malignis angelis tribuunt: hoc
versutiores etiam Manichaeis, quod nihil Scripturarum
canonicarum repudiant, simul cum apocryphis legentes
omnia et in auctoritatem sumentes, sed in suos
sensus allegorizando vertentes quidquid in sanctis
Libris est quod eorum evertat errorem. De Christo
Sabellianam sectam tenent eumdem ipsum esse dicentes,
non solum Filium, sed etiam Patrem, et
Spiritum sanctum.</p>
        </div3>
<div3>
          <head>LXXI.</head>
          <p>
 Dicit Philaster, esse alios haereticos qui cum
hominibus non sumunt escas: sed utrum cum aliis
qui ejusdem sectae non sunt, an etiam inter se ipsos
id faciant, non exprimit. Dicit etiam eos de Patre et
Filio recte, de Spiritu autem sancto non catholice
sapere, quod eum opinentur esse creaturam.</p>
        </div3>
<div3>
          <head>LXXII.</head>
          <p>
 A Rhetorio quodam exortam haeresim
dicit nimium mirabilis vanitatis, quae omnes haereticos
recte ambulare, et vera dicere affirmat: quod
ita est absurdum, ut mihi incredibile videatur.</p>
        </div3>
<div3>
          <head>LXXIII.</head>
          <p>
 Alia est haeresis, quae dicit in Christo
divinitatem doluisse, cum figeretur caro ejus in
cruce.
<pb n="0045"/>
</p>
        </div3>
<div3>
          <head>LXXIV. </head>
          <p>
Est alia, quae triformem sic asserit Deum,
ut quaedam pars ejus sit Pater, quaedam Filius,
quaedam Spiritus sanctus; hoc est, quod Dei unius
partes sint, quae istam faciunt Trinitatem: velut ex
his tribus partibus compleatur Deus, nec sit perfectus
in se ipso, vel Pater, vel Filius vel Spiritus
sanctus.</p>
        </div3>
<div3>
          <head>LXXV.</head>
          <p>
 Alia est, quae dicit aquam non a Deo
creatam, sed ei semper fuisse coaeternam.</p>
        </div3>
<div3>
          <head>LXXVI.</head>
          <p>
 Alia dicit, corpus hominis, non animam,
esse imaginem Dei.</p>
        </div3>
<div3>
          <head>LXXVII.</head>
          <p>
 Alia dicit, esse innumerabiles mundos,
sicut opinati sunt quidam philosophi Gentium.</p>
        </div3>
<div3>
          <head>LXXVIII.</head>
          <p>
 Alia, sceleratorum animas converti in
daemones dicit, et in quaeque animalia suis meritis
congrua.</p>
        </div3>
<div3>
          <head>LXXIX.</head>
          <p>
 Alia, descendente ad inferos Christo
credidisse incredulos, et omnes exinde existimat liberatos.</p>
        </div3>
<div3>
          <head>LXXX.</head>
          <p>
 Alia, sempiterne natum non intelligens
Filium, putat illam nativitatem sumpsisse a tempore
initium: et tamen volens coaeternum Patri Filium
confiteri, apud illum fuisse antequam de illo nasceretur
existimat; hoc est, semper eum fuisse, verumtamen
semper eum Filium non fuisse, sed ex quo de
illo natus est Filium esse coepisse. Has haereses
putavi in hoc opus meum de Philastri opere transferendas.
Et alias quidem ipse commemorat, sed mihi
appellandae haereses non videntur. Quascumque autem
sine nominibus posui, nec ipse earum nomina
memoravit.</p>
        </div3>
<div3>
          <head>LXXXI.</head>
          <p>
 LUCIFERIANOS a Lucifero Caralitano episcopo
exortos, et celebriter nominatos, nec Epiphanius,
nec Philaster inter haereticos posuit: credo
tantummodo schisma, non haeresim eos condidisse,
credentes. Apud quemdam tamen, cujus nomen in
eodem ejus opusculo non inveni, in haereticis Luciferianos
positos legi per haec verba: <hi>Luciferiani,</hi> inquit, <hi>cum teneant in omnibus catholicam veritatem, in hunc
errorem stultissimum prolabuntur, ut animam dicant
ex transfusione generari; eademque dicunt et de carne
et de carnis esse substantia.</hi> 
 Utrum ergo iste propter
hoc quod de anima ita sentiunt (si tamen vere ita
sentiunt), eos inter haereticos ponendos esse crediderit,
recteque crediderit; an etiam si id non sentirent,
sive non sentiunt, ideo tamen sint haeretici, quia dissensionem
suam pertinaci animositate firmarunt,
alia quaestio est, neque hoc loco mihi videtur esse
tractanda.</p>
        </div3>
<div3>
          <head>LXXXII.</head>
          <p>
 JOVINIANISTAS quoque apud istum reperi,
quos jam noveram. A Joviniano quodam monacho
ista haeresis orta est aetate nostra, cum adhuc juvenes
essemus. Hic omnia peccata, sicut stoici philosophi,
paria esse dicebat, nec posse peccare hominem
lavacro regenerationis accepto, nec aliquid prodesse
jejunia, vel a cibis aliquibus abstinentiam. Virginitatem
<pb n="0046"/>
Mariae destruebat, dicens eam pariendo fuisse
corruptam. Virginitatem etiam sanctimonialium, et
continentiam sexus virilis in sanctis eligentibus
caelibem vitam, conjugiorum castorum atque fidelium
meritis adaequabat: ita ut quaedam virgines sacrae
provectae jam aetatis in urbe Roma, ubi haec docebat,
eo audito nupsisse dicantur. Non sane ipse vel habebat,
vel habere volebat uxorem: quod non propter
aliquod apud Deum majus meritum in regno vitae perpetuae
profuturum, sed propter praesentem prodesse
necessitatem, hoc est, ne homo conjugales patiatur
molestias, disputabat. Cito tamen ista haeresis oppressa
et exstincta est, nec usque ad deceptionem
aliquorum sacerdotum potuit pervenire.</p>
        </div3>
<div3>
          <head>LXXXIII.</head>
          <p>
 Cum Eusebii historiam scrutatus essem,
cui Rufinus a se in latinam linguam translatae subsequentium
etiam temporum duos libros addidit, non
inveni aliquam haeresim, quam non legerim apud
istos, nisi quam in sexto libro ponit Eusebius, narrans
eam exstitisse in Arabia. Itaque hos haereticos, quoniam
nullum eorum ponit auctorem, Arabicos possumus
nuncupare: qui dixerunt animas cum corporibus
mori atque dissolvi, et in fine saeculi utrumque
resurgere. Sed hos disputatione Origenis praesentis et
eos alloquentis, celerrime dicit fuisse correctos <note>(Euseb.,
lib. 6, cap. 37)</note>. Jam nunc illae commemorandae
sunt haereses, quae a nobis non apud istos repertae
sunt, sed in recordationem nostram quomodocumque
venerunt.</p>
        </div3>
<div3>
          <head>LXXXIV.</head>
          <p>
 HELVIDIANI exorti ab Helvidio, ita virginitati
Mariae contradicunt, ut eam post Christum
alios etiam filios de viro suo Joseph peperisse contendant.
Sed mirum ni istos, praetermisso Helvidii
nomine, Antidicomaritas Epiphanius appellavit.</p>
        </div3>
<div3>
          <head>LXXXV.</head>
          <p>
 PATERNIANI inferiores partes humani
corporis non a Deo, sed a diabolo factas opinantur,
et omnium ex illis partibus flagitiorum licentiam tribuentes
impurissime vivunt. Hos etiam Venustianos
quidam vocant.</p>
        </div3>
<div3>
          <head>LXXXVI.</head>
          <p>
 TERTULLIANISTAE a Tertulliano, cujus
multa leguntur opuscula eloquentissime scripta,
usque ad nostrum tempus paulatim deficientes, in
extremis reliquiis durare potuerunt in urbe Carthaginensi:
me autem ibi posito ante aliquot annos,
quod etiam te meminisse arbitror, omni ex parte
consumpti sunt. Paucissimi enim qui remanserant,
in Catholicam transierunt, suamque basilicam, quae
nunc etiam notissima est, Catholicae tradiderunt. Tertullianus
ergo, sicut scripta ejus indicant, animam
dicit immortalem quidem, sed eam corpus esse contendit:
neque hanc tantum, sed ipsum etiam Deum.
Nec tamen hinc haereticus dicitur factus. Posset
enim quoquo modo putari ipsam naturam substantiamque
divinam corpus vocare; non tale corpus
<pb n="0047"/>
cujus partes aliae majores, aliae minores valeant vel
debeant cogitari, qualia sunt omnia quae proprie dicimus
corpora; quamvis de anima tale aliquid sentiat:
sed potuit, ut dixi, propterea putari corpus
Deum dicere, quia non est nihil, non est inanitas,
non est corporis vel animae qualitas, sed ubique totus,
et per locorum spatia nulla partitus, in sua tamen
natura atque substantia immutabiliter permanet.
Non ergo ideo est Tertullianus factus haereticus; sed
quia transiens ad Cataphrygas, quos ante destruxerat,
coepit etiam secundas nuptias contra apostolicam
doctrinam <note>(I Tim. IV, 3)</note> tanquam stupra damnare,
et postmodum etiam ab ipsis divisus, sua conventicula
propagavit. Dicit sane etiam ipse animas hominum
pessimas post mortem in daemones verti.</p>
        </div3>
<div3>
          <head>LXXXVII.</head>
          <p>
 Est quaedam haeresis rusticana in campo
nostro, id est, Hipponensi, vel potius fuit: paulatim
enim diminuta, in una exigua villa remanserat, in
qua quidem paucissimi, sed omnes hoc fuerunt, qui
omnes modo correcti et catholici facti sunt, nec aliquis
illius supersedit erroris. Abelonii vocabantur,
punica declinatione nominis. Hos nonnulli dicunt ex
filio Adae fuisse nominatos, qui est vocatus Abel:
unde Abelianos vel Abeloitas eos nos possumus dicere.
Non miscebantur uxoribus, et eis tamen sine
uxoribus vivere sectae ipsius dogmate non licebat.
Mas ergo et femina sub continentiae professione simul
habitantes, puerum et puellam sibi adoptabant in
ejusdem conjunctionis pacto successores suos futuros.
Morte praeventis quibusque singulis alii subrogabantur:
dum tamen duo duobus disparis sexus in illius
domus societate succederent. Utrolibet quippe parente
defuncto, uno remanenti, usque ad ejus quoque
obitum filii serviebant. Post cujus mortem etiam ipsi
puerum et puellam similiter adoptabant. Nec unquam
eis defuit unde adoptarent, generantibus circumquaque
vicinis, et filios suos inopes ad spem haereditatis
alienae libenter dantibus.</p>
        </div3>
<div3>
          <head>LXXXVIII.</head>
          <p>
 PELAGIANORUM est haeresis, hoc tempore
omnium recentissima a Pelagio monacho exorta.
Quem magistrum Coelestius sic secutus est, ut sectatores
eorum Coelestiani etiam nuncupentur. Hi Dei
gratiae, qua praedestinati sumus in adoptionem filiorum
per Jesum Christum in ipsum <note>(Ephes. I, 5)</note>,
et qua eruimur de potestate tenebrarum, ut in eum
credamus atque in regnum ipsius transferamur <note>(Coloss.
I, 13)</note>, propter quod ait, <hi>Nemo venit ad me, nisi
fuerit ei datum a Patre meo <note>(Joan. VI, 66)</note>
          </hi>, et qua
diffunditur charitas in cordibus nostris <note>(Rom. V, 5)</note>,
ut fides per dilectionem operetur <note>(Galat. V, 6)</note>, in
tantum inimici sunt, ut sine hac posse hominem
credant facere omnia divina mandata: cum si hoc
verum esset, frustra Dominus dixisse videretur, <hi>Sine me nihil potestis facere 
 <note>(Joan. XV, 5)</note>
          </hi>. Denique
<pb n="0048"/>
Pelagius a fratribus increpatus, quod nihil tribueret
adjutorio gratiae Dei ad ejus mandata facienda, correptioni
eorum hactenus cessit, ut non eam libero
arbitrio praeponeret, sed infideli calliditate supponeret,
dicens, ad hoc eam dari hominibus, ut quae
facere per liberum jubentur arbitrium, facilius possint
implere per gratiam. Dicendo utique, Ut facilius
possint, voluit credi, etiam si difficilius, tamen posse
homines sine gratia divina facere jussa divina. Illam
vero gratiam Dei, sine qua nihil boni possumus facere,
non esse dicunt nisi in libero arbitrio, quod nullis
suis praecedentibus meritis ab illo accepit nostra natura,
ad hoc tantum ipso adjuvante per suam legem
atque doctrinam, ut discamus quae facere, et quae
sperare debeamus, non autem ad hoc ut per donum
Spiritus sui, quae didicerimus esse facienda, faciamus.
Ac per hoc divinitus nobis dari scientiam confitentur,
qua ignorantia pellitur, charitatem autem dari
negant, qua pie vivitur: ut scilicet cum sit Dei donum
scientia quae sine charitate inflat, non sit Dei donum
ipsa charitas, quae ut scientia non inflet, aedificas <note>(I Cor. VIII, 1)</note>.
Destruunt etiam orationes, quas facit
Ecclesia, sive pro infidelibus et doctrinae Dei resistentibus,
ut convertantur ad Deum; sive pro fidelibus,
ut augeatur in eis fides, et perserverent in ea.
Haec quippe non ab ipso accipere, sed a se ipsis homines
habere contendunt, gratiam Dei qua liberamur
ab impietate, dicentes secundum merita nostra dari.
Quod quidem Pelagius in episcopali judicio Palaestino
damnari metuens, damnare compulsus est; sed in
posterioribus suis scriptis hoc invenitur docere. In id
etiam progrediuntur, ut dicant vitam justorum in hoc
saeculo nullum omnino habere peccatum, et ex his
Ecclesiam Christi in hac mortalitate perfici, ut sit
omnino sine macula et ruga <note>(Ephes. V, 27)</note>; quasi non
sit Christi Ecclesia, quae toto terrarum orbe clamat ad
Deum, <hi>Dimitte nobis debita nostra <note>(Matth. VI, 12)</note>
          </hi>.
Parvulos etiam negant, secundum Adam carnaliter
natos, contagium mortis antiquae prima nativitate
contrahere. Sic enim eos sine ullo peccati originalis
vinculo asserunt nasci, ut prorsus non sit quod eis
oporteat secunda nativitate dimitti: sed eos propterea
baptizari, ut regeneratione adoptati admittantur ad
regnum Dei, de bono in melius translati, non ista
renovatione ab aliquo malo obligationis veteris absoluti.
Nam etiamsi non baptizentur, promittunt eis
extra regnum quidem Dei, sed tamen aeternam et
beatam quamdam vitam suam. Ipsum quoque Adam
dicunt, etiamsi non peccasset, fuisse corpore moriturum,
neque ita mortuum merito culpae, sed conditione
naturae. Objiciuntur eis et alia nonnulla, sed
ista sunt maxime, ex quibus intelliguntur etiam illa
vel cuncta, vel pene cuncta pendere.
</p>
          <p>Ecce quam multas commemoravimus haereses, nec
tamen modum tuae postulationis implevimus. Ex quo
<pb n="0049"/>
enim <hi>christiana religio,</hi> ut verbis tuis utar, <hi>haereditatis
promissae nomen accepit,</hi> quae haereses ortae sint, quomodo
commemorare omnes potui, qui omnes nosse
non potui? Quod ideo existimo, quia nullus eorum
quorum de hac re scripta legi, omnes posuit: quandoquidem
inveni apud alium, quas apud alium non
inveni; et rursus apud istum, quas ille non posuit.
Ego autem propterea plures quam ipsi posui, quia
collegi ex omnibus, quas omnes apud singulos non
inveni, additis etiam quas ipse recolens apud ullum
illorum invenire non potui. Unde merito credo nec
me posuisse omnes; quia nec omnes qui de hac re
scripserunt, legere potui, neque hoc quemquam eorum
video fecisse quos legi. Postremo etiamsi omnes
forsitan posui, quod non puto, utrum omnes sint utique
nescio. Et ideo quod vis me loquente finiri, non
saltem potest me cognoscente comprehendi. Audivi
scripsisse de haeresibus sanctum Hieronymum, sed
ipsum ejus opusculum nec in nostra bibliotheca invenire
potuimus, nec unde possit accipi, scimus.
Quod si tu scieris, perveni ad illud, et forte habebis
melius aliquid quam hoc nostrum: quamvis nec
ipsum, licet hominem doctissimum, omnes haereses
arbitrer indagare potuisse. Et certe Abeloitas nostrae
regionis haereticos, quantum existimo, ille nescivit:
sic forte et alibi alios in obscurissimis locis reconditos,
ejus notitiam ipsa locorum suorum obscuritate
fugientes.</p>
<p>Jamvero illud quod habent tuae litterae, ut omnia
omnino dicamus, quibus haeretici a veritate dissentiunt,
etiamsi omnia scirem, facere non possem;
quanto minus possum, qui omnia scire non possum?
Sunt enim haeretici, quod fatendum est, qui singulis,
vel non multo amplius, dogmatibus oppugnant regulam
veritatis: sicut Macedoniani vel Photiniani, atque
alii quicumque ita se habent. Illi autem, ut ita
dixerim, fabulones, id est, qui fabulas vanas easdemque
longas perplexasque contexunt, tam multis falsis
dogmatibus pleni sunt, ut ipsi quoque illa numerare
non possint, aut difficillime possint. Nec ulli alieno
ulla haeresis facile sic innotescit, ut suis: unde nec
earum quas commemoravi, omnia dogmata me dixisse
vel didicisse profiteor. Quis enim non videat quantam
res ista operam, et quam multas litteras flagitet?
Nec ideo tamen parum prodest errores istos, quos
huic operi intexui, lectos cognitosque vitare. Quid
<pb n="0050"/>
enim contra ista sentiat catholica Ecclesia, quod a
me dicendum putasti, superfluo quaeritur: cum propter
hoc scire sufficiat eam contra ista sentire, nec
aliquid horum in fidem quemquam debere recipere.
Quomodo autem quae contra haec veritas habet, asserenda
ac defendenda sint, modulum operis hujus
excedit. Sed multum adjuvat cor fidele, nosse quid
credendum non sit, etiamsi disputandi facultate id
refutare non possit. Omnis itaque christianus catholicus
ista non debet credere: sed non omnis qui ista
non credit, consequenter debet se christianum catholicum
jam putare vel dicere. Possunt enim et haereses
aliae, quae in hoc opere nostro commemoratae non
sunt, vel esse vel fieri, quarum aliquam quisquis
tenuerit, christianus catholicus non erit. Quid ergo
faciat haereticum, deinceps requirendum est: ut,
cum hoc Domino adjuvante vitamus, non solum ea
quae scimus, verum etiam quae nescimus, sive quae
jam orta sunt, sive quae adhuc oriri poterunt, haeretica
venena vitemus. Hujus autem sit jam voluminis
finis, quod propterea vobis, antequam totum hoc
opus perficerem, credidi esse mittendum, ut illud
quicumque legeritis, ad id quod restat implendum,
quod tam magnum esse cernitis, me orationibus adjuvetis
.

</p>
        </div3>
      </div1>
</body>
  </text>
</TEI>
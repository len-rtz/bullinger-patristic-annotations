<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Post collationem ad Donatistas</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 43</title>
           <idno>AugHip.PoCoAdD</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>Post collationem ad Donatistas</head>

<p>Ipsos Donatianae partis laicos monet Augustinus, ne ulterius seducantur a suis episcopis, quos jam esse in Collatione apud
Carthaginem habita, propriis suis verbis ac sententiis prolatisque per eosdem ipsos documentis confutatos, Gesta commonstrant.
Horum vanas adversus Collationis ejusdem judicium calumnias diluit, scripta ab iis quaedam post Collationem
in vulgus sparsa examinans obiter et refellens.</p>
<p>
          <pb n="0651"/>CAPUT PRIMUM.--1. Quid adhuc, Donatistae,
seducimini ab episcopis vestris, quorum fallaces tenebrae
clara luce discussae sunt; quorum apparuit error,
quorum pertinacia superata est? Quid adhuc
vobis jactant vana mendacia? Quid adhuc creditis
hominibus victis? Cum vobis dicunt, judicem praemio
fuisse corruptum, quid novum faciunt? Quid
aliud omnes victi facere consuerunt, qui veritati consentire
nolunt, nisi ut de judicis iniquitate mentiantur?
Quaerite ab eis, et ad hoc primum vobis respondeant,
si possunt, quare ausi sunt venire Carthaginem,
et in unum locum nobiscum Collationis
gratia convenire. Jam ante aliquot annos conveneramus
eos publice, ut nobis conferentibus veritas appareret,
et dissensio quae nos dividit de medio tolleretur.
Sed ipsam veritatem refugientes, actis responderunt, <hi>Indignum est ut in unum conveniant filii martyrum
et progenies traditorum.</hi> 
 Quare ergo modo nobiscum
convenire voluerunt? Puto quod non facerent
<pb n="0652"/>
quod eis videbatur indignum, nisi nos cognoscerent
non esse progeniem traditorum. Aut certe ipsi vobis
respondeant, quare dixerunt, <hi>Indignum est ut in
unum conveniant filii martyrum et progenies traditorum,</hi> 
et in unum nobiscum postea convenerunt. Quae res
eos coegit facere quod indignum est? Non enim ligati
adducti sunt, sed omnino liberi convenerunt. Si dixerint,
quia jusserat Imperator: ergo tunc faciunt quod
indignum est, quando jusserit Imperator? Quid ergo
irascuntur nescio quibus traditoribus ad causam nostram
non pertinentibus? Codices enim dominicos
persecutoribus dare, utique indignum est: quod
cum fecit traditor, non habet crimen, quia jusserat
Imperator. Hoc dicimus, non secundum veritatem,
sed secundum ipsorum perversitatem. Ipsi enim dixerunt:
publica gesta proclamant, apud acta dixerunt.
Non quilibet ignotus, sed Carthaginensis episcopus
eorum Primianus hoc dixit. Primianus hoc
scriptum magistratui Carthaginis dedit, et a diacono
<pb n="0653"/>
suo dicendum apud acta mandavit: <hi>Indignum est ut
in unum conveniant filii martyrum et progenies traditorum.</hi> 
Ecce convenimus in unum; quid ad ista
respondent? Si dicunt, Non est indignum: quare
mentiti sunt, quando indignum esse dixerunt? Si dicunt,
Indignum est: quod indignum est quare fecerunt?
Uno modo se poterunt asserere, quod indignum
est non fecisse, et in illis Primiani verbis non
fuisse mentitos, si dicant, Indignum est quidem ut in
unum conveniant filii martyrum et progenies traditorum,
sed nos ideo vobiscum in unum convenimus,
quia cognovimus vos non esse progeniem traditorum.
Quod si ita est, quare nobis jam convenientes in unum,
ipsas calumnias objecerunt, nisi forte ut etiam nos
eos cognosceremus non esse filios martyrum? Martyres
enim testes dicuntur; testes autem Christi,
veri testes sunt. Isti autem falsi testes inventi sunt,
qui traditionis crimina et aliena aliis objecerunt, et
nec ipsa probare potuerunt.</p>
<p>CAPUT II.--2. Quid adhuc attenditis humana
mendacia, et divina testimonia non attenditis? Quid
adhuc victis hominibus creditis, et veritati quae nunquam
est victa non creditis? Veritas enim Dei, sicut
in ipsa etiam Collatione probavimus, perhibuit testimonium
Ecclesiae suae per multa documenta Scripturarum
sanctarum, per propheticas et evangelicas Litteras:
et locus designatus est unde Christi Ecclesia fuerat incoeptura;
et fines terrae, quo usque fuerat perventura.
Per omnes gentes futuram Ecclesiam suam Dominus dicit,
incipientem ab Jerusalem <note>(Luc. XXIV, 47)</note>. Divina
lectio recitatur, quemadmodum coeperit ab Jerusalem,
ubi primum congregatis fidelibus missus est de
coelo Spiritus sanctus <note>(Act. II)</note>. Divinae lectiones recitantur,
quemadmodum se ab Jerusalem per vicina
et longinqua diffuderit. Expressa sunt nomina locorum,
manifestata sunt nomina civitatum, in quibus
Ecclesia Christi apostolico labore fundata est. Quae
loca et civitates etiam Epistolas ab Apostolis accipere
meruerunt: quas Epistolas et ipsi in vestris congregationibus
legunt, et tamen non communicant eorum
locorum et civitatum Ecclesiis, quae ipsas Epistolas
accipere meruerunt, objicientes eis nescio quae crimina
Afrorum, quod eorum contagione perierint;
cum ipsi dixerint in hac ipsa Collatione, quam modo
Carthagini habuimus, <hi>quod nec causae causa, nec personae
persona praejudicet <note>(Collat. 3, cap. 372)</note>
          </hi>.</p>
<p>CAPUT III.--3. Tunc autem hoc dixerunt, quando
eis diximus: Concilium quod contra Caecilianum profertis,
sic non obest absenti Caeciliano, quemadmodum
concilium quod in causa Maximiani factum est,
ubi damnatus est Primianus, non obest absenti Primiano.
Protulerunt enim ibi septuaginta et quod
excurrit episcopos, qui absentem damnaverunt Caecilianum,
cum proferantur plus minus centum episcopi
<pb n="0654"/>
partis ipsorum, qui damnaverant absentem Primianum.
Quia ergo diximus eis, sic illud non obesse
Caeciliano, quemadmodum hoc non obest Primiano,
quoniam contra absentes facta sunt ambo concilia;
continuo non invenientes quae responderent, et horribiles
angustias passi, dixerunt, <hi>Nec causam causae,
nec personam praejudicare personae:</hi> quod adversus
omnes humanas calumnias in ore habet catholica Ecclesia,
nunc autem multo fortius multoque liberius,
quando id quod semper veritas tenuit, etiam inimicorum
confessio confirmavit. Quis ergo sine tristitia
perferat gravi? Quis gemitum cohibeat? Quis non in
lacrymas et in vocem doloris erumpat, qui hoc digne
consideraverit? Ecce ut ab episcopis partis Donati
damnatus Primianus non amittat episcopatum, aut
ut Primianus damnatus non inquietet partem Donati,
nec causae causa, nec personae persona praejudicat:
ut autem Caecilianus, quem absentem inimici
similiter damnaverunt, non deputetur episcopus, et
contaminet omnes christianas gentes usque ad terminos
terrae, et causae causa, et personae persona praejudicat.</p>
<p>CAPUT IV.--4. Sed voce ipsius unitatis clament
Ecclesiae Ponti, Bithyniae, Asiae, Cappadociae, caeterarumque
orientalium regionum, ad quas beatus Petrus
apostolus scribit <note>(I Petr. I, 1)</note>: O pars Donati,
non novimus quid dicatis; quare nobis non communicatis?
Si Caecilianus mali aliquid fecit, quod nobis
non probatum est nec demonstratum, tamen si mali
aliquid fecit, quare nobis praejudicat? Si nos audire non
vultis, vos ipsos audite dicentes, <hi>Nec causae causa, nec
personae persona praejudicat.</hi> An usque adeo potest
vestra perversitas, ut haec verba valeant ne vobis
praejudicet Primianus, et haec verba non valeant ut
nobis praejudicet Caecilianus? Clament etiam similiter
Ecclesiae orientales septem ad quas scribit apostolus
Joannes, Ephesi, Smyrnae, Thyatirae, Sardis,
Philadelphiae, Laodiciae, Pergami <note>(Apoc. I, 11)</note>, et dicant:
Quid vobis fecimus, fratres, qui potius Donati
quam nostrae communionis esse voluistis? Si Caecilianus
peccavit, quamvis et ipsius crimen non potuistis
ostendere, quia sicut Primianus vester, sic absens
etiam iste damnatus est: verumtamen qualiscumque
ille fuerit, nos vobis quid fecimus? Quare christiani
cum christianis pacem habere non vultis? Quare in
nobis communia Sacramenta rescinditis? Quid vobis
fecimus? Quare Primiani causa non praejudicat parti
Donati, nisi quia verum est quod dixistis, <hi>Nec causae
causa, nec personae persona praejudicat?</hi> Quare ergo
causa Caeciliani praejudicat haereditati Christi, in qua
sumus Apostolorum labore plantati? Ad unam nostrum
scribit apostolus Joannes, quod habeat pauca
nomina in Sardis, eorum qui non inquinaverunt vestimenta
sua <note>(Id. III, 4)</note>; nec tamen ab eis qui in
ipsa Ecclesia immundi fuerunt, illorum paucorum
vestimenta polluta sunt: quoniam verum est quod
dixistis, nec causam causae, nec personam praejudicare
personae. Quomodo ergo potest causa et persona
<pb n="0655"/>
Caeciliani praejudicare nobis? Aut si non praejudicat,
quare separamini a nobis? Dicant etiam Ecclesiae ad
quas Paulus apostolus scribit, Romanorum, Corinthiorum,
Philippensium, Colossensium, Thessalonicensium;
nam de Galatia et Epheso supra jam dictum
est: dicant ergo et istae, Litteras ad nos datas,
fratres, quotidie legitis, qui vultis adhuc esse de
parte Donati. In ipsis Epistolis per nomen pacis nos
Apostolus salutavit, dicens, <hi>Gratia vobis et pax a Deo
Patre et Domino Jesu Christo.</hi> Quare pacem in nostris
Epistolis legendo didicistis, et eam nobiscum tenere
noluistis? In tam longinquis terris trans mare positis
Afrum nobis objicitis Caecilianum: certe verum est
quod dixistis, <hi>Nec causae causa praejudicat, nec personae
persona.</hi> Quae est ista privata et peculiaris sanctificatio,
qua vobis licet ut Afrae parti Donati causa
non praejudicet Afri Primiani, nec personae Primiani
Carthaginensis praejudicet persona Mustitani Feliciani,
et ad nos Africana praejudicia tam longe mittantur ut
nobis praejudicet causa Caeciliani?</p>
<div3>
          <head>5.</head>
          <p>
 Dicat etiam catholica Ecclesia in ipsa Africa
constituta et per pacem atque unitatem Christi illis
omnibus communione copulata: dicat etiam ipsa,
Nec mihi Caeciliani causa praejudicat, contra quem
absentem septuaginta episcoporum est prolata sententia;
quia non praejudicat Ecclesiae quae toto orbe
diffunditur in cujus communione permaneo: aut
certe praejudicet parti Donati causa Primiani, quem
sui collegae similiter absentem numerosiore concilio
damnaverunt. Si autem ideo non praejudicat, quia
nec causa causae, nec persona personae, multo magis
servanda est ista justitia erga unitatem catholicam
Christi, si eam servari erga se postulat pars Donati.
Hoc Ecclesia catholica in Africa constituta proclamat:
O pars Donati, tu ista verba dixisti, tu ista
verba tua recognovisti, tu istis verbis etiam subscripsisti, <hi>Nec causa causae, nec persona personae praejudicat.</hi> 
Ego inter spiritus olim requiescentium recito
Caecilianum, tu adhuc vides et tecum habes in corpore
Felicianum, a quo damnatus est Primianus. In
ipsa Primiani causa Felicianum damnasti, et eum postea
sicut erat, episcopum Primiano tibique sociasti.
Si tantum valet quod nec causa causae praejudicat,
nec persona personae, ut tibi non praejudicet hodie
tecum viventis communio Feliciani; mihi quomodo
praejudicat olim defuncti memoria Caeciliani?</p>
        </div3>
<div3>
          <head>6.</head>
          <p>
 Quid ad ista respondent, qui vobis adhuc jactant
inania, et suae saluti, si non se correxerint,
nocitura mendacia? Quid adhuc dicunt nos judicem
corrupisse, ut pro nobis sententia proferretur? Numquid
et tanti apud vos meriti episcopum praeclarissimum
defensorem corrupimus, ut pro nobis talia loqueretur?
Hoc enim agebamus omnibus viribus,
hoc instabamus, ut Caeciliani causa atque persona,
qualiscumque ille fuerit, ad causam et personam Ecclesiae,
quam Deus suis sanctis testimoniis roboravit,
non pertinere ostenderetur. Hoc agebamus etiam
similitudinibus evangelicis, ut causa et persona zizaniorum
<pb n="0656"/>
non praejudicaret causae et personae tritici,
quamvis in eodem agro eadem pluvia simul crescerent
usque ad messem, quando separari oporteret:
ut causa et persona paleae non praejudicaret personae
frumenti, quamvis in eadem area simul triturarentur,
donec novissima ventilatione separarentur: ut causa
et persona haedorum non praejudicaret causae et personae
ovium, quamvis communibus pascuis utraque
pecora permixta serventur, donec a pastore summo,
in judicio novissimo, alii ad sinistram, alii ad dexteram
segregentur: ut causa et persona piscium malorum
non praejudicaret causae et personae piscium
bonorum, quamvis intra eadem retia tenerentur in
extremo littore separandi, hoc est, in fine maris,
quod significat finem saeculi <note>(Matth. III, XIII et XXV)</note>.
Quibus parabolis et figuris Ecclesia praenuntiata est
usque ad finem saeculi bonos et malos simul habitura,
ita ut mali bonis obesse non possint, cum vel
ignorantur, vel pro pace et tranquillitate Ecclesiae
tolerantur, si eos prodi aut accusari non oportuerit,
aut aliis bonis non potuerint demonstrari: ita sane
ut nec emendationis vigilantia quiescat, corripiendo,
degradando, excommunicando, caeterisque coercitionibus
licitis atque concessis, quae salva unitatis pace
in Ecclesia quotidie fiunt secundum praeceptum apostolicum
charitate servata, qui dixit, <hi>Si quis autem
non obaudit verbo nostro per epistolam, hunc notate;
et nolite commisceri cum eo, ut erubescat; et non ut
inimicum existimetis, sed corripite ut fratrem <note>(II Thess.
III, 14, 15)</note>
          </hi>. Sic enim et disciplina servat patientiam,
et patientia temperat disciplinam; et utrumque refertur
ad charitatem, ne forte aut indisciplinata patientia
foveat iniquitatem, aut impatiens disciplina dissipet
unitatem.
</p>
          <p>CAPUT V.--7. Ista cum fiunt a bonis, non inquinantur
a malis; quia nec eorum peccatis consentiendo
communicant, et ab eis, et si non corporali segregatione,
tamen spirituali vitae dissimilitudine et
morum diversitate discedunt, eo modo obedientes
praecepto dominico quo ait, <hi>Discedite inde, et immundum
ne tetigeritis <note>(Isai. LII, 11)</note>
            </hi>. Nam qui hoc non
spiritualiter observandum putant, arrogantia vanitatis
in illud incidunt quod per eumdem prophetam
Dominus detestatur dicens, <hi>Qui dicunt, noli me tangere,
quoniam mundus sum, hic fumus indignationis
meae <note>(Id. LXV, 5)</note>
            </hi>. Hoc episcopi vestri faciendum putaverunt,
quando utrisque nostrum a judice oblato
consessu, nobiscum sedere noluerunt, dicentes scriptum
sibi esse, ne cum talibus sedeant, illud utique
non spiritualiter, sed carnaliter intelligentes quod
in Psalmo positum est, <hi>Et cum impiis non sedebo:</hi> et
tamen fecerunt quod in eodem ipso loco Psalmi pariter
prohibetur. Nam ibi dicit Propheta, <hi>Et cum iniqua
gerentibus non introibo <note>(Psal. XXV, 5, 4)</note>
            </hi>. Si ergo
quia nos iniquos vel noverant vel putabant, ideo nobiscum
sedere noluerunt; quare, quod similiter prohibetur,
nobiscum introierunt, ex parte sancti, ex
<pb n="0657"/>
parte polluti: nisi quia Scripturas sanctas non intelligendo
et carnaliter sapiendo ipsam unitatem dissipaverunt?</p>
        </div3>
<div3>
          <head>8.</head>
          <p>
 Non itaque polluunt mali bonos in eodem agro,
in eadem area, in eisdem pascuis, in eisdem retibus
constituti; quia non eis communicant boni, sed altari
et Sacramentis Dei. Communicant autem malis,
qui consentiunt factis malorum. Scriptum est enim: <hi>Non solum qui faciunt ea, verum etiam qui consentiunt
facientibus 
 <note>(Rom. I, 32)</note>
          </hi>.
</p>
          <p>CAPUT VI.--Cum vero mali pacis conservandae
necessitate tolerantur, non iniquitatis communicandae
societate appetuntur, ut cum zizaniis triticum suavem
pluviam pariter bibat, servet tamen ubertatem,
suam, nec convertatur in zizaniorum sterilitatem, sed
utrumque simul usque ad messem crescat, ne forte
cum colliguntur zizania, eradicetur simul et triticum,
nullam cum bonis habent mali participationem salutis
vel perditionis. <hi>Quae enim participatio justitiae cum
iniquitate?</hi> Nullam cum bonis habent mali societatem
regni, aut ignis aeterni. <hi>Quae</hi> enim <hi>societas luci ad tenebras?</hi> 
Non habent mali cum bonis consonantiam
vitae ac voluntatis. <hi>Quae</hi> enim <hi>consonantia Christi ad
Belial?</hi> Non habent boni cum malis partem, nec in
poena criminis nec in praemio pietatis. <hi>Quae</hi> enim <hi>pars
fideli cum infideli <note>(II Cor. VI, 14, 15)</note>
            </hi>? Et cum intra
eadem retia donec ad littus perveniant, pariter divina
Sacramenta percipiunt, isti sociantur, illi dissociantur;
isti consonant, illi dissonant; isti habent partem
cum misericordia, illi cum judicio: quoniam misericordiam
et judicium cantat Ecclesia Domino <note>(Psal.
C, 1)</note>: et qui manducat indigne, judicium non alteri,
sed sibi manducat <note>(I Cor. XI, 29)</note>. De ipso quippe
pane, et de ipsa dominica manu et Judas partem, et
Petrus accepit: et tamen quae societas, quae consonantia,
quae pars Petro cum Juda? Quoniam nec
causa causae praejudicat, nec persona personae.</p>
        </div3>
<div3>
          <head>9.</head>
          <p>
 Sive ergo exeant, de quibus scriptum est, <hi>Ex
nobis exierunt, sed non erant ex nobis <note>(I Joan. II, 19)</note>
          </hi>:
sive intus esse videantur, de quibus beatus Cyprianus
apertissime loquitur, dicens, <hi>Nam etsi videntur
in Ecclesia esse zizania, non tamen impediri debet aut
fides aut charitas nostra; ut quoniam zizania esse in
Ecclesia cernimus, ipsi de Ecclesia recedamus <note>(Epist.
ad Maximum)</note>.</hi> Quibus verbis episcopi vestri nihil
omnino ausi sunt respondere, quamvis diu frustra
contenderint, quod <hi>non in Ecclesia praedicta sint futura
zizania, quia dixit Dominus,</hi>  « <hi>Ager est hic mundus</hi> » <note>(Matth. XIII, 38)</note>;
 <hi>nec dixit, Ager est Ecclesia.</hi> 
Nos autem mundum pro Ecclesiae significatione positum
dicebamus, sicut etiam Cyprianus intellexit,
quia per totum mundum futura praefigurabatur Ecclesia.
Unde illi dicebant, <hi>mundum semper in malam
significationem positum;</hi> et testimonia de Scripturis
debant, quia scriptum est, <hi>Si quis dilexerit mundum,
non est charitas Patris in illo <note>(I Joan. II, 15)</note>
          </hi>: et caetera
talia. Nos vero non solum in malam, sed etiam
in bonam significationem mundum in Scripturis positum
respondebamus, ut commemorabamus inter alia
<pb n="0658"/>
etiam illud quod scriptum est, <hi>Deus erat in Christo
mundum reconcilians sibi <note>(II Cor. V, 19)</note>
          </hi>: qui utique
non sibi reconciliat nisi Ecclesiam.
</p>
          <p>CAPUT VII.--Sive ergo exeant mali, sive intus
vel ignorentur, vel videantur, hoc agit misericordia
et justitia Dei, ut sibi ad mala non consentientibus
bonis mali non obsint, sed utrique propriam sarcinam
portent: ut nec filius accipiat peccata patris,
nisi eum fuerit in malis imitatus; sed anima quae peccaverit,
ipsa moriatur <note>(Ezech. XVIII, 4)</note>. Cum ergo
quisque malis consentit ad malum, jam unam causam
habet cum eis, et totius societatis malorum fit una
persona: ac per hoc cum simul pereunt simulque
damnantur, causa sua et persona sua cuique praejudicat,
non aliena. Cum vero boni et mali idem verbum
Dei simul audiunt, et simul Dei Sacramenta percipiunt,
et tamen dissimiles habent actuum suorum
causas, et dissimiles gerunt voluntatis diversitate
personas, eumdem cibum sanctum aliis manducantibus
digne, aliis indigne, nec causa causae praejudicat,
nec persona personae.</p>
        </div3>
<div3>
          <head>10.</head>
          <p>
 Ac per hoc quaecumque testimonia divinarum
Scripturarum episcopi vestri commemorare potuerunt,
quibus ab omni malorum hominum permixtione
pura praenuntiabatur Ecclesia, non qualis nunc est
illis testimoniis praenuntiabatur, sed qualis post istam
mortalitatem in vita aeterna futura est. Et quaecumque
testimonia Scripturarum posuerunt de filiis, quos
merito parentum imitando malitiam, unam cum eis
causam habere voluerunt: quod non intelligentes divina
testimonia secum pugnare cogebant, nec utrasque
voces Dei pro diversitate temporum, causarum,
personarumque distinguentes in concordiam redigebant,
sed sicut contra nos ipsi, ita etiam volebant
inter se ipsa divina documenta pugnare. Nec mirum
si pacem Scripturae Dei non intelligebant, qui pacem
cum ejus Ecclesia non habebant.
</p>
          <p>CAPUT VIII.--11. Nos autem utraque accipientes
testimonia, demonstrabamus utrorumque concordiam.
Nam et illud accipiebamus, quod in suis litteris
commemoraverunt Ecclesiae dictum esse, <hi>Nec adjiciet
ultra per te transire incircumcisus et immundus <note>(Isai.
LII, 1)</note>
            </hi>; et illud quod scriptum est, <hi>Sinite utraque
crescere usque ad messem <note>(Matth. XIII, 30)</note>
            </hi>: sed hoc
esse in agro, illud futurum in horreo. Denique et ipsi
qui diu contenderunt, dicentes, <hi>zizania quae cum tritico
simul crescere usque ad messem permissa sunt, non
in Ecclesia, sed in mundo esse,</hi> contra intellectum martyris
Cypriani, qui dixit, <hi>Et si videntur in Ecclesia esse
zizania, non tamen impediri debet aut fides, aut charitas
nostra; ut quoniam zizania esse in Ecclesia cernimus,
ipsi de Ecclesia recedamus.</hi> Et nolentes consentire
mundi nomine Ecclesiam posse significari, contra
verba Apostoli qui dixit, <hi>Deus erat in Christo mundum
reconcilians sibi;</hi> et contra ipsius verba Domini
qui dixit, <hi>Non venit Filius hominis ut judicet mundum,
sed ut salvetur mundus per ipsum <note>(Joan. III, 17)</note>
            </hi>: neque
enim reconciliari Deo et salvari per ipsum mundus
potest, nisi mundi nomine intelligatur Ecclesia,
<pb n="0659"/>
quae sola per eum Deo reconciliata salvatur: tamen
in illa similutudine quam ex Evangelio commemoravimus,
quod et boni et mali pisces, quousque in littore,
hoc est, in fine saeculi separentur, intra eadem
permixti retia continentur <note>(Matth. XIII, 47-50)</note>, victi
evidentia veritatis malos in Ecclesia usque in finem
saeculi permixtos esse confessi sunt; sed eos occultos
esse dixerunt, quoniam sic a sacerdotibus ignorantur,
quemadmodum pisces intra retia cum adhuc in mari
sunt, a piscatoribus intra retia non videntur. Quomodo
ergo testimonium propheticum, quod in sua
responsione posuerunt, quod Ecclesiae dictum est, <hi>Non adjiciet ultra per te transire incircumcisus et immundus,</hi> 
ad hoc tempus pertinere intelligitur, quando
Ecclesia retibus comparata est, quibus in mari adhuc
positis pisces malos bonis permixtos vel occultos esse
confessi sunt? Unde manifestum est nonnisi in futuro
saeculo post judicium nullum incircumcisum et immundum
per Ecclesiam transiturum. O violentia veritatis,
quae suos, non in carne, sed in corde torquet
inimicos, ut eam confiteantur inviti?</p>
<p>CAPUT IX.--12. Ecce manifestatum est quod
dicebatur a nobis, distinguenda esse tempora Ecclesiae:
non eam nunc esse talem, qualis post resurrectionem
futura est: nunc malos habere permixtos,
tunc omnino non habituram: ad illam ejus puritatem,
non ad hujus temporis permixtionem illa divina
testimonia pertinere, quibus eam Deus praedixit ab
omni malorum permixtione penitus alienam. Ecce
etiam ipsi veritate evangelica non aliud coacti sunt
confiteri, qui malos occultos nunc ei permixtos esse
dixerunt. Ecce nunc transit per illam, licet occultus,
immundus: non est ergo tempus quod praedictum
est, dicente Propheta, <hi>Non adjiciet ultra per te
transire incircumcisus et immundus:</hi> nunc ergo transeunt
vel occulti. Nam et hoc ipsum quod ait, <hi>Non
adjiciet ultra,</hi> ostendit eos prius solere transire, sed
ultra non transituros. Et a nobis invidiose requirebant,
quomodo potuerit in Ecclesia Christi diabolus
seminare zizania, cum ipsi faterentur in Ecclesia malos
saltem occultos esse permixtos, nec vellent attendere
a diabolo utique seminatos.</p>
<p>CAPUT X.--13. Hoc ipsum etiam quod sibi
acutum invenisse videbantur, contra se potius proferebant.
Si enim Dominus propterea retibus bonos et
malos pisces pariter congregantibus Ecclesiam comparavit;
quia malos in Ecclesia non manifestos, sed
latentes intelligi voluit, quos ita nesciunt sacerdotes,
quemadmodum sub fluctibus quid ceperint retia nesciunt
piscatores: propterea ergo et areae comparata
est, ut etiam manifesti mali bonis in ea permixti
praenuntiarentur futuri. Neque enim palea quae in
area est permixta frumentis, etiam ipsa sub fluctibus
latet, quae sic omnium oculis est conspicua, ut potius
occulta sint in ea frumenta, cum sit ipsa manifesta.
De hac autem areae similitudine, quia et ipsam inter
caeteras ex Evangelio posueramus, nihil in litteris suis
contra nos scribere potuerunt, nisi Jeremiam prophetam
dixisse, <hi>Quid paleis ad triticum <note>(Jerem. XXIII, 28)</note>
            </hi>?
<pb n="0660"/>
Quod ideo dixit, quia similia non sunt, non quia permixta
esse non possunt; quia in horreo non simul
erunt, non quia in area pariter non triturantur. Quanquam
Jeremias cum hoc diceret, non agebat de populo
Dei, sed de somniis hominum et visionibus
Prophetarum: quia haec duo nulla similitudine comparanda
sunt, sicut plenitudini tritici inanitas paleae
non potest comparari.</p>
        </div3>
<div3>
          <head>14.</head>
          <p>
 Tentaverunt sane episcopi vestri negare scriptum
in Evangelio, quod areae sit Ecclesia comparata:
sed mox evangelicorum verborum commemoratione
convicti ad id se converterunt, ut etiam ibi dicerent
occultos malos significatos, non manifestos, de quibus
scriptum est, <hi>Veniet ferens ventilabrum in manu sua,
et mundabit aream suam; frumenta recondet in horreo,
paleas autem comburet igni inexstinguibili <note>(Matth. III,
12)</note>
          </hi>. Vos itaque judicate, aperite oculos, aures intendite
veritati: si propterea, sicut ipsi dixerunt, Dominus
Ecclesiam retibus comparavit, quia non manifestos,
sed latentes in ea malos intelligi voluit, quos ita
non vident sacerdotes, quemadmodum pisces intra
retia sub fluctibus non vident piscatores; numquid et
area sub aqua vel sub terra trituratur? aut certe nocturnis
horis, non in sole conteritur, aut in ea rusticus
caecus operatur? Quanto ergo melius se ipsos
corrigunt, quam Evangelia sancta pervertunt, et ad
vanum suae mentis errorem eloquia dominica detorquere
conantur! Aut enim et illa piscium similitudo
non propter occultos, sed tantum propter mixtos in
Ecclesia malos a Domino posita est: aut certe singulis
rebus propriae similitudines datae sunt, de piscibus
propter occultos, de area propter manifestos malos;
quod sicut illi ante littus, sic isti ante ventilabrum
bonis in Ecclesia misceantur. Ipsi enim nos admonent,
ut in area paleam manifestos in Ecclesia malos intelligamus,
qui pisces reprobos intra natantia retia propter
occultos malos intelligi volunt, quia sicut illos
nesciunt piscatores, sic istos nesciunt sacerdotes. Cur
enim non dicamus, Sic ergo et palea manifesti sunt
mali, quia in aperto eam vident trituratores? Sed sicut
illi non possunt ante littoris exitum separari; sic nec
illa potest ante finem debitum ventilari. Custodit autem
Deus innocentiam sanctorum et fidelium suorum,
sicut piscium bonorum, sicut pinguium frumentorum,
ut intra ista retia non eis noceant permixta genera
reprobanda, et in ista area non eis noceat permixta
palea ventilanda: quia, sicut ipsi dixerunt, relegerunt,
subscripserunt, <hi>Nec causae causa, nec personae poterit
praejudicare persona.</hi> 
</p>
          <p>CAPUT XI.--15. Haec verba se negarent forte
dixisse, nisi sua possent subscriptione convinci. Ecce
quam diligenter actum est pro salute vestra, ut verbis
nostris subscriberemus: quod fieri omnino nolebant,
et ut facerent tandem aliquando pudore compulssunt.
Nam exstant verba eorum, ubi hoc facere recusarunt:
et rursus alia verba, ubi hoc facere consenserunt,
quod primo negaverant. Omnia scripta sunt,
omnibus subscriptum est. Ideo non videbantur nolle
subscribere, ut negare se possint dixisse quod dixerant,
<pb n="0661"/>
et de gestis corruptis judici calumniari. Quod
modo quia non possunt, dicunt ipsum esse corruptum:
qui ut contra illos judicaret, non nisi ipsi fecerunt,
qui contra se ipsos pro nobis tanta dixerunt; quae ut
negare non possent, etiamsi coacti et inviti, suis tamen
prosecutionibus subscripserunt. Ideo ergo nolebant
subscribere, ut liceret eis per calumniam corruptorum
gestorum negare quod dixerant: et ideo
postea instante judice consenserunt, quia sentiebant
omnibus apparere, nihil se aliud indicare nolendo
subscribere, nisi se verba sua ne sibi legerentur timere.
Meluerunt enim prosecutiones suas quibuscumque
nebulis postea defendere, quam eas tam cito
damnare.</p>
<p>CAPUT XII.--16. Sed videte, rogamus vos, quemadmodum
ipsa sua defensione se pejus implicent, et
agant causam nostram, et omnino perimant suam.
Nam post Collationem, posteaquam victi appellare
voluerunt, objecta sunt eis haec verba: et ea conantur
pejore sua implicatione defendere, quando ab eis
quid egerint quaeritis. Ita enim vos putant cor non
habere, ut non intelligatis eos omni modo esse superatos;
quando vobis ea dicunt, quae omnino non dicerent,
si aliquid utile quod dicerent, invenirent.
Quis enim ferat victos homines conqueri, quod nocte
contra eos est prolata sententia: quasi non saepe judices
audiendi necessitas teneat, ut usque ad multam
partem noctis sedere cogantur? Aut ideo non est verum
quod dicitur, quia per noctem dicitur? Nec audiunt
Scripturam clamantem, <hi>Per diem mandavit Dominus
misericordiam suam, et nocte declaravit <note>(Psal.
XLI, 9)</note>
            </hi>; et iterum, <hi>Ad annuntiandam mane misericordiam
tuam, et veritatem tuam per noctem <note>(Psal. XCI,
3)</note>
            </hi>. Aut quod dixerunt, nocte venisse ad Dominum
tenendum persecutores, non attendentes quoniam
ipsis nocturnis horis etiam Dominus veritatem suis
discipulis praedicavit; nec advertere voluerunt, quod
scriptum est, apostolum Paulum usque ad medium
noctis produxisse sermonem <note>(Act. XX, 7)</note>. Si haberent
verum quod dicerent, nox eos impedire non
posset. Sed sane tenebrosissimam noctem in suis
mentibus patiebantur, quando contra se ipsos tanta
proferebant, nec ad veritatis lucem perversum animum
corrigebant. Et adhuc utique dies erat, quando
nobis forensi more de tempore praescribebant, dicentes
causam lapsam esse, et agi jam omnino non
posse: nec intelligentes nihil se hominibus ostendisse,
nisi quantum timuerint ne ageretur, ubi eorum perversitas
et catholica veritas monstraretur.</p>
<p>CAPUT XIII.--17. Adhuc dies erat, quando volentes
destruere judicium Romani episcopi Melchiadis,
quo purgatus et absolutus est Caecilianus, etiam
ipsum Melchiadem traditorem fuisse dixerunt. Cujus
criminationis cum ab eis esset exacta probatio, gesta
prolixissima recitarunt, ubi Melchiadis nomen, quod
aliquid tradiderit, non fuit. Et recitaverunt etiam alia
gesta, ubi legebatur Melchiadem misisse diaconos cum
<pb n="0662"/>
litteris Maxentii imperatoris et praefecti praetorio ad
praefectum urbis, ut reciperent loca quae fuerant a
Christianis tempore persecutionis ablata. Ubi cum
Melchiadis crimen nullum penitus appareret, dixerunt
superioribus traditionis gestis traditorem Stratonem
fuisse recitatum, quod vocabatur unus etiam ex
diaconis, quos ad recipienda loca miserat Melchiades,
eumdem ipsum esse contendentes et non ostendentes.
Neque enim Stratonem qui tradiderat, saltem diaconum
fuisse monstrabant. Quod etiam si esset, respondimus
eis, ante parvum tempus in eodem clero Ecclesiae
Romanae duos Petros diaconos fuisse. Ita mente
caeci, tenebrosas calumnias innectebant, addentes
etiam manifestissimam falsitatem, quod non solum
nomen, sed etiam loca et regiones et personae convenirent,
quibus non alius, sed ipse esse Straton ostenderetur:
cum in illis gestis omnino nihil conveniens,
praeter similitudinem nominis, legeretur; qua plena
est consuetudo generis humani, ut non solum duo,
sed etiam plures homines uno nomine vocitentur.
Nam ipsi quoque Donatum suum Carthaginensem, ne
in judicio Melchiadis ipse putaretur esse damnatus,
quem multi pro magno habent, a Donato Casensi
distinguendum esse clamaverunt, quia Donatus Carthaginensis
contra Caecilianum missus fuerat ad Melchiadis
episcopale judicium: tam crassam noctem in
corde gestantes, ut Donatum infamari nollent similitudine
nominis sui, et Melchiadem maculari vellent
similitudine nominis alieni. Nunc autem Stratoni
etiam Cassiani nomen addere dicuntur, quod in Collatione
tacuerunt, quasi Straton solus cognominalem
habere potuisset, et Cassianus non potuerit. Nec attendere
potuerunt interna sua nocte impediti, non
solum duos Joannes, unum Baptistam, alterum Evangelistam,
sed etiam duos Simones, unum Petrum,
alterum Magum: in ipso denique tam parvo numero
Apostolorum, non solum duos Jacobos, unum Alphaei,
alterum Zebedaei; sed etiam duos Judas, unum
sanctum, alterum diabolum; cui tamen Judae apostolo
sancto quisquis similiter mente caecus de crimine
Judae traditoris calumniaretur, non nisi istos imitaretur.
Non enim mirum est, si tales istos calumniatores
post tam longum tempus patitur existimatio Melchiadis
de duobus Cassianis, vel de duobus Stratonibus,
quales evangelica veritas patitur de duobus Herodibus.
Nam quia non est expressum quis Herodes pro
Christo occisis infantibus continuo mortuus fuerit, et
quis Herodes cum Pilato Dominum persecutus sit;
putantes unum fuisse, objiciunt Evangelio crimen
falsitatis: sicut isti putantes unum fuisse Stratonem
vel Cassianum, objiciunt Melchiadi maculam traditionis.
Et tamen illi tolerabilius errant, quia non solum
nomen, verum etiam dignitas consonat, uterque enim
legitur rex Herodes: isti autem dignitatem consonare
mentiti sunt, quia utrosque fuisse diaconos nullo modo
legere potuerunt.</p>
<p>
            <pb n="0663"/>CAPUT XIV.--18. Adhuc dies erat, quando Cirtense
concilium, si tamen concilium dicendum est,
in quo vix undecim vel duodecim episcopi fuerunt;
unde recitavimus traditores fuisse quosdam, qui cum
Secundo Tigisitano contra Caecilianum sententias protulerunt,
falsum volentes ostendere, dixerunt persecutionis
tempore non potuisse in aliquam domum illos
undecim vel duodecim episcopos congregari: et ut
probarent tempus fuisse persecutionis, protulerunt
martyrum gesta, ut diebus et consulibus consideratis,
quod tempus fuerit, appareret. Quae martyrum
gesta, contra se ipsos protulisse convicti sunt. In eis
quippe gestis manifestatum est illo tempore persecutionis
christianas plebes solitas congregari. Unde constitit
non esse incredibile, quod etiam illi episcopi in
privatam domum similiter convenisse legebantur, ut
plebi quae poterat, sicut gestis martyrum continebatur,
etiam persecutionis tempore congregari, occulte
ordinaretur episcopus, qui posset sibi etiam ipse occulte
clericos ordinare in tanta necessitate, ubi anterior
episcopus cum clero lapsus, per epistolam ipsius
Secundi, quae ab istis allegata est, monstrabatur. Ex
his martyrum gestis quae ipsi proferebant, admoniti
sumus et in alia gesta martyrum intendere; et invenimus,
et diximus, fervente tempore persecutionis,
et privatam domum, quod illi fieri potuisse negaverant,
congregationi Christianorum fuisse concessam,
et in carcere fuisse martyres baptizatos: ut viderent
quam non esset incredibile tempore persecutionis in
privatam domum paucos episcopos congregari, quando
et in ipso carcere celebrabantur Sacramenta Christi,
in quo inclusi homines tenebantur pro fide Christi.
Quantum nos ergo adjuverint gesta martyrum proferendo,
quis non videat, qui non similem noctem
habet in corde, qualem illi habebant, qui hoc non
videbant?</p>
<p>CAPUT XV.--19. Qui etiam hinc gestis ipsis Cirtensibus
calumniabantur, quia ibi dies et consules
legebantur; et exigebant a nobis, ut aliqua ecclesiastica
concilia proferremus, ubi dies recitarentur, et
consules. Ipsi enim Carthaginense concilium factum
sine die et consule proferebant. Dicebant enim etiam
concilium Cypriani consules non habere: ubi tamen
legitur dies; in illo autem ipsorum Carthaginensi nec
dies. Nos autem, quod in manibus erat, Romanum
concilium Melchiadis, sicut illud Cirtense, et diem
habere demonstrabamus et consules. Neque enim tunc
ad horam antiqua archiva ecclesiastica discutienda
nobis fuerunt, unde ista consuetudo etiam veterum
fuisse doceretur. Nec tamen inanes eis etiam nos calumnias
movere voluimus, quare in Cypriani concilio
dies inveniretur, in ipsorum autem non inveniretur:
quia illi vanas moras volebant innectere, quas nos
conabamur avertere. Nam etiam hoc exigebant, ut
de Scripturis sanctis ostenderemus alicubi dies et consules
esse conscriptos: quasi episcoporum concilia
Scripturis canonicis aliquando fuerint comparata;
aut possent etiam ipsi de Scripturis sanctis proferre
concilium, ubi Apostoli judices sederint, et accusatum
<pb n="0664"/>
aliquem vel damnaverint, vel absolverint. Et
tamen respondimus eis, etiam Prophetas libros suos
praenotatis et definitis commendasse temporibus, quo
anno, cujus regis, quoto mense anni, quoto die
mensis factum super eos fuerit verbum Domini: ut
ostenderemus quam inaniter et calumniose de diebus
et consulibus episcopalium conciliorum quaestiones
vanissimas excitarent. Fieri enim potest, ut in codicibus
sit ista varietas, dum alii etiam dies et consules
diligentia majore describunt, alii tanquam superfluum
praetermittunt. Sicut etiam codex de quo primum
legimus judicium Constantini, quo inter partes
Caecilianum innocentem, illos autem calumniosissimos
pronuntiavit, diem et consulem non habebat;
alius autem quem contra eorum calumnias postea protulimus,
habebat. Quia etiam illic invidiosissime proclamaverant,
quod imperatoris litteras sine die et
consule recitavimus: et tamen etiam ipsi alias ejusdem
imperatoris litteras in causa Felicis ordinatoris
Caeciliani, quas mirabili caecitate contra se ipsos protulerunt,
sine die et consule recitarunt: nec eis inde
aliquid objecimus, ne similiter ut ipsi, tempora necessaria
superfluis verbis occuparemus. Haec autem
modo dicimus, ut vos saltem oculos aperiatis, et tenebrosa
nocte careatis, quam vestri episcopi corde
gestabant, qui nocturnam sententiam cognitioni judicis
objecerunt, et ipsi per diem interioribus tenebris
involuti mirabili caecitate contra se ipsos tanta
dixerunt.</p>
<p>CAPUT XVI.--20. Leguntur actis apud Carthaginis
magistratum expressa verba Primiani, ubi dicit, <hi>quod parentes eorum nostri majores variis exsiliis vexaverunt:</hi> 
et in Collatione probare conantur, accusantibus
majoribus suis ab Imperatore Caecilianum
exsilio esse damnatum. Dicunt in litteris suis <hi>communionem
suam esse Ecclesiam veritatis, quae persecutionem
patitur, non quae facit (In Mandato Donatistarum,
infra in Appendice</hi> ): et conantur ostendere Caecilianum
damnatum judicio Imperatoris persequentibus
majoribus suis. Et hoc dicunt factum, non per Donatum
Casensem, sed per eum quem prae caeteris
praedicant Donatum Carthaginensem. Hoc enim
scriptis suis per suos modo jactare dicuntur,
ubi victi judicem accusant, quia noctem cordis ipsorum
nocturna veritas confutavit. Donatum illum,
illum, inquam, Donatum, quem dixerunt <hi>Ecclesiae
Carthaginis ornamentum et martyrialis gloriae virum,</hi> sic
commendare voluerunt, ut dicerent, <hi>quod apud imperatoris
Constantini cognitionem, ipse reum et asseruerit
et convicerit Caecilianum <note>(In Collat. part. 2, cap. 10)</note>
            </hi>.
Ille ergo vir gloriae martyrialis apud Imperatoris cognitionem
reum constituit et asseruit Caecilianum,
illamque cognitionem Caeciliani damnatio consecuta
est: illo viro gloriae martyrialis accusante et instante,
Caecilianus ab Imperatore damnatus est. Quod quidem
nos falsum esse convicimus, qui ejusdem imperatoris
litteras, quibus se inter partes audisse et judicasse
testatur, ubi Caeciliano absoluto atque purgato illorum
calumnias detestatus est, prolatas de archivo
<pb n="0665"/>
publico recitavimus. Contra quas omnino quid responderent,
nihil invenire potuerunt, et ad eas confirmandas
contra se ipsos alia protulerunt. Proinde a
majoribus eorum apud Imperatorem accusatum constitit
Caecilianum; damnatum autem non constitit,
imo etiam constitit absolutum. Sed tamen vel vos
videte quantum adjuverint causam nostram episcopi
vestri, qui de illa voluerunt etiam falsitate gloriari.
Si enim Donatus ille vir gloriae martyrialis apud Imperatoris
cognitionem reum asseruit Caecilianum, et
illo viro gloriae martyrialis accusante et instante Caecilianus
ab Imperatore damnatus est; respondeant
vobis, quando haec agebantur, quis erat martyr,
utrum Donatus qui hominem apud Imperatorem persequebatur,
an Caecilianus qui illo persequente ab
Imperatore damnabatur? Ubi est nunc illa definitiva
regula ipsorum, <hi>communionem Donati, esse Ecclesiam
veritatis quae persecutionem patitur, non quae facit?</hi> 
Ecce patitur Caecilianus, Donatus facit: quis eorum
est vir gloriae martyrialis?</p>
<p>CAPUT XVII.--21. Attendite, advertite, nolite in
errorem perniciosum adhuc usque seduci. Veritatem
quae vobis occultabatur, Deus aperire dignatus est;
falsitatem quae vobis offundebatur, Deus confutare
dignatus est: tanto ejus beneficio quare adhuc estis
ingrati? Hoc est nempe, quod vobis saepe dicebant,
unde cordis vestri oculos astuta fallacia caligabant:
et adhuc etiam convicti inde se jactant, inde nos lacerant,
quia nos facimus persecutionem, ipsi patiuntur.
Hoc eis remansit omni ex parte superatis, unde adhuc
nebulas faciant imperitis, hinc se quasi ostendentes
esse <hi>Ecclesiam veritatis, quae persecutionem patitur,
non facit.</hi> Non vos ergo adhuc fallant: hoc eis facimus,
quod majores suos, et ipsum quem praedicant
velut martyrialis gloriae virum, Caeciliano fecisse gloriantur.
Hoc egit ille apud Imperatorem, ut convictus
Caecilianus illius judicio damnaretur: hoc et nos egimus,
ut isti convicti similia paterentur. Si male fecit,
quare hoc illi Donatus faciebat? Si autem recte fecit,
quare hoc Catholica parti Donati non faciat? Imo recte
fieri nec illi dubitant, qui hoc majores suos, quos
multum laudant, fecisse gloriantur: nec nos dubitamus,
qui hoc eis esse faciendum negare non possumus,
ut sine effusione sanguinis, qui verbis non
emendantur, aliqua mitissima poena legum corripiantur
inquieti: et si forte Imperator permotus mentis
sacrilegae pertinaciam graviore supplicio statuit esse
plectendam, mitius agant judices, quibus semper
licuit lenire atque emollire sententiam. Interim
ergo quamvis non possit ostendi Caecilianum ab imperatore
Constantino esse damnatum, a vobis tamen
error ille sublatus est, quo putabatis eam esse veram
Ecclesiam quae persecutionem patitur, non quae facit:
fecit enim Donatus, passus est Caecilianus. Et si persecutionem
patitur pars Donati, patitur cum illa etiam
pars Maximiani, quam et ipsi Christi Ecclesiam non
esse confirmant. Ac per hoc et facere persecutionem
non est iniquitatis indicium, quia et boni faciunt malis,
<pb n="0666"/>
et mali bonis: et pati persecutionem non est justitiae
documentum, quia eam non soli boni pro pietate,
sed mali pro iniquitate patiuntur.</p>
        </div3>
<div3>
          <head>22.</head>
          <p>
 Restat ergo vobis errore depulso Ecclesiam
Christi videre ac tenere Catholicam, non ut in ea
eligatis quia persecutionem patitur. Cum enim dixisset
Dominus, <hi>Beati qui persecutionem patiuntur;</hi> ne
inde se jactent haeretici, addidit, <hi>propter justitiam <note>(Matth. V, 10)</note>
          </hi>.
Nam quanta mala nostris fecerint
furiosissimi clerici et Circumcelliones partis Donati,
nostis et vos. Incensae sunt ecclesiae, missi in flammas
codices sancti, incensae etiam privatae domus, rapti
homines de sedibus suis, et omnibus quae inerant
ablatis aut perditis, ipsi caesi, laniati, excaecati: nec
ab homicidio potuit temperari; quamvis sit mitius
huic luci morientem, quam istam lucem auferre
viventi. Ventum est ad homines, non ut retenti aliquo
ducerentur, sed tantum ut ista paterentur. Nec tamen
nostros ideo justificamus, quia ista perpessi sunt; sed
quia pro christiana veritate, pro Christi pace, pro
Ecclesiae unitate perpessi sunt. Illi autem sub tam
multis, sub tam severis legibus, et sub tanta Ecclesiae
catholicae, quam Dominus ei tribuit, potestate, quid
tale patiuntur? Si quando enim morte mulctantur,
aut ipsi se occidunt, aut eorum cruentae violentiae
dum resistitur occiduntur, non pro communione partis
Donati, nec pro errore sacrilegi schismatis, sed
pro apertissimis facinoribus et sceleribus suis, quae
more latronum immani furore et crudelitate committunt.
Pro parte autem Donati vix aliquid tale patiuntur,
quale Caecilianum Donato instante passum
esse dixerunt.</p>
        </div3>
<div3>
          <head>23.</head>
          <p>
 Aut ergo persecutio non omnis injusta est, aut
non est persecutio dicenda cum justa est. Quapropter,
aut persecutionem pars Donati patitur justam, aut
persecutionem non patitur, quia patitur juste. Non
autem juste passus est Caecilianus, quia innocens probatus
et absolutus est. Quod quidem illi negaverunt,
et potius ab Imperatore damnatum esse dixerunt, et
ideo majores suos maximeque Donatum, a se tanta
praedicatione laudatum, Caeciliano persecutionem fecisse
confessi sunt. Illum autem convictum atque
damnatum probare minime potuerunt: imo etiam,
quod nos dicebamus, eum esse absolutum atque purgatum,
ipsi quoque multa contra se ipsos legendo firmarunt.
Et tamen liberum arbitrium sibi ab Imperatore
concessum esse jactant. Victi atque confusi, id
sibi etiam nunc flagitabant debere concedi, quod
majores eorum Caeciliano non concedebant: quem sic
apud Imperatorem accusarunt, quem illis accusationibus
 ab Imperatore damnatum isti etiam mentiri
voluerunt. Si voluntas libera unicuique tribuenda est,
Caeciliano prius tribueretur. Si haec non homini judici
permittenda, sed Deo potius dimittenda sunt, Caecilianus
prius apud Imperatorem non accusaretur.
</p>
          <p>CAPUT XVIII.--24. Expergiscimini aliquando,
non vos tartareus obliget somnus, non in profundum
sacrilegi erroris adhuc impia consuetudo demergat:
<pb n="0667"/>
jam consonate paci, cohaerete unitati, acquiescite
charitati, cedite veritati: Ecclesiam catholicam incipientem
ab Jerusalem cognoscite usquequaque diffundi,
cui non communicat pars Donati, cui causa
non praejudicat Caeciliani. Toties enim purgatus,
toties absolutus, etiamsi non esset innocens, <hi>nec
causa causae praejudicat, nec persona personae.</hi> Haec
verba per orbem terrae universa personat Ecclesia,
clamat etiam membrum illius in Africa: Testimonium
Dei novi, negotium Caeciliani non novi: credo
innocentem a vestris majoribus insectatum, quem
lego toties absolutum: sed qualiscumque sit causa
ejus, causae meae nihil praejudicat; qualiscumque sit
persona ejus, personae meae nihil praejudicat. Vos hoc
dixistis, vos ad hoc subscripsistis: <hi>Nec causa causae
praejudicat, nec persona personae.</hi> Ecce Dominus dicit, <hi>Per omnes gentes incipientibus ab Jerusalem 
 <note>(Luc. XXIV,
47)</note>
            </hi>: divinam veritatem in una Ecclesia teneamus, et
humanas lites aliquando finiamus.</p>
<p>CAPUT XIX.--25. Numquid enim verba ista,
ubi dixerunt, <hi>nec causam causae, nec personam praejudicare
personae,</hi> ullo modo post ipsam Collationem
defendere potuerunt, ac non potius se multo perplexius
implicarunt? Sic namque in quibusdam scriptis
suis locuti sunt: <hi>Causam causae et personam non
praejudicare personae, a nobis,</hi> inquiunt, <hi>dictum esse
memoriter recensitum est: sed alloquimur nobis non
praejudicari ab iis qui a nobis vel rejecti sunt, vel damnati;
ii autem qui ex Caeciliani ordinatione descendunt,
quos de praedecessore origo numerat ad reatum, quemadmodum
non possint ordinatoris sui criminibus obligari,
cum per seriem protensus peccatorum funis quoscumque
communionis vinxerit vinculo, necesse est ut
consortes faciat esse peccati?</hi> O mira defensio! Tam
densum et arctum est ubi eis adhaeserunt pedes, ut
eos evellere conantes, frustra et manus et caput figant,
et in eodem luto haesitantes arctius involvantur.
Ex eis enim quos vel rejecisse se, vel damnasse commemorant,
hoc est, ex Maximianistis, secum habent
Felicianum, et damnatorem Primiani, et a se damnatum
in causa Primiani. Quid est quod funem tam
longum a Caeciliano usque ad haec tempora catholicae
Ecclesiae implicare contendunt, et catenam suam tam
in proximo non attendunt? Praeclara quippe illa Bagaitana
sententia de Maximiano et sociis ejus, <hi>Trahit,</hi> 
inquit, <hi>ad consortium criminis plurimos catena sacrilegii.</hi> 
Felicianus ergo ista catena trahebatur. Si illis
non praejudicat Felicianus, quare nobis Caecilianus?
An forte ubi volunt, praejudicat, ubi autem nolunt,
causae non praejudicat causa, et pro libidine ipsorum
fortior est funis antiquus, quam nova catena? Non
praejudicat Maximianus Feliciano a quo damnatus est;
non praejudicant Maximianus et Felicianus Primiano
a quibus damnatus est; non praejudicat Maximianus
eis qui dilationem acceperunt, quibus in uno schismate
sociatus est; non praejudicat Felicianus parti
Donati, a qua in eodem honore susceptus est, nec
<pb n="0668"/>
Baptismus quem in sacrilego schismate dedit, ibi destructus
est: et praejudicat Caecilianus tot christianis
gentibus, qui semel damnatus est absens, quomodo Primianus,
et ter absolutus est praesens, quomodo
non Primianus? Praejudicat nobis olim defunctus
ignotus: et istis non praejudicat vivus, a quibus legitur
paulo ante damnatus, et quibus cernitur modo
sociatus? Nobis involvitur funis Caeciliani a quibus
ignoratur: et illis non involvitur catena Feliciani
quorum in eum sententia recitatur, ubi ipsa catena
damnatur? Illis licet dicere, Suscepimus quos damnavimus
pro pace Donati, quia nec causa causae praejudicat,
nec persona personae: et nobis non licet
dicere, Propter eos quos damnastis, non deserimus
pacem Christi, quia nec causa causae praejudicat, nec
persona personae? O ferream frontem! o furoris tenebras,
nocturnam sententiam judici objicientes, et
in sui cordis nocte palpantes, offendentes, cadentes,
contra nos rabide litigantes, et pro nobis tanta dicentes!</p>
<p>CAPUT XX.--26. Insuper adhuc etiam modo
commemorare audent prophetica et apostolica testimonia,
quibus nos universaliter in illa Collatione respondimus,
ostendentes ipsos Prophetas sanctos cum
iniquis in uno templo, sub eisdem sacerdotibus, inter
eadem sacramenta versatos, nec tamen a malis fuisse
pollutos: quia noverant inter sanctum et immundum,
non sicut isti sentiunt corporaliter populum dividendo,
sed bene judicando et bene vivendo discernere.
Et hoc sine intermissione faciebant, ut in illa domo
magna, ubi erant, sicut dicit Apostolus, alia vasa in
honorem, alia in contumeliam, se ipsos a talibus morum
diversitate mundarent, et essent vasa in honorem
utilia Domino ad omne opus bonum semper parata <note>(II Tim. II, 21)</note>.
Sed bene, quod ipsi ex multis testimoniis,
quae litteris suis non intelligentes inseruerunt,
quas in Collatione protulerunt et legerunt, tanquam
praecipuum de Aggaeo propheta testimonium modo post
Collationem victi commemorarunt <hi>(Aggaei II)</hi>. In isto
ergo propheta multo evidentius quod volumus demonstramus,
quia non corporalis, sed spiritualis contactus,
qui fit per consensionem, ipse polluit homines,
quorum causam unam facit ipsa consensio.</p>
        </div3>
<div3>
          <head>27.</head>
          <p>
 Nam quando impios Dominus etiam visibili
poena perdere voluit, ipse ab eis justos admonitione
separavit. Sicut Noe cum domo sua ab eis quos diluvio
fuerat perditurus <note>(Gen. VI-VIII)</note>: sicut Loth ab eis
quos igne fuerat consumpturus <note>(Id. XIX)</note>: sicut populum
suum a synagoga Abiron, quam mox fuerat
exstincturus <note>(Num. XVI)</note>. Ideo et illum qui non habebat
vestem nuptialem, non illi qui invitaverant, sed
ipse dominus cujus erat convivium, ligari jussit et
projici. Neque enim et ipse sicut piscis sub fluctibus
erat, et sic ab invitatoribus, quomodo a piscatoribus,
videri non poterat. Proinde, ne putaretur, sicut isti
putant, quod velut unus in turba latenter subrepsisset
ignaris; continuo dominus in eodem ipso uno, quem
<pb n="0669"/>
ligatis manibus et pedibus in tenebras exteriores ex
illo convivio projici jussit, multam societatem malorum
esse intelligendam, inter quos pauciores boni in
convivio dominico vivunt, significare non distulit.
Nam posteaquam dixit, <hi>Ligate illi manus et pedes, et
projicite eum in tenebras exteriores, ibi erit fletus et stridor
dentium;</hi> continuo subjunxit, <hi>Multi enim sunt vocati,
pauci vero electi <note>(Matth. XXII, 1-14)</note>
          </hi>. Quomodo
hoc verum est, cum potius unus e multis fuisset projectus
in tenebras exteriores, nisi quia in illo uno
grande corpus figurabatur omnium malorum ante Domini
judicium convivio dominico permixtorum? A
quibus se boni corde interim ac moribus separant,
simul manducantes et bibentes corpus et sanguinem
Domini, sed cum magna distinctione: quia isti in honore
sponsi induti sunt veste nuptiali, non sua quaerentes,
sed quae Jesu Christi; illi autem non habent
vestem nuptialem, hoc est, fidissimam sponsi charitatem,
sua quaerentes, non quae Jesu Christi. Ac per
hoc, quamvis in uno eodemque convivio, isti misericordiam
manducant, illi judicium: quia ipsius convivii
canticum est, quod et supra commemoravi, <hi>Misericordiam et judicium cantabo tibi, Domine 
 <note>(Psal.
C, 1)</note>
          </hi>.</p>
        </div3>
<div3>
          <head>28.</head>
          <p>
 Nec ideo tamen dormit ecclesiastica disciplina,
ut corripiat inquietos. Neque enim a populo Dei separamus,
quos vel degradando vel excommunicando
ad humiliorem poenitendi locum redigimus. Et ubi
hoc facere pacis et tranquillitatis Ecclesiae gratia non
permittimur, non tamen ideo Ecclesiam negligimus;
sed toleramus quod nolumus, ut perveniamus quo volumus,
utentes cautela praecepti dominici, ne cum
volumus ante tempus colligere zizania, simul eradicemus
et triticum <note>(Matth. XIII)</note>. Utentes etiam
exemplo et praecepto beati Cypriani, qui collegas suos
feneratores, fraudatores, raptores, pacis contemplatione
pertulit tales <note>( <hi>Serm. de Lapsis</hi> )</note>, nec eorum
contagione factus est talis. Unde et nos si triticum
sumus, ejusdem beati martyris verba fidentissime
dicimus: quia <hi>etsi videntur in Ecclesia esse zizania,
non tamen impediri debet aut fides, aut charitas nostra;
ut quoniam zizania in Ecclesia cernimus, ipsi de Ecclesia
recedamus</hi> <note>(Epist. ad Maximum)</note>. Haec verba justissime
ac piissime dicerent majores nostri, etiamsi
Caecilianum et aliquos coepiscopos ejus malos viderent,
quos tamen ab Ecclesia separare non possent,
propter illos quibus mali demonstrari non poterant,
et eos bonos et innocentes putabant: haec verba
omnino dicerent, hoc omnino sentirent, ne cum vellent
temere zizania separare, simul et triticum eradicarent.</p>
        </div3>
<div3>
          <head>29.</head>
          <p>
 Quod ergo jussus est quidam propheta nec
panem manducare, nec aquam bibere in Samaria,
quo missus fuerat ut corriperet eos qui vaccas constituerant
adorandas more idolorum Aegyptiorum <note>(III Reg. XIII)</note>;
hoc omnino facere debuit quod praeceperat
Dominus, cui tunc eo modo illos corripere
<pb n="0670"/>
placuit, ut nihil ibi alimentorum tangeret propheta
quem miserat. Neque enim in Ecclesia non fit quotidie,
quando eos quos acrius corripimus, etiamsi
in eorum possessione sumus, nihil ibi apud eos contingimus,
ut sentiant quantum eorum peccata doleamus.
Numquid tamen ideo etiam plebis discissio
facienda est, ut sicut mollis herba indiscrete eradicentur
infirmi, qui de cordibus hominum et ignotis
factis, etiamsi nobis sint cognita, judicare non possunt?
Nam in ipsa Samaria et Elias et Elisaeus erant,
et si ipsi in solitudine, non tamen devitandorum sacramentorum
causa, sed quia persecutionem ab impiis
regibus patiebantur. Nam illic erant, non utique in
solitudine, separata, quae ipse ignorabat Elias, septem
millia virorum qui non curvaverunt genu ante Baal <note>(III Reg. XIX)</note>.
Denique inter praecipuos sanctos habitus
Samuel et graviter Saülem corripuit, et cum eo tamen
ad offerendum Domino sacrificium sine excusatione
perrexit <note>(I Reg. XV)</note>: nec peccatorum ejus contagione
pollutus est, sed omnino mundus meritorum
suorum conservatione permansit.</p>
        </div3>
<div3>
          <head>30.</head>
          <p>
 Sed istam nobis quaestionem quamvis evidenter
et in Collatione et modo soluta sit, evidentius
tamen solvat Aggaeus, cujus testimonium prae caeteris
elegerunt, ut solum adhuc pro omnibus jactent. Arguit
Dominus per Aggaeum prophetam, populum ex
Babylonia residuum, ubi captivus tenebatur, quod
domum Domini negligerent, et suas domos excolerent
; et dicit propterea se plaga sterilitatis eorum
percussisse regionem. Tunc Zorobabel Filius Salathiel,
et Jesus filius Josedech sacerdos magnus, et
omnis ille populus divinitus inspiratus operari coepit
in domo Domini Dei sui. Sic enim eadem Scriptura
dicit: <hi>Et suscitavit Dominus spiritum Zorobabel filii
Salathiel ex tribu Juda, et Spiritum Jesu filii Josedech
sacerdotis magni, et spiritum residuorum omnis populi,
et introierunt et faciebant opera in domo Domini omnipotentis
Dei sui, quarta et vicesima mensis sexti, secundo
anno sub Dario rege.</hi> Ecce et dies et mensis et
annus definitus est, quando intraverunt ad operandum
in domo Dei. Credo quod illi viri, et ille populus
operans in domo Dei non erat immundus; praesertim
quia dixerat ei Dominus, <hi>Ego vobiscum;</hi> et
suscitaverat spiritum eorum ad bene operandum in
domo sua. Denique videte quid sequitur; contexit
enim eadem Scriptura et dicit: <hi>Septimo mense, una
et vicesima mensis, locutus est Dominus in manu Aggaei
prophetae dicens ad Zorobabel filium Salathiel ex tribu
Juda, et ad Jesum filium Josedech sacerdotem magnum,
et ad omnem populum residuum, dicens, Quis ex vobis
qui vidit domum hanc in claritate illa sua pristina? Et
quomodo videtis eam modo, tanquam non sit in conspectu
vestro? Et nunc praevale, Zorobabel, dicit Dominus;
et praevale, Jesu fili Josedech sacerdos magne; et
praevalesce, omnis popule terrae, dicit Dominus omnipotens;
et spiritus meus praeest in medio vestrum. Bono
<pb n="0671"/>
animo estote, quoniam haec dicit Dominus omnipotens:
Adhuc semel, et commovebo coelum et terram, mare et
aridam, et concutiam omnes gentes, et venient omnia
electa gentium, et implebo domum hanc, dicit Dominus
omnipotens:</hi> et caetera quae addidit, etiam futura prophetans;
quae de Domini nostri Jesu Christi temporibus
rectius intelligi solent, cujus populus verissimum
et sanctissimum est templum Dei, non etiam in eis
qui permixti tolerantur, sed in eis solis qui nunc
interim a talibus bene vivendo spiritualiter separantur,
post vero etiam corporaliter separandi sunt.
Verumtamen illum populum, cui prophetia ista praenuntiata
est, et qui tunc operabatur in domo Dei,
ubi erant et illi duo, Zorobabel filius Salathiel, et
Jesus filius Josedech, quomodo sit exhortatus et
commendatus a Domino, satis in promptu est videre
in his verbis Prophetae, quae sicut dicta sunt, inseruimus.
Numquidnam ergo istum populum immundum
possumus dicere, ad quem si quis accesserit inquinabitur,
cui populo dicitur, <hi>Et nunc praevale, Zorobabel,
dicit Dominus; et praevale, Jesu fili Josedech sacerdos
magne; et praevalesce, omnis popule terrae, dicit Dominus
omnipotens; et spiritus meus praeest in medio
vestrum?</hi> Quis dementissimus dixerit istum esse populum,
ad quem si quis accesserit, iniquinabitur?</p>
        </div3>
<div3>
          <head>31.</head>
          <p>
 Nunc ergo attendite quid post illam prophetiam,
quae huic populo de Christi temporibus annuntiata
est, consequenter Scriptura contexat. <hi>Quarta
et vicesima noni mensis anno secundo sub Dario rege,
factum est verbum Domini ad Aggaeum prophetam,
dicens: Haec dicit Dominus omnipotens, Interroga
sacerdotes legem, dicens: Si sumpserit homo carnem
sanctificatam in summo vestimenti sui, et attigerit summum
vestimenti ejus panem, aut pulmentum, aut vinum,
aut omnem escam, si sanctificabitur? Et responderunt
sacerdotes et dixerunt, Non. Et dixit Aggaeus: Si tetigerit
inquinatus in anima aliquid horum, si inquinabitur?
Et responderunt sacerdotes et dixerunt, Inquinabitur.
Et respondit Aggaeus et dixit. Sic populus hic
et gens haec in conspectu meo, dicit Dominus, et sic opera manuum ipsorum; et quicumque accesserit illo,
inquinabitur, propter praesumptiones eorum matutinas
a facie laborum suorum, et odio habebatis in portis
arguentes.</hi> 
 Quis est iste populus tam immundus, ut
quisquis illo accesserit, inquinetur? Numquid ille
cui dictum est, <hi>Praevalesce, et spiritus meus in medio
vestrum?</hi> Absit ut ille sit. Duo igitur erant: unus
immundus, et alter qui ad immundum prohibetur
accedere, qui exhortabatur praevalescere, quia spiritus
Dei erat in medio eorum. Si ergo duo erant,
ostendantur et duo templa, unum quo iste, alterum
quo ille ingrediebatur: ostendantur et altaria duo,
unum in quo iste, alterum in quo ille victimas offerebat:
ostendantur et sacerdotes, hujus alii, et illius
alii, qui pro suo quisque populo separatim sacrificabant.
Si autem quisquis hoc affirmare conatur, insanit:
sic erant isti duo populi in uno populo, sub
uno sacerdote magno, unum templum intrantes;
<pb n="0672"/>
sicut erant etiam sub uno Moyse quidam Deum offendentes,
quidam Deo placentes, de quibus Apostolus
dicit, <hi>Non in omnibus illis beneplacitum est Deo <note>(I Cor.
X, 5)</note>
          </hi>. Neque enim ait, In omnibus illis non est beneplacitum
Deo, tanquam omnes displicuerint Deo;
sed ait, <hi>Non in omnibus illis beneplacitum est Deo:</hi> 
ergo in quibusdam, non in omnibus. Et omnes sub
eisdem sacerdotibus erant in uno eodemque tabernaculo,
in uno eodemque altari hostias offerebant:
et tamen distinguebantur factis, non locis; animo,
non templo; moribus, non altaribus. Sic alii ad alios
non accedebant, ne ab eis inquinarentur: hoc est,
eorum malis factis non consentiebant, ne pariter
damnarentur. Non enim et illos malos Moyses tantus
propheta nesciebat, quorum impia murmura et horrendas
amaritudines quotidie sufferebat. Sed istum
nescisse faciamus: numquid et Samuel Saülem nesciebat,
quem per os ejus aeterna sententia damnaverat
Deus? Verumtamen et ipsum et sanctum David
unum Dei tabernaculum intrantes, inter eadem sacrificia
videbat; sed distincte utique videbat, quia distinctos
videbat; et unum eorum in aeternum amabat,
alium pro tempore tolerabat. Sic et Aggaeus noverat
in uno populo duos populos unum templum intrantes,
sub uno magno sacerdote viventes; et alterum ostendebat
immundum, alterum ad immundum accedere
prohibebat: et tamen nec illos nec se ipsum ab
eodem templo et ab eisdem altaribus separabat. Ergo
spiritualem prohibebat accessum consensionemque
factorum: quod et ipsa verba clamant, si aures adsint,
quas animositas furiosa non claudat aut strepitus
variae contentionis impediat. Ait enim Propheta, <hi>Omnis qui accesserit illo, inquinabitur.</hi> 
 Vitium notavit
quo accedi prohibuit, non homines ab hominibus
corporali disjunctione seclusit. Acceditur autem ad
vitium corruptionis, vitio consensionis.</p>
        </div3>
<div3>
          <head>32.</head>
          <p>
 Ac ne quisquam diceret, illum populum, cui
primo dictum est, <hi>Praevalesce,</hi> quoniam <hi>spiritus meus
praeest in medio vestrum;</hi> paucis interpositis diebus
in deterius commutatum, ut audire mereretur, <hi>Sic
populus iste et gens ista, omnis qui accesserit illo, inquinabitur;</hi> 
dies enim ferme nonaginta computantur
inter verba illa quae bona in populum, dicta sunt, et
ista quibus ejus immunditia vitanda praecipitur: ne
quis ergo hoc putaret, bonum illum populum quamvis
hoc parvo temporis intervallo tam pessimum
effectum, videte quid sequitur, attendite quid dicatur
eo ipso die, hoc est vicesima et quarta noni mensis,
quo die dictum est, <hi>Sic populus iste et gens ista,
omnis qui accesserit illo, inquinabitur.</hi> Cum enim hoc
dixisset, et mala eorum commemorasset, quorum
merito demonstrarentur immundi, addens etiam et
dicens, <hi>Odio habebatis in portis arguentes:</hi> continuo
subjunxit, <hi>Et nunc ponite in cordibus vestris a die hoc
et supra, priusquam poneretur lapis super lapidem in
templo Domini; qui eratis cum mittebatis in capsella
viginti sata hordei, et fiebant decem sata, et intrabatis
in torcular exhaurire quinquaginta amphoras, et fiebant
viginti. Percussi vos infecunditate, et venti corruptione
<pb n="0673"/>
et grandine omnia opera vestra, et non estis conversi
ad me, dicit Dominus. Constituite igitur corda vestra
a die hoc et deinceps, a quarta et vicesima noni mensis,
et a die qua fundatum est templum Domini, ponite in
cordibus vestris, si adhuc cognoscetur in area, aut si
vitis, aut malum, aut ficus, aut malum granatum, et
ligna oleaeque non fecerunt fructum, a die hoc benedicam (Aggaei I et II)</hi>.
Ecce ipso die etiam benedici meruerunt.
Benedictio ergo haec puto quod non pertineat
ad illos, ad quorum immunditiam prohibet
accedi, sed ad illos bonos qui prohibentur accedere.
In uno ergo fuerunt et permixti et separati: permixti
quidem corporali tactu, separati autem voluntatis
abscessu. Sed more suo Scriptura loquitur, quae sic
arguit malos, tanquam omnes in eo populo mali
sint; et sic consolatur bonos, tanquam omnes ibi
tales sint. Pro nobis ergo episcopi vestri, etiam in
eo quod post Collationem victi scripsisse dicuntur,
Aggaei prophetiam posuerunt, unde nos commemorarent
evidentius probare quod dicimus, quia et in
uno populo, in uno templo, sub eisdem sacerdotibus,
inter eadem sacramenta, hominibus dissimili voluntate
viventibus et diversis moribus et discrepantibus,
nec causae causa, nec personae potest praejudicare
persona.
</p>
          <p>CAPUT XXI.--33. Illud etiam quod ex Apostoli
Epistola, scriptis suis etiam modo commemorant, ubi
ait, <hi>Nolite jugum ducere cum infidelibus: quae enim
participatio luci ad tenebras <note>(II Cor. VI, 14)</note>
            </hi>? et caetera
quae supra commemoravimus, et quomodo recte intelligerentur,
ostendimus, quid aliud agunt, nisi ut
nos commemorent quibus hoc Apostolus scripserit?
In eodem quippe ipso populo Corinthiorum quod dicimus
demonstramus; ne forte arbitrentur Prophetarum
tantummodo moris fuisse, et non ad Novi Testamenti,
sed ad Veteris consuetudinem pertinere, sic
arguere reprehensibiles, quasi omnes in eo populo
arguantur; et sic alloqui laudabiles, quasi omnes ibi
laudentur. Ecce et ad Corinthios sic Apostolus loquitur: <hi>Paulus vocatus apostolus Christi Jesu per voluntatem
Dei, et Sosthenes frater, Ecclesiae Dei quae est
Corinthi, sanctificatis in Christo Jesu, vocatis sanctis,
cum omnibus qui invocant nomen Domini nostri Jesu
Christi in omni loco ipsorum et nostro: gratia vobis et
pax a Deo Patre nostro et Domino Jesu Christo. Gratias
ago Deo meo semper pro vobis, in gratia Dei quae data
est vobis in Christo Jesu, quia in omnibus divites facti
estis in illo, in omni verbo et in omni scientia; sicut testimonium
Christi confirmatum est in vobis, ita ut nihil
vobis desit in ulla gratia.</hi> 
 Quis haec audiens credat in
Ecclesia Corinthiorum esse aliquos reprobos, quandoquidem
verba ista sic sonant, velut ad omnes directa
sit ista laudatio? Et tamen paulo post dicit, <hi>Obsecro
autem, fratres, ut idipsum dicatis omnes, et non sint in
vobis schismata.</hi> Rursus tanquam in hoc horrendo vitio
velut omnes arguens atque increpans, dicit, <hi>Divisus
<pb n="0674"/>
est Christus? Numquid Paulus crucifixus est pro
vobis? aut in nomine Pauli baptizati estis?</hi> Puto autem
eos qui in eo populo dicebant, <hi>Ego sum Christi;</hi> non
duxisse jugum cum eis qui dicebant, <hi>Ego sum Pauli,
ego autem Apollo, ego vero Cephae <note>(I Cor. I, 1-13)</note>
            </hi>: et
tamen omnes ad unum altare accedebant, et eadem
Sacramenta communicabant, qui eadem vitia non
communicabant. His enim Corinthiis etiam illud dictum
est, <hi>Qui manducat et bibit indigne, judicium sibi
manducat et bibit <note>(Id. XI, 29)</note>
            </hi>. Quid enim aliud Apostolus
nisi istos vaniloquos cogitabat, ut ei non sufficeret
dicere, <hi>judicium manducat et bibit,</hi> nisi adderet, <hi>sibi:</hi> 
 ne hoc etiam ad illos pertineret, qui pariter quidem,
sed non judicium manducabant?</p>
        </div3>
<div3>
          <head>34.</head>
          <p>
 In ipsis etiam Corinthiis ibi erant qui non credebant
resurrectionem mortuorum, quae singularis
fides est Christianorum; quod eis ita dicit Apostolus: <hi>Si autem Christus praedicatur quod resurrexit a mortuis,
quomodo dicunt quidam in vobis quia resurrectio
mortuorum non est?</hi> 
 Non dixit, In hac terra, vel in hoc
mundo; sed, <hi>in vobis,</hi> inquit. Neque enim posset de
Christi resurrectione praescribere, nisi jam utique
Christianis, quibus de ipsa resurrectione Christi dicit, <hi>Sic praedicamus, et sic credidistis 
 <note>(Id. XV, 12, 11)</note>
          </hi>.
Nunc attendamus verba illa, quibus Corinthiorum
Ecclesiam in Epistolae principio sic laudat, ut dicat, <hi>Gratias ago Deo meo semper pro vobis, in gratia Dei
quae data est vobis in Christo Jesu, quia in omnibus divites
facti estis in illo, in omni verbo et in omni scientia;
sicut testimonium Christi confirmatum est in vobis, ita
ut nihil vobis desit in ulla gratia.</hi> 
 Ecce sic erant ditati
in Christo in omni verbo et in omni scientia, ita eis
nihil deerat in ulla gratia, ut in illis essent qui resurrectionem
mortuorum adhuc usque non crederent.
Puto autem quod isti quibus nihil deerat in ulla gratia,
non ducebant jugum cum eis qui resurrecturos
mortuos non credebant. Ecce quomodo non ducunt
jugum cum infidelibus, quamvis eidem populo misceantur,
et sub eisdem sacerdotibus, eisdem Sacramentis
imbuantur.</p>
        </div3>
<div3>
          <head>35.</head>
          <p>
 Denique ipse Apostolus, ne huic infidelitati consentirent,
quorum jam fides tenebat resurrectionem
mortuorum, non eis praecepit corporalem separationem:
multi quippe erant: non sicut ille unus qui
uxorem patris sui habuit, quem liberiore correptione
et excommunicatione judicat dignum <note>(Id. V, 1-5)</note>:
longe aliter iste, aliter vitiosa curanda et sananda est
multitudo, ne forte si plebs a plebe separetur, per
schismatis nefas etiam triticum eradicetur. Eos ergo
qui jam credebant resurrectionem mortuorum, ab his
qui eam in eodem populo non credebant, non corporaliter
Apostolus separat: sed tamen spiritualiter separare
non cessat, dicens, <hi>Nolite seduci, corrumpunt
mores bonos colloquia mala <note>(Id. XV, 33)</note>
          </hi>. Non eorum
congressum, sed consensum timet, ne malis colloquiis
accommodent fidem, quae corrumpunt mores bonos.
Moribus ergo eos, non altaribus admonet separari.
Postremo antequam eis haec Apostolus scriberet, in
eadem Ecclesia erant, qui resurrectionem mortuorum
<pb n="0675"/>
non credebant, in qua erant quibus nihil deerat in ulla
gratia: et illi istos infidelitate sua non inquinabant,
quia isti illis ad eamdem infidelitatem non consentiebant.
Ecce quomodo illo non acceditur, ne quisquis
accesserit, inquinetur: ecce quomodo nulla participatio
est lumini ad tenebras: ecce quomodo, quamvis
intra eadem retia natent pisces, utrique nec causa
causae praejudicat, nec persona personae.</p>
        </div3>
<div3>
          <head>36.</head>
          <p>
 Quod cum ita sit, quae tam cruda stultitia, quis
tam ferreus cordis somnus non excutiatur, possitque
aliquando sentire, Caeciliani causam catholico orbi
terrarum, cui non communicat pars Donati, praejudicare
non posse, si non praejudicat parti Donati causa
Maximiani, vel potius causa Feliciani et Primiani modo
conjunctorum, paulo ante invicem damnatorum?
Sufficit certe, ut secundum ipsos loquamur, quod
pisces mali sub fluctibus latitantes ignaros non polluunt
piscatores. Quamvis non sit de piscatoribus
quaestio, quos fortasse in illa similitudine Dominus
Angelos intelligi voluit. Magis enim attendendum est
intra ipsa retia pisces bonos a malis non posse maculari.
Neque enim et ipsi non vident invicem simul
natantes, sicut a piscatoribus intra aquam positi non
videntur. Sed, ut dixi, sufficit causae nostrae, quod
mali non polluunt, quorum mala facta nesciuntur.
</p>
          <p>CAPUT XXII.--37. Fuerunt quidam tempore
Caeciliani beati pacifici, qui eum, etiamsi innocens
non esset, scientes pro catholica unitate tolerarent,
cum eum viderent tot ignotis gentibus, per quas ipsa
unitas dilatatur, Sacramentorum participandorum
communione cohaerere; eisque talem non posse monstrari,
qualem ipsi eum esse cognoscerent: ipsi se
contra istas calumnias defenderent verbis beati et pacifici
Cypriani, clamarentque fidenter et dicerent, Ideo
propter Caecilianum non deserimus unitatem, quia <hi>etsi videntur in Ecclesia esse zizania, non tamen impediri
debet aut fides aut charitas nostra; ut quoniam zizania
esse in Ecclesia cernimus, ipsi de Ecclesia recedamus
</hi>
            <note>(Epist. ad Maximum 
)</note>. Istorum pacificae patientiae
conveniret praeclarissima laus illa, qua laudatur
angelus Ecclesiae quae est Ephesi (quem nemo recte
intelligens dubitat ipsius Ecclesiae gestare personam),
cui dicit in Apocalypsi Spiritus, <hi>Scio opera tua et laborem
et patientiam, et quia non potes sustinere malos;
et tentasti eos qui se dicunt apostolos esse, et non sunt,
et invenisti eos mendaces; et patientiam habes, et sustinuisti
eos propter nomen meum, et non defecisti <note>(Apoc.
II, 2, 3)</note>
            </hi>. Sic illi laudentur, qui in ista vita Caeciliani
tempore fuerunt, qui propter nomen Domini, quod
sicut unguentum effusum per innumerabiles gentes
toto jam orbe fragrabat, non deficerent, patientissime
sustinendo etiam quem malum nossent: si malus ille
esset, qui eorum judicio aliis demonstrari, et ab eis
avelli separarique non posset. Nostra alia causa est,
arrogare nobis laudem hujus patientiae non debemus.
Non enim possumus dicere, nos pro pace tolerasse
quod ad nostram cognitionem prorsus non potuit pervenire.
<pb n="0676"/>
Nobis Caeciliani causa sub fluctibus fuit: vox
nostra talis est, qualis christianarum gentium caeterarum,
contra quas isti non invenerunt omnino quod
dicerent. Verumtamen ignotam Caeciliani causam recte
credimus bonam, quem semel inimicorum factione
damnatum, ipsis autem accusantibus tertio legimus
absolutum. Aut credant isti centum ferme episcopis
partis Donati de criminibus Primiani, et tunc nos cogant
credere septuaginta majoribus suis de criminibus
Caeciliani. Quod autem dicunt Caecilianum objecta sibi
in illo concilio crimina cum absens fuerit, tacendo
firmasse: firmavit ergo et Primianus crimina, quae
a centum episcopis sibi objecta nec postea saltem
ostenditur diluisse.</p>
        </div3>
<div3>
          <head>38.</head>
          <p>
 Sed videlicet, <hi>nec causa causae praejudicat, nec
persona personae,</hi> ne pars Donati minuatur: praejudicat
autem, ut Christi haereditas dividatur. An vero Caeciliani
causa non praejudicat unitati catholicae quam
tenemus, et cujus societate gaudemus, cum fuerit
Caecilianus Carthaginensis episcopus; et praejudicat ei
causa Novelli Tyzicensis, Faustini Tuburbitani, quos
nec accusandos postea sicut Caecilianum Felicemque
putaverunt; quorum nomina, imo vero ipsarum in
quibus fuerunt civitatum nomina, nec universae Africae
nota sunt, aut fortasse nec universae Proconsulari
provinciae? Ecce quorum pisciculorum, etiamsi mali
fuerunt, tam in profundo latentium causam volunt
praejudicare causae tantae piscationis, cujus plena retia
toto orbe diffusa sunt, qui piscibus juxta natantibus
vix noti esse potuerunt. Cur autem non credamus
etiam istos innocentes fuisse; quando nec accusari ab
eis, sicut dixi, postea meruerunt, et ille purgari potuit,
quem majores eorum malorum omnium fontem
in concilii illius inimica conspiratione dixerunt?
</p>
          <p>CAPUT XXIII.--39. Sed qualescumque isti fuerunt,
quid pertinet ad nos? Neque enim vere non nobis
concedunt, ut istorum nescio quorum causa atque
persona non praejudicet causae atque personae Ecclesiae
catholicae, si <hi>nec causa causae praejudicat, nec persona
personae.</hi> Et tamen objiciunt nobis, ut adhuc vos
seducant, quod aurum judici dederimus, ut pro nobis
contra illos sententiam diceret. Vos dicite, si potestis,
quantum dare debuerimus electis defensoribus
episcopis vestris, ut tanta contra se pro nobis vel dicerent
vel proferrent, ut sic agerent causam nostram,
sic perimerent suam? Quanti emere debuimus, ut
post verba Primiani quibus dixerat, <hi>Indignum est
ut in unum conveniant filii martyrum et progenies traditorum,</hi> 
venirent tamen, et in unum nobiscum,
quod indignum esse dixerant, convenirent? Quanti
emere debuimus, ut more forensium advocatorum
de temporibus et diebus, de personis etiam nobis
praescribere conarentur, et sic omnibus hominibus,
etiam illis qui nostras disputationes intelligere non
possent, satis aperte monstrarent quam malam causam
haberent, quam proferre et agere sic timebant
apud eum judicem, cujus erga se benignitatem atque
justitiam tanto praeconio laudaverant, et cujus motum
adversum se nullum adhuc senserant? Quanti
<pb n="0677"/>
emere debuimus, ut ipsi deinde exigerent non secum
agi debere forensibus formulis, sed divinis potius
testimoniis, et de Scripturis sanctis similiter se
responsuros esse promitterent: et cum mandatum
concilii catholici, quod obtuleramus, recitatum esset,
atque in eo ipsis etiam confitentibus claruisset,
nos Ecclesiae catholicae testimoniis sanctarum Scripturarum
agere voluisse, rursus tanquam obliti quid
sibi placere dixissent, ad easdem forenses praescriptiones
perplexis et odiosis contentionibus remearent?</p>
        </div3>
<div3>
          <head>40.</head>
          <p>
 Quanti emere debuimus, ut subscriptionum nostrarum,
quae in eodem mandato demonstrabantur,
numerositate commoti, exigerent totius concilii nostri
praesentiam; ex quo concilio nonnisi decem et
octo secundum edictum Cognitoris aderamus, et
quaestionem falsitatis inferrent, quod alii pro aliis
subscribere potuerunt? Sic enim perventum est, ut
eorum quoque numerus recenseretur, et ipsi in ea
falsitate deprehenderentur, cujus in nos suspicionem
intendere voluerunt: ita ut non solum quidam in eorum
mandato legerentur subscripsisse pro absentibus,
qui nec Carthaginem venerant; verum etiam quemdam
recitatum et non respondentem cum in itinere
defecisse dixissent, quaesitumque ab eis esset, quomodo
apud Carthaginem subscribere potuerit qui in
itinere jam defecerat; post magnas angustias perturbationis
atque inconstantis et variae responsionis suae,
non venientem, sed posteaquam subscripsit, ad propria
remeantem in itinere defecisse asseverarent:
deinde sub divina testificatione interrogati, utrum
eum constaret fuisse Carthagini, vehementius perturbati
dicerent, <hi>Quid, si alius se pro eodem apposuit</hi>?
atque ita verbis suis falsitatem quam nobis objecerant,
in suo mandato apparuisse, et convictam claruisse
firmarent.
</p>
          <p>CAPUT XXIV.--41. Quanti emere debuimus, ut
cum vellent de numerositate gloriari, etiam in hoc
mendacia sua proderent? Nam cum aliquanto amplior
nostrorum numerus adfuisset, dictumque a nobis
esset, alios centum ferme episcopos catholicos,
partim senectute, partim valetudine, partim diversis
necessitatibus impeditos non venisse Carthaginem;
illi hoc audito, multo plures suos non
venisse dixerunt. Sicut etiam nunc plus quam quadringentos
per totam Africam se esse jactantes, obliti
sunt quod in sua notoria posuerunt, usque
adeo se omnes venisse Carthaginem, ut eis solis exceptis
quos vel in propriis sedibus, vel in itinere tenuit
corporis aegritudo, nec gravissimos senes annositas
et labor prolixi itineris potuerit impedire. Et lectae
sunt in mandato eorum subscriptiones, sicut facta
supputatione respondit Officium, ducentae septuaginta
novem, annumeratis etiam iis in quibus falsitas
<pb n="0678"/>
deprehensa est, et qui pro absentibus subscripserant,
quod aegritudine detenti non potuerint venire
Carthaginem. Quomodo ergo verum est plures quadringentis
eos esse, quando illos solos Carthaginem
non venisse dixerunt, quos valetudo corporis impedivit:
cum et pro ipsis quibusdam alii subscripserunt;
ut non dicamus hoc pro omnibus aegrotantibus esse
factum? An forte sic eos invaserat pestilentia, ut eorum
tertiam partem repente prosterneret? Sic autem
a primate suo per tractoriam fuerant evocati, <hi>quo
praetermissis omnibus properarent convenire Carthaginem,
ut scirent se decepisse quod haberent optimum
in causa, quicumque venire noluissent.</hi> Hoc erat videlicet
optimum in causa, ut ingens eorum numerus
appareret: quasi tanto plus prosit ad aliquid facilius
inveniendum, quanto major fuerit quaerentium multitudo
caecorum!</p>
        </div3>
<div3>
          <head>42.</head>
          <p>
 Quanti emere debuimus, ut in diem perendinum
utrisque nostrum consentientibus cognitione dilata,
pridie per notoriam peterent, ut sibi nostrum
mandatum ab Officio ederetur, quo instructi adesse
possent; causantes quod conscribendis gestis tam angusto
tempore occurrere non posset Officium? Sic
enim factum est ut sequenti die cognitionis, quamvis
injustam peterent, acciperent dilationem: qui
considerata causa, quae mandato nostro tota continebatur,
magnas patiebantur angustias, convincerentur
tamen contra suos venire consensus. Quid enim
justius, quam petere dilationem tanta veritatis firmitate
turbatos? Quod eis utinam profuisset, ut considerato
mandato nostro, cui respondere minime
potuerunt, corrigere potius pravitatem, quam in deterius
augere maluissent. Juste itaque dilationem petebant:
sed pridie non debuerant in notoria sua dicere,
ideo sibi nostrum edi debere mandatum, ut parati
ad diem constitutum venirent, quia exceptores
occurrere cum gestorum conscriptione non possent;
et ipso actionis die rursus de ipsis exceptoribus, quia
non occurrerant, velle causari. Quid eos ad hoc compulit,
nisi vehemens perturbatio, cum viderent sic a
nobis esse actam causam in conscriptione mandati,
ut responsionem invenire non possent? Nam illud
quanti emendum fuit, ut ipsam peterent dilationem,
et acciperent sex dierum, ut nemo posset eos dicere,
angustia temporis impeditos, non potuisse nostro respondere
mandato?
</p>
          <p>CAPUT XXV.--43. Ipso vero tertio nostrae Collationis
die, quanti emendum fuit, quod inanissimis
et supervacuis morarum interpositionibus se omni
modo pervenire ad causam nolle monstrabant, et quam
malam causam haberent, ipso suo timore clamabant:
quanquam eorum timor etiam in testimonium manifestissimae
vocis erupit, quando dixerunt, <hi>Sensim inducimur
in causam;</hi> et alio loco, <hi>Pervidet,</hi> inquiunt, <hi>potestas tua sensim nos in causae interna deduci?</hi> 
 O
<pb n="0679"/>
violentia veritatis, quolibet equuleo, quibuslibet
ungulis fortior ad exprimendam confessionem Congregantur
ex universa Africa tot episcopi, ingrediuntur
Carthaginem cum tanta speciosi agminis pompa,
ut tam magnae civitatis oculos in se intentionemque
convertant. Qui loquantur pro omnibus, eliguntur ab
omnibus. Locus etiam re tanta dignus in urbe media
procuratur. Utrique conveniunt, judex praesto est, tabulae
patent, suspensa omnium corda exitum tantae
Collationis exspectant. Tunc a lectissimis et disertissimis
viris, quantis viribus agi debuit aliquid, tantis
agitur ut agatur nihil. Quaerunt personas forensi more
discutere, in qua quaestione annosa etiam tempora
litigatores conterere consueverunt. Ista quippe actione
Catholicos mandatum suum divinis potius testimoniis
quam forensibus formulis conscripsisse confessi
sunt, et similiter se de Scripturis responsuros
esse promiserunt. Et quoniam mirifica opitulatione
Deus voluit, ut cum quaerunt personam petitoris, ne
veniretur ad causam, ipsa inquisitio petitoris subito
in medium mitteret causam; clamant praeclari viri
qui ad agendum videbantur electi, ac se potius ad non
agendum electos esse testantur, et invidiose judici
conqueruntur, sensim se in causae interna deduci:
quasi aliquid aliud praetermissis omnibus agi debuerit,
quam illud quod tanto post, vel sero agi nolebant;
quia nunquam prorsus agi volebant, ubi vinci metuebant!
Hujus timoris apertissimam vocem quis de
illorum clauso pectore excuteret, et non dico si eos
donis largissimis ditaremus, sed si eos poenis crudelissimis
torqueremus?</p>
        </div3>
<div3>
          <head>44.</head>
          <p>
 Cum enim personam petitorum forensi tritura
conquirerent, et volentes ostendere nos esse petitores,
ut personas nostras permitterentur jure discutere, et
moras annosissimas invenire, legerunt libellum nostrum
aliquando proconsuli datum, quo eos petivimus
conveniri, ut ipsa inter nos Collatio tunc fieret,
quam modo ab Imperatore ut fieret impetravimus, ut
eo libello nos quasi petitores esse monstrarent; responsum
est a nobis, ideo nos semper voluisse fieri
Collationem, non ubi eis crimina objiceremus, sed
ubi ea quae solent objicere purgaremus: propter
hoc quippe haeretici et ab Ecclesiae unitate separati,
quia crimina objiciunt quae probare non possunt.
Deinde quia videbatur Cognitor secutus ordinem
temporum, ut gestis quae protuleramus, ubi et ipsi
apud praefectos Collationem petiverant, ideo praeferret
libellum nostrum ab ipsis prolatum, quia gesta
illa praefectoria tempore praecedebat: facillime nos
atque justissime hac occasione oblata a Cognitore
impetravimus, ut si ea praeferret quae tempore priora
esse constaret, illud juberet potius recitari, ubi
ipsi apud imperatorem Constantinum per Anulinum
proconsulem accusarunt Caecilianum, cujus crimina
nostrae communioni objiciunt, quae volebamus illa
Collatione purgare. Proinde posteaquam legi coepit,
quoniam illic apertissime in omnibus vincebantur,
clamare coeperunt, <hi>Sensim inducimur in causam:</hi> et
<pb n="0680"/>
iterum, <hi>Pervidet potestas tua sensim nos in causae interiora
deduci.</hi> O magna, sed non miranda confusio!
Quando enim daemon sic exorcistam timeret, quomodo
timuerunt ne illa legerentur, ubi apparebat Caecilianus
et ab eorum praecessoribus apud Imperatorem
accusatus, et tot judiciis non solum episcopalibus,
sed etiam imperialibus absolutus?</p>
        </div3>
<div3>
          <head>45.</head>
          <p>
 Quando vel quanto pretio emere possemus,
quod ipso timore turbati, redire ausi sunt etiam ad
illius temporis praescriptionem, ubi dixerant lapsam
esse jam causam, et quatuor mensibus evolutis agi
jam omnino non posse? Quid est hoc? Quis tam idoneus
judex inveniri potest animi eorum, quam timor
iste sic expressus, sic apertus; ut cum timor soleat
adimere libertatem, isti tam libere timuerint, ut
judicium suum de mala sua causa nec silentio tegerent,
sed verbis apertissimis proderent? O vehementem
trepidationem ad extorquendam confessionem!
Tam fortis ex ore prosilivit timor, ut ejus impetu de
fronte fugerit pudor. Si non legerentur ea, quibus
ostendebatur Caecilianus accusatus atque purgatus,
petitores propter agendam causam inquirebantur,
personae discutiebantur: et quamvis morarum tendiculae,
ne ad ipsam causam perveniretur, tergiversatorie
necterentur; tamen propter agendam causam
etiam ista postulari veluti jure videbantur. Postquam
causa optima Caeciliani recitanda prolata est, revocatur
explosa et convicta praescriptio, diem causae agendae
jam transisse clamatur.
</p>
          <p>CAPUT XXVI.--46. Quid adhuc exspectatis quid
pro nobis pronuntiaverit Cognitor, cum videatis quid
contra se ipsos episcoporum vestrorum pronuntiaverit
timor? Dederat certe ipse Cognitor potestatem, ut
alium cum illo quem vellent judicem constituerent:
quod illi recusaverunt; quoniam si aliquem delegissent,
mentiri vobis non possent etiam a nobis ipsum
fuisse corruptum. Sed fecerunt quod recusaverunt:
prorsus constituerunt cum illo alterum judicem, non
quemlibet extraneum, sed intimum suum. Ecce ipse
timor eorum alius judex fuit: certe ipse a nobis nihil
accepit, et pro nobis libere judicavit: non gratificatus
est eorum personae, quibus internus haerebat, de quorum
secreto cubiculo procedebat: et antequam causa
diceretur, prior judicavit, quia eam prior in ipsorum
corde cognovit. Denique processit ille ut causam nosset,
processit iste qui noverat: ille judicavit stando,
audiendo, loquendo; iste tantummodo in medium
procedendo. Puto quod melius dicerent, ut causa
jam non ageretur. Quanto enim citius eam finivit litigatorum
timor, quam Cognitoris labor? Ille quaerebat
quid ex eorum chartulis legeretur: iste indicavit quid
in eorum cordibus ageretur.</p>
<p>CAPUT XXVII.--47. Quomodo autem ad hoc
venerant, territi eis quae prolata fuerant recitanda,
ut dicerent jam lapsam esse causam temporibus, et
<pb n="0681"/>
agi non posse? Proposuerunt nobis quod jam fuerat
ante transactum: ut si de Scripturis sanctis ageremus,
illa minime legerentur; si autem illa recitanda legeremus,
habere se validam praescriptionem, ut lapsam
temporibus causam omnino agi non sinerent: cum
ipsi non servaverint, quod ante promiserant, se mandato
nostro, ubi nos Ecclesiae causam Scripturarum
testimoniis egisse confessi sunt, similiter se Scripturarum
testimoniis responsuros; qui petitorum discutiendas
esse personas, non more disputantium, sed
more litigantium contendebant. Respondimus ergo
eis, ut si nihil aliud agi mallent, nisi ut quaereretur
quae vel ubi sit catholica Ecclesia, causam ejus nos
nonnisi divinis, quibus praenuntiata est, testimoniis
ageremus: si autem hominibus aliqua crimina objicerent,
quoniam nec ipsi ea possent testimoniis divinis,
sed aliquibus aliis talibus documentis ostendere,
etiam nos ea documentis talibus purgaturos. Sic illis
assidue sua inania repetentibus, haec a nobis perseverantissime
repetita sunt: sic eos veritas vicit, et ad
illa quae protuleramus audienda confutatos superatosque
constrinxit. Videbant enim, si nulla crimina Caeciliani
objicerent communioni nostrae, nihil sibi remanere
unde suam ab unitate separationem quoquo modo
excusarent: si autem objicerent crimina Caeciliani,
nec a se nisi talibus documentis posse asseri, nec a
nobis posse aliter defendi.</p>
<p>CAPUT XXVIII.--48. Jam vero illud inter hos
eorum contentiosissimos strepitus, quanti emendum
fuit, quod cum diceremus hoc nos proponere, ut
crimina quae solent objicere nostrae communioni,
quae per omnes gentes dilatatur, probarent si possent,
ut hinc eorum separatio, utrum justa fuerit nosceretur;
responderunt, alienam causam nos agere velle, hoc
est, transmarinarum Ecclesiarum, quibus haec non
objicerent, quoniam inter Afros esset ista contentio:
illas vero Ecclesias potius exspectare debere, ut eos
sibi copulent qui in hac Collatione vicerint, et ipsi
cum eis habeant catholicum nomen? Quid ergo adhuc
quaeritis, quidve dubitatis, quam Ecclesiam tenere
debeatis? Ecce habetis eam, contra quam vestri episcopi
causam se non habere confessi sunt, cui communio
nostra conjuncta est, unde ipsorum communio
separata est. Si enim modo eam exspectare debere
dixerunt, ut qui nostrum vicerint, ipsi ei copulentur,
et cum illa teneant catholicum nomen: jam utique
majores nostri majores eorum ante vicerunt; ideo
illi Ecclesiae copulati catholicum nomen in ejus unitate
tenuerunt. Isti autem si a majoribus nostris jam
in suis majoribus victi sunt, quare nobiscum adhuc
usque contendunt? Si autem victi non sunt, quare non
communicant illi Ecclesiae, quam negare catholicam
non valentes, nullam causam contra eam se habere
confessi sunt? Ecce Ecclesia catholica transmarina
in tot gentibus dilatata, quem debere exspectare dixerunt;
ut eos sibi qui vicerint copulet, quomodo
exspectare debet eos sibi copulare qui vicerint, nisi
ab eis criminibus de quibus inter nos agitur, aliena
sit? Nam si ab eis aliena non est, etiam ipsa rea victa
<pb n="0682"/>
cum victis quomodo sibi est copulatura victores?
Porro si ab his criminibus, sicut fatentur, aliena est;
alieni et nos sumus, qui eidem communione cohaeremus.
Nam si propter istam communionem nos contaminat
crimen alienum; et ipsam, cui communicamus,
crimen contaminat nostrum. Sed ipsa confessi
sunt non pollutam crimine Afrorum, quamvis ei Sacramentorum
communione socientur: ibi ergo convicti
sunt nec nos pollui potuisse crimine illorum,
quibus Sacramentorum communione sociamur, quia
nullo nexu consensionis involvimur. Quanquam et
ipsius Caeciliani victrix causa eisdem verbis istorum
facillime demonstratur. Si enim confligentibus nobis
exspectare debet Ecclesia transmarina ab istis criminibus
aliena, ut eos qui vicerint, sibi et catholico
nomini adjungat; tunc exspectabat, quando majores
istorum cum Caeciliano acriter confligebant. Ille ergo
tunc vicit, quem sibi post conflictum illa quae hoc
exspectaverat copulavit. Aut si potuit et pollutum sibi
in Sacramentorum communione copulare, et sicut jam
confessi sunt, ab his criminibus impolluta persistere;
multo magis vicimus hinc ostendentes proprium onus
quemque portare, et nec causam causae, nec personam
praejudicare personae.</p>
<p>CAPUT XXIX.--49. Jam vero ut mandato nostro,
ubi universam causam complexi fueramus, nec repentinis
verbis, sed conscriptis litteris respondendum
putarent, quanti emendum fuit? Sic enim constitit eos
respondere non potuisse his omnibus, quae in nostro
mandato posita, nec attingere omnino suis litteris
voluerunt. Neque enim potest aliquis dicere, prosecutionem
nostram memoriter eos non potuisse retinere,
et propterea rebus necessariis non omnibus respondere
voluisse. Editum est eis mandatum nostrum per
notoriam postulantibus, et hoc ipsum allegantibus,
ut instructi possent ad omnia respondere. Et cum jam
septem delecti essent a caeteris, qui omnia pro omnibus
agerent, litteras tamen ipsas quibus nostro mandato
respondere conati sunt, totius concilii sui nomine
protulerunt, tanquam epistolam ab omnibus illis
ad Cognitorem datam. Quam si nollemus admittere,
jure optimo faceremus: neque enim ordinis erat, ut
post injunctam septem hominibus causam, jam quidquam
nisi per illos qui delecti fuerant, ageretur. Sed
ne litteris nostris litteras eorum timuisse videremur,
sine ulla haesitatione ut legerentur admisimus. Optandum
enim, et ut dixi, emendum erat, ut post tot dierum
dilationem, quam eis petentibus concesseramus,
afferrent elucubratum laborem, in quo eos mandato
nostro non respondisse, satis utrasque litteras legentibus
appareret, et nos eisdem ipsis litteris eorum
sine ulla dilatione mox respondisse constaret. Si enim
homines tam tardo ingenio sunt, ut eos arbitrentur
aliquid dixisse, in quibus locis mandati nostri tacere
noluerunt; neminem puto esse tam stolidum, qui etiam
in his locis aliquid eos respondisse existimet, in quibus
omnino tacuerunt. Non enim parva vel quasi contemnenda
sunt, cum in his potius omnis causa consistat.
</p>
          <pb n="0683"/>
</div3>
<div3>
          <head>50. </head>
          <p>
Nam testimonia Scripturarum quibus asseruimus
Ecclesiam cui communicamus, ab Jerusalem
coeptam, toto terrarum orbe diffundi, tanquam omnino
dicta non fuerint, praeterierunt magna mole divinae
auctoritatis oppressi. Item quod in nostro mandato
positum est de beato Cypriano, qui tolerandos potius
in Ecclesia malos, quam propter eos Ecclesiam deserendam,
et praecepto admonuit, et suo confirmavit
exemplo, attingere omnino non ausi sunt: credo inintelligentes
quod Cypriani auctoritatem si in aliquo
scripto ejus labefactare tentarent, faterentur etiam
nos recte auctoritati ejus non cedere, in eo quod de
iterando Baptismo solent ejus placita vel decreta proferre:
quam nec ipsam de Baptismo Cypriani sententiam
aperte commemorare voluerunt, scientes
etiam illic, si facerent, se offensuros esse naufragium;
quoniam Cyprianus non reliquit unitatem; et cum eis
in illa permansit, qui de hac re diversa senserunt:
unde aut tunc Ecclesia perisse dicenda est, et non
fuit jam ex qua nasceretur Donatus illorum; aut si,
quod verum est, permansit Ecclesia, non in ea contaminant
mali bonos, sicut Cyprianus etiam judicavit,
qui cum diversa sentientibus in eadem diversitate
permansit. Ac per hoc isti se detestando sacrilegio
schismatis induerunt, qui propter nescio quorum
crimina non probata, etiamsi vera essent, nullo modo
se ab unitate toto orbe diffusa separare debuerunt.
Hoc illi quantum intelligitur praevidentes,
ab illo testimonio Cypriani, quod in nostro mandato
commemoratum est, toto silentio transierunt.</p>
        </div3>
<div3>
          <head>51.</head>
          <p>
 Illud etiam quod in causa Maximianistarum
ipsi quoque suo judicio declararunt, non propter malos
unitatem deserendam, qui Maximiani socios a
Maximiano dixerunt non fuisse pollutos, et eos inde
quos damnaverunt, in honore integro susceperunt;
et Baptismum Christi licet foris ab Ecclesia datum,
agnoscendum potius quam destruendum esse monstrarunt,
cum a Feliciano in schismate baptizatos, et
cum illo postea receptos iterum baptizare non ausi
sunt: etiam hoc ergo cum in nostro mandato legerent,
tacendum potius et praetereundum, quam ulla
contradictione refricandum esse censuerunt. Causam
etiam Caeciliani a causa Ecclesiae in nostro mandato
distinctam, et tamen etiam ipsam omni ex parte defensam,
respondendo prorsus non attigerunt. Quis ergo
eos illi mandato nostro respondisse arbitretur, quando
contra haec omnia nullum verbum facere, nec saltem
qualiscumque responsionis obumbratione conati sunt?
Quod autem visi sunt respondere, legat qui voluerit,
et judicet, eidem ipsi mandato nostro conferens litteras
eorum, praeter responsionem, quam continuo
reddidimus, qua omnia vanitatis eorum machinamenta
subversa sunt.
</p>
          <p>CAPUT XXX.--52. Jam illud, si montes aureos
<pb n="0684"/>
daremus, quando emere possumus, quod (objecta sibi
Maximiani causa, ut intelligerent eo modo non obfuisse
Caeciliano concilium quo in eum absentem
septuaginta episcopi quod voluerunt pronuntiaverunt,
quomodo non obfuit Primiano cum similiter absentem
pro Maximiano centum ferme episcopi damnaverunt)
vehementissime perturbati et in horrendas contrusi
angustias responderunt, <hi>nec causam causae, nec
personam praejudicare personae;</hi> his paucissimis verbis
totam nostram causam, de qua cum eis superius confligebamus,
omnino invictam esse firmantes? Quid
enim aliud agebamus tot testimoniis sanctorum eloquiorum,
tanta auctoritate Prophetarum, Apostolorum,
episcoporum ipsorumque adversariorum, demonstrantes
bonos a malis Sacramentorum communione
non pollui, si corde, voluntate, moribus,
operibus diversas habeant causas, gerantque personas?
Quid enim aliud laborabamus, nisi ut appareret,
nec causam causae, nec personam praejudicare personae?
Hoc ipsi breviter compulsi summa necessitate
dixerunt, quia cum a nobis diu diceretur, veritati
cedere noluerunt.</p>
<p>CAPUT XXXI.--53. Illud etiam quibus thesauris,
quibus opibus, quibus pretiosorum lapidum aggeribus
emendum fuit, quod majores suos apud imperatorem
Constantinum persecutos Caecilianum non confiteri
tantum, verum etiam profiteri atque gloriari minime
dubitarunt, eumque ab Imperatore damnatum etiam
mentiendo asseverare conati sunt? Ubi est illa vox,
qua vos decipere consueverunt, nobis invidiam concitantes,
quod apud Imperatorem causam agamus
Ecclesiae? Ubi sunt verba Primiani apud acta magistratus
Carthaginiensis expressa: <hi>Illi portant multorum
imperatorum sacras</hi>, <hi>nos sola offerimus Evangelia?</hi> 
Ubi est illa praeclara laudatio, qua extollunt separationem
suam, dicentes, <hi>eam esse Ecclesiam veritatis
quae persecutionem patitur, non quae facit?</hi> Nempe elisa
est, nempe prostrata. Leguntur persecutiones eorum;
negare non possunt, quia leguntur etiam subscriptiones
eorum. Tenemus eos confitentes, profitentes,
gloriantes majores suos Caecilianum apud Imperatorem
graviter persecutos: tenemus etiam Caecilianum
eis persequentibus ab Imperatore damnatum. Non
ergo jam clament, segregationem suam ideo esse
Ecclesiam veritatis, quia persecutionem non facit,
sed patitur: aut fateantur non eam fuisse Ecclesiam
veritatis, quando a majoribus eorum Caecilianus patiebatur.
Si enim continuo boni sunt qui persecutionem
patiuntur; bonus erat Caecilianus quando patiebatur.
Si autem potest quidem fieri ut et mali
persecutionem patiantur, sed boni non possunt esse
qui faciunt; non erant boni majores eorum, quando
Caecilianum persequebantur. Porro si fieri potest ut
et boni faciant, et mali patiantur; non ideo nos culpandi
sumus, nec ideo isti laudandi, quia tale aliquid
patiuntur, quale Caecilianum majoribus suis facientibus
passum esse gloriantur. Et tamen Caecilianum ab
<pb n="0685"/>
Imperatore damnatum omnino non constitit: sed in
ejus absolutione atque purgatione, quae judicii episcopalis
et imperialis recitatione constiterat, nil postea
probari potuit immutatum. Ita factum est, ut remota
Caeciliani damnatione de qua ipsi mentiti sunt, remanserit
persecutio quam majores suos fecisse confessi
sunt.</p>
        </div3>
<div3>
          <head>54.</head>
          <p>
 Parum fuit ut Caecilianum ab Imperatore damnatum
et mentiendo gloriari auderent, et asserendo
probare non possent: insuper etiam probaverunt, et
nostra in eam rem documenta fortius adjuverunt,
Caeciliani absolutionem mansisse firmissimam, non,
sicut mentiti fuerant, Imperatoris posteriore judicio
in contrarium commutato. Nam primo Milevitanae Ecclesiae
catholicum episcopum Optatum recitandum
putaverunt, pollicentes inde se probaturos Caecilianum
ab Imperatore damnatum. Quae lectio cum magis
contra eos recitaretur, nemo risum potuit continere.
Qui tamen risus non utique conscriptioni gestorum
potuisset adjungi, et omnino latuisset, nisi et ipsum
latere non sinerent dicentes, <hi>Audiant qui riserunt:</hi> 
hoc sane scriptum est, et subscriptum. Quod enim pro
se legi voluerunt, ambiguum fuit: unde cum rectissime
Cognitor jussisset paulo superius recitari, ut
inde si possent verba illa clarescerent; hoc recitatum
est quod nolebant, id est, Caecilianum fuisse purgatum;
quem prius legendum dederant, non sicut jactabant
damnatum, sed Brixiae bono pacis retentum.
Hic cum dixisset, illis verbis Optatum damnationem
Caeciliani extenuare voluisse; dictum est eis, ut evidentem
Caeciliani damnationem aliunde recitarent, ut
ab Optato eam extenuatam posset ostendi, qui apertissime
scripserat Caecilianum fuisse purgatum. Hoc
cum facere omnino non possent, interjectis atque
consummatis omnium morarum superfluis ambagibus,
apertissime nos adjuvare coeperunt. Tanquam enim
a nobis essent instructi, vel tanquam nobiscum ad
innocentiam Caeciliani defendendam declarandamque
delecti, cum quaereretur ab eis, ut si possent ostenderent
quod dicebant, posteriore judicio Caecilianum
ab Imperatore damnatum, cujus Imperatoris litteras
legeramus, quae illum ostenderant absolutum: protulerunt
libellum majorum suorum ad eumdem Constantinum
imperatorem datum, quo apertissime demonstrarent
illius judicio se potius fuisse damnatos.
Contigit enim eis apud imperatoriam potestatem,
quod inimicis sancti Danielis, qui hoc ab eisdem leonibus
passi sunt, quod pati voluerant innocentem <note>(Dan. VI, 24)</note>.
Hic cum breviter admonuissemus illum
libellum pro nobis contra se potius recitasse, aliud
addiderunt, proferentes ejusdem imperatoris litteras
ad Verinum vicarium datas, ubi eos graviter detestatur,
et Domini judicio qui jam in eos coeperat vindicare,
dimittens, ignominiosissima indulgentia de
exsilio relaxavit. Ita manifestissime constitit, non
solum nullam Caeciliani damnationem fuisse postea
consecutam, verum etiam ejus absolutionem atque
purgationem, et poenam illorum detestabili indulgentia
fuisse firmatam. Haec tam excellentia documenta,
<pb n="0686"/>
quod fatendum est, non habebamus in manibus, sed
forsitan si alicubi esse audiremus, unde nobis gratis
dari non possent, quolibet praemio perveniremus, ut
nobis scribenda permitterentur. Quantum autem daremus,
si venale proponeretur, ut pro nobis etiam ab
ipsis adversariis legerentur?
</p>
          <p>CAPUT XXXII.--55. Quid videtur addi jam posse,
ut nos cumulatius adjuvarent? Et tamen addiderunt.
Commemoraverunt enim causam Felicis Aptugnensis,
a quo Caecilianus fuerat ordinatus, cui Felici
traditionis crimen intenderant. Absoluto autem Caeciliano
cum perficiendae instaretur unitati, quaestionem
de isto Felice commoverant, eo modo posse arbitrantes
Caecilianum jam purgatum alienis criminibus
irretiri. Etiam haec ergo causa Felicis discussa est
proconsulari judicio; ubi liquidissime innocentia
Felicis apparuit. Sed quoniam quidam Ingentius, qui
eidem judicio adversum Felicem falsum se fecisse
confessus est, nec puniri facile debuit ubi causa episcopi
vertebatur, nec facile a proconsule dimitti potuit
tanti criminis reus, nisi Imperatore consulto, quo
instante illa omnia gerebantur: retulit inde proconsul,
et rescripsit Imperator, ut ad ejus comitatum
idem Ingentius mitteretur, volens majores istorum,
a quibus quotidie interpellabatur, in praesentia confutari;
nihil tamen dubitans de purgatione, imo eam
verborum quoque suorum manifestatione confirmans,
sicut rescriptum ejus ostendit. Haec nos omnia documenta
causae Felicis in manibus habebamus, et disposueramus
tradere recitanda. In quo ipsi nos praevenerunt,
et easdem Imperatoris litteras de Ingentio ad
se mittendo priores protulerunt; et recitaverunt, jam
fortasse nobis ea non recitaturis, quia sufficere putabamus
etiam causam Caeciliani ita peractam esse, ut
nihil amplius exigi videretur. Sed adversariis nostris
id agentibus, ut persecutio quam majores eorum
apud Imperatores nostris majoribus fecerunt, et eorum
calumniae superatae cumulatius apparerent; quid
faceremus, nisi oblata libenter accipere, et gratias
Domino in omnibus agere? Constantini ergo litteras
ipsi protulerunt, ipsi recitaverunt. Incredibile videtur
esse quod dico, sed gesta testantur: conscriptae sunt
eorum prosecutiones, tenentur subscriptiones. Ipsi,
inquam, recitaverunt, <hi>Constantinum scripsisse quod
Aelianus proconsul in causa Felicis audientiam praebuerit
competentem, et quod a crimine traditionis innocentem
Felicem fuisse constiterit. Sed Ingentium ad
comitatum suum propterea mitti voluisse, ut his,</hi> 
inquit, <hi>qui in praesentiarum agunt, et diuturnis diebus
interpellare non desinunt, praesentibus et coram
assistentibus apparere et intimari possit, frustra eos
Caeciliano invidiam comparasse, et adversus eum violenter
insurgere voluisse.</hi> Ipsi recitaverunt. Quis nostrum
hoc auderet optare, ut quos iniquitas fecerat nostros
<pb n="0687"/>
accusatores, eos veritas nostros faceret defensores?
Sic et illum Balaam, quem temporibus antiquis ad
maledicendum Dei populum conduxit iniquitas, benedicere
compulit veritas <note>(Num. XXIII)</note>.</p>
<p>CAPUT XXXIII.--56. Sicut autem ordo consulum
ostendit, quem tunc considerare temporis angustia
non sinebat: neque enim praesto erant libelli qui
consulares vocantur, aut quisquam eos rem tam inanem
crederet objecturos, ut respondere nos vellent,
quid misso Ingentio gestum fuerit, vel utrum omnino
sit missus Ingentius, cum et innocentiam Felicis
proconsularis sententia declaraverit, et eamdem sententiam
responsio Imperatoris ab ipsis prolata et
recitata firmaverit: et magis utique ipsi protulissent,
si quid misso Ingentio pro se gestum fuisse confiderent:
sicut ergo consulum ordo declarat, primo Caecilianus
episcopali judicio Melchiadis est absolutus,
deinde non post longum tempus Felicem proconsulari
judicio constitit innocentem, ac sic postea
Caecilianus etiam ab Imperatore inter partes cognoscente
purgatus est: deinde post quatuor annos adversarii
ejus ignominiosa illa indulgentia relaxati
sunt. Nam Melchiades judicavit Constantino ter et
Licinio iterum consulibus, sexto nonas octobres.
Aelianus proconsul causam Felicis audivit, Volusiano
et Anniano consulibus, quinto decimo calendas martias,
id est, post menses ferme quatuor. Constantinus
ad Eumalium vicarium de purgatione Caeciliani scripsit,
Sabino et Ruffino consulibus, quarto idus
novembres, id est, post biennium et menses prope,
octo. Et idem imperator ad Valerium vicarium de
illorum exsilio soluto, et eorum furore Deo vindici
dimittendo, litteras dedit, Crispo et Constantino
iterum consulibus, tertio nonas maias, id est, post
quartum annum, et mensem ferme sextum. Unde
sine ullis ambagibus liquidissime constat, sive misso
ad comitatum Ingentio, sive non misso, nihil postea
contra Caecilianum fuisse judicatum, imo eum judiciis
quoque imperialibus victorem adversariorum et persecutorum
suorum postea declaratum.</p>
<p>CAPUT XXXIV.--57. Eat nunc pars Donati, toties
improbata, toties calumniosa, toties mendax, toties
confutata, toties modis omnibus superata atque confusa:
adhuc jactet judicem a nobis fuisse corruptum;
quasi vox alia victis esse consueverit. Prorsus judex
corrumpendus fuit, ut quod ipsi bene egerant, illius
infirmaret auctoritas. Sed nec male illos egisse dixerim:
imo vero optime egerunt, qui contra suos
errores pro veritate tanta dixerunt. Nam si causa
eorum consideretur, revera contra ipsos: si autem
prosecutiones eorum legantur, magis secundum ipsos
judicavit. An vero in ea causa ille qui medius erat
<pb n="0688"/>
adversaretur nobis, in qua illi qui ex adverso stabant,
dixerunt, protulerunt, recitaverunt tanta pro nobis?
Quid emere a judice deberemus, quando ab adversariis
illa non emimus, quae judicem cogerent, etiamsi
ab ipsis accepisset pecuniam, pro nobis ferre sententiam?
Quanquam si non eum nossemus Deum timentem,
et justitiae dilectorem, et ab omnibus hujusmodi
sordibus alienum, nos in illum talem suspicionem
dirigere deberemus; qui nimia patientia, cum eos
videret premi veritate, nec eis videri vellet adversus,
nimium patienter pertulit homines per inania vagantes,
et tam multa superflua dicentes, et ad eadem
toties convicta redeuntes; ut gesta tantis voluminibus
onerata pene omnes pigeret evolvere, et quemadmodum
acta causa sit legendo cognoscere: quod illi
utrum magis inopia veritatis, an industria calliditatis
egerint, nescio. Hinc tamen solum causam tam pessimam
utcumque adjuvare potuerunt, quam potius deserere
debuerunt. Denique si in illos qui egerunt,
intendant caeteri accusationem, eosque potius asserant
a nobis fuisse corruptos, ut tot prosecutionibus, vel
a se prolatis lectionibus sic adjuvarent causam nostram,
sic perimerent suam; nescio quemadmodum
se possint defendere, et ab ista suspicione purgare,
nisi forte dicant, Si corrupti essemus, causam tam
malam, et per nos et per illos convictam, cito etiam
finiremus: nunc vero vel inde credite nos ex animo
adfuisse, et aliquid prodesse voluisse, quod multum
loquendo egimus, ne quod actum est facile legeretur,
et nos esse victos cito cognosceretur. Si hoc ab eis
non fieret, nec ipsis, nec nobis jurantibus forsitan
crederetur, illa quae pro nobis contra se, et tam
multa dixerunt, et tam multa legerunt, gratis eos
nobis omnia praestitisse. Nec tamen ipsis, sed Deo
potius hinc agimus gratias. Ut enim illa omnia vel
loquendo vel legendo pro causa nostra promerent
atque propalarent, veritas eos torsit, non charitas
invitavit.</p>
<p>CAPUT XXXV.--58. Quapropter, fratres; si
tamen non irascimini quia fratres vocamus: illi enim
cum hoc a nobis audirent, injuriam sibi fieri apud
acta dixerunt: nec mandato nostro admoniti, ubi hoc
ex propheta testimonium positum est, recolere potuerunt
Deum praecepisse: <hi>Dicite, Fratres nostri estis,
his qui vos oderunt et qui vos detestantur; ut nomen
Domini honorificetur, et appareat illis in jucunditate,
ipsi autem erubescant <note>(Isai. LXVI, 5, sec. LXX)</note>
            </hi>. Ergo
jam, fratres, appareat vobis nomen Domini in jucunditate,
quod super nos invocatum est, et cujus utrique
Sacramenta portantes, non immerito dicimur fratres:
jam pacem amate, consuetudinem calumniosam, et
litigiosam, jam saltem convictam confusamque relinquite:
nec ipsos oderitis quando ad nos correcti
transeunt, sed quando in errore nefario permanentes
vos adhuc usque seducunt. Nec sibi ipsi magni videantur,
quod eis honorem in unitate deferimus
quem possideant liberandi: hunc enim habentes extra
<pb n="0689"/>
unitatem magis sunt inde damnandi. Signa quippe
militaria perniciosius ab usurpatoribus habentur,
quam si omnino non haberentur, nec tamen eis correctis
et in castra Imperatoris redactis illa franguntur
aut abolentur; sed eos quos antea prodebant atque
puniebant, jam ornare incipiunt et munire. Quid
adhuc attenditis ad eorum insanas querelas et vana
mendacia? Nocte causa finita est, sed ut nox finiretur
erroris. Nocte dicta sententia est, sed fulgens lumine
veritatis. Inclusos se tanquam in carcere fuisse conquesti
sunt: ibi et nos eramus; aut utrisque facta
est injuria, aut utrisque adhibita diligentia. Sed quomodo
dicamus injuriam, quando in tam spatioso et
lucido et refrigeranti loco nos fuisse recolimus? Aut
quomodo erat carcer, ubi erat et judex? Postremo
clausos fuisse nos nesciebamus, qui simul intus eramus:
ipsi unde sciunt, nisi quia fugere fortasse voluerunt.
Sed quis non videat quod ista inania et
<pb n="0690"/>
ridenda potius quam refellenda de tali Cognitore non
dicerent, si pro sua causa possent validum aliquid
invenire quod dicerent? Scimus quam multi vestrum,
et forte omnes aut pene omnes, dicere soleatis, <hi>O si
in unum locum convenirent o si aliquando conferrent,
atque illis disputantibus veritas appareret!</hi> Ecce factum
est, ecce convicta est falsitas, ecce apparuit veritas.
quid adhuc fugitur unitas? quid adhuc contemnitur
charitas? Quid nobis est per hominum nomina dividi?
Qui nos creavit unus est Deus, qui nos redemit
unus est Christus, qui nos consociare debet, unus est
Spiritus. Jam nomen Domini honoretur, et appareat
vobis in jucunditate, ut agnoscatis fratres vestros in
ipsius unitate. Jam in prosecutionibus episcoporum
vestrorum, qui nos separabat error est victus: aliquando
in cordibus vestris vincatur et diabolus, et
gregi suo collecto atque pacato sit propitius qui hoc
praecipit Christus.

</p>
        </div3>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Quaestiones XVII in Matthaeum</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 35</title>
           <idno>AugHip.QuXvInM</idno>
          </seriesStmt>
          <notesStmt>
  			<note/>
 		  <note>XML corrections by Jan Ctibor in 2023: isolated heads moved to corresponding divs</note>
      </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	



<div1>
        <head>Liber unus.</head>
        <head>QUAEST. I. <hi>[MATTH. cap. II, V\ 16.]</hi> </head>
<p>Quod dictum est,
occisos infantes a bimatu et infra, significatum est humiles
habentes geminam charitatem, tanquam parvulos
bimos posse mori pro Christo.</p>
</div1>

<div1>
        <head>II. <hi>[Ib. X, 27.]</hi> </head>
<p> <hi>Quod dico vobis in tenebris,</hi> id est,
cum adhuc in timore carnali estis, quia in tenebris est
timor; <hi>dicite in lumine,</hi> hoc est, in fiducia veritatis,
accepto Spiritu sancto: <hi>Et quod in aure auditis, praedicate
super tecta,</hi> id est, quod in secreto auditis, calcato
carnis domicilio praedicate.</p>
</div1>

<div1>
        <head>III. <hi>[Ib. X, 34-36.]</hi> </head>
<p> <hi>Nolite arbitrari quia venerim
pacem mittere in terram; non veni pacem mittere, sed
gladium: veni enim separare hominem adversus patrem
suum.</hi> Quia renuntiat quis diabolo, qui fuit filius ejus. <hi>Et filiam adversus matrem suam:</hi> 
 plebem Dei adversus
mundanam civitatem, hoc est perniciosam generis
humani societatem, quam nunc Babylonia, nunc
Aegypto, nunc Sodoma, nunc aliis atque aliis nominibus
Scriptura significat. <hi>Nurum adversus socrum:</hi> 
Ecclesiam adversus Synagogam, quae secundum carnem
Christum peperit sponsum Ecclesiae. Dividuntur
autem gladio spiritus, quod est verbum Dei <note>(Ephes.
VI, 17)</note>. <hi>Et inimici hominis domestici ejus:</hi> cum quibus,
antea consuetudine implicatus erat.</p>
</div1>

<div1>
        <head>IV. <hi>[Ib. VIII, 1-3.]</hi> </head>
<p>Quod autem descendens de monte,
posteaquam praecepta illic discipulis et multitudini dedit, <hi>leprosum statim, extendens manum suam, curat;</hi> 
significat eos qui de illis implendis dubitabant, suo
auxilio ab hujusmodi varietate mundari.</p>
</div1>

<div1>
        <head>V. <hi>[Ib. VIII, 20.]</hi> </head>
<p>Quod Dominus dixit scribae qui
eum sequi voluit, <hi>Vulpes foveas habent, et volucres
coeli tabernacula; Filius autem hominis non habet ubi
caput suum reclinet,</hi> intelligitur miraculis Domini commotus
propter inanem jactantiam eum sequi voluisse,
quam significant aves: finxisse autem discipuli obsequium,
quae fictio vulpium nomine significata est.
Reclinatione vero capitis humilitatem suam significavit,
quae in illo simulatore ac superbo non habebat
locum.</p>
</div1>

<div1>
        <head>VI. <hi>[Ib. VIII, 22.]</hi> </head>
<p> <hi>Dimitte mortuos sepelire mortuos
suos. Mortuos</hi> hic non credentes dixit: <hi>mortuos</hi> autem <hi>suos,</hi> 
 qui nihilominus sine fide de corpore exirent.</p>
</div1>

<div1>
        <head>VII. <hi>[Ib. X, 14.]</hi> </head>
<p> <hi>Excutite pulverem de pedibus vestris:</hi> aut ad contestationem laboris terreni, quem pro illis
<pb n="1366"/>
inaniter suscepissent; aut ut ostenderent usque
adeo se ab ipsis nihil terrenum quaerere, ut etiam
pulverem de terra eorum sibi non paterentur adhaerere.</p>
</div1>

<div1>
        <head>VIII. <hi>[Ib. X, 16.]</hi> </head>
<p> <hi>Estote ergo prudentes sicut serpentes:</hi> ad cavendum malum, in capite custodiendo,
quod est Christus. Nam serpens totum corpus pro
capite objicit persequenti: vel quod per angustias se
coarctans veteri tunica exutus innovatur. Quod imitantur
quibus dictum est, <hi>Intrate per angustam portam <note>(Matth. VII, 13)</note>
          </hi>;
cum vetere homine exuuntur.
Nam si cavendum malum ita moneret, ut violenter resistendum
esset malis, non supra dixisset, <hi>Mitto vos
sicut oves in medio luporum.</hi> Simplices autem sicut columbas
esse voluit, ad nulli nocendum. Nam hoc genus
avis nullum omnino animalium necat; non solum
grandium, contra quae vires non habet, sed etiam
minutissimorum, quibus etiam perparvi passeres
aluntur. Est autem omnibus irrationalibus animantibus
una quaedam inter se societas, sicut etiam rationalibus
sua, id est hominibus, non solum secum, sed
etiam cum Angelis. Discunt ergo ex similitudine columbarum
nulli prorsus nocere ad societatem suam
pertinenti participatione rationis.</p>
</div1>

<div1>
        <head>IX. <hi>[Ib. XI, 25.]</hi> </head>
<p> <hi>Confiteor tibi, Pater, Domine coeli
et terrae.</hi> Notandum confessionem poni in laude Dei.
Non enim peccata Dominus confitebatur, quae nulla
habebat, praesertim quia eum exsultantem hoc dixisse
alius evangelista commemorat <note>(Luc. X, 21)</note>: quanquam
et verba ipsa quae dicit non habeant dubitationem,
quod in laude Dei dicantur. Ergo confessionem
vocat Scriptura generaliter quidquid manifeste,
sicut cernitur, enuntiatur. Nam et illud quod
ait, <hi>Si quis me confessus fuerit coram hominibus, confitebor
et ego eum coram Patre meo <note>(Matth. X, 32)</note>
          </hi>;
vel sicut alibi est, <hi>coram Angelis Dei <note>(Luc. XII, 8)</note>
          </hi>:
non utique peccata confitetur qui Christum confitetur.
Quod si propterea putant aliqui confessionem
vocari, quia pro crimine objiciatur Christi nomen
tempore persecutionis; numquid ita etiam Christus
coram Patre vel coram Angelis hominem qui se
confessus fuerit confitetur? Est etiam in Ecclesiastico
ita positum, <hi>Et haec dicetis in confessione, Opera Domini
universa, quoniam bona valde (Eccli. XXXIX, 20,
<pb n="1367"/>
21)</hi>. Quo in loco indubitanter Dei laudes exaggerantur.
Haec dicta sunt propter imperitiam fratrum, qui
cum legente lectore audiunt hoc verbum, pectora statim
tundunt, non attendentes quo loco dicatur, quasi
non possit nisi peccatorum esse confessio.</p>
</div1>

<div1>
        <head>X. <hi>[Ib. XII, 1-8.]</hi> </head>
<p>Notandum de eo quod illicite factum
videretur Judaeis, quod discipuli sabbato spicas
evulsissent, unum exemplum datum regiae potestatis
de David, alterum sacerdotalis de iis qui per ministerium
templi sabbatum violant: ut multo minus ad
ipsum evulsarum sabbato spicarum crimen pertineat,
qui verus rex et verus sacerdos est, et ideo Dominus
sabbati.</p>
</div1>

<div1>
        <head>XI. <hi>[Ib. XIII, 25-30, 36-43.]</hi> </head>
<div3>
          <head>1.</head>
          <p>
 <hi>Cum autem dormirent
homines, venit inimicus ejus et superseminavit zizania
in medio tritici, et abiit.</hi> Cum negligentius agerent
praepositi Ecclesiae, aut cum dormitionem mortis acciperent
Apostoli, venit diabolus et superseminavit
eos quos malos filios Dominus interpretatur. Sed recte
quaeritur utrum haeretici sint, an male viventes catholici.
Possunt enim dici filii mali etiam haeretici,
quia ex eodem Evangelii semine et Christi nomine
procreati, pravis opinionibus ad falsa dogmata convertuntur.
Sed quod dicit eos in medio tritici seminatos,
quasi videntur illi significari qui unius communionis
sunt: verumtamen quoniam Dominus agrum
ipsum, non Ecclesiam, sed hunc mundum interpretatus
est, bene intelliguntur haeretici, quia non societate
unius Ecclesiae vel unius fidei, sed societate solius
nominis christiani in hoc mundo permiscentur
bonis: ut illi qui in eadem fide mali sunt, palea potius
quam zizania deputentur; quia palea etiam fundamentum
ipsum habet cum frumento, radicemque
communem. In illa plane sagena, qua concluduntur
et mali et boni pisces <note>(Matth. XIII, 47-50)</note>, non absurde
mali catholici intelliguntur. Aliud est enim
mare, quod magis mundum istum significat; aliud
sagena, quae unius fidei vel unius Ecclesiae communionem
videtur ostendere. Inter haereticos et malos
catholicos hoc interest, quod haeretici falsa credunt,
illi autem vera credentes non vivunt ita ut
credunt.</p>
        </div3>
<div3>
          <head>2.</head>
          <p>
 Solet autem etiam quaeri, schismatici quid ab haereticis
distent; et hoc inveniri quod schismaticos non
fides diversa faciat, sed communionis disrupta societas.
Sed utrum inter zizania numerandi sint, dubitari
potest. Magis autem videntur spicis corruptis
esse similiores, sicut scriptum est, <hi>Vento autem corrumpetur
filius iniquus <note>(Sap. IV, 4)</note>
          </hi>: vel paleis aristarum
fractis, vel scissis et de segete abruptis. Quo
enim altiores, id est, superbiores, eo fragiliores levioresque
sunt. Nec tamen consequens est ut omnis
haereticus vel schismaticus corporaliter ab Ecclesia
separetur. Si enim falsa de Deo credit, vel de aliqua
parte doctrinae quae ad fidei pertinet aedificationem,
ita ut non quaerentis cunctatione temperatus sit, sed
inconcusse credentis, nec omnino scientis opinione
atque errore discordans, haereticus est, et foris est
animo, quamvis corporaliter intus videatur. Multos
<pb n="1368"/>
enim tales portat Ecclesia, quia non ita defendunt falsitatem
sententiae suae, ut intentam multitudinem faciant:
quod si fecerint, tunc pelluntur. Item, quicumque
invident bonis, ita ut quaerant occasiones
excludendi eos, aut degradandi; vel crimina sua sic
defendere parati sunt, si objecta vel prodita fuerint,
ut etiam conventiculorum segregationes vel Ecclesiae
perturbationes cogitent excitare; jam schismatici
sunt, et ab unitate corde discissi, etiamsi non inventis
occasionibus aut occultatis factis suis Sacramento
Ecclesiae corporali conversatione socientur.</p>
        </div3>
<div3>
          <head>3.</head>
          <p>
 Quapropter illi soli catholici mali recte deputantur,
qui quamvis vera credant quae ad fidei doctrinam pertinent,
et si quid forte nesciunt quaerendum existiment,
et salva pietate discutiant sine aliquo praejudicio
ipsius veritatis, et bonos vel quos bonos putant
ament atque honorent quantum possunt; tamen flagitiose
atque facinorose vivunt, contra quam vivendum
esse credunt. Tales enim etiamsi prodantur aut
accusentur, pro disciplina Ecclesiae salutisque suae
causa correpti, vel a communione suspensi, nullo
modo sibi recedendum esse a communione catholica
existimant, quocumque permissi fuerint satisfactionis
quaerentes locum: et aliquando per poenitentiam
in frumenta mutantur, sive correpti, sive remoti,
sive etiam verbo Dei nullo nominatim accusante
aut increpante perterriti. Aliquando autem etiam sub
nomine poenitentium ita vivunt ut solent, aut non
multo minus, quidam etiam amplius; nullo modo
tamen a catholica unitate discedunt. Quibus ita viventibus
si mors obrepserit, paleae deputantur usque
in finem. Hoc etiam ipsi credunt: nam si aliter credunt,
et inconcusse tenent, jam inter haereticos numerandi
sunt, putantes omnibus Deum, etiam in
magna iniquitate usque in finem vitae perseverantibus,
tantum quia Ecclesiae unitatem, non sincera dilectione
(nam bene viverent), sed magis poenarum timore
tenuerunt, veniam daturum. Isti ergo non hoc
credunt, vel non firmiter opinantur, etsi adhuc forsitan
quaerunt: sed magis eos decipit spes dilationis,
dum se diutius victuros putant, et perditos mores aliquando
in melius mutaturos. Contra quos dicitur: <hi>Ne
tardes converti ad Deum, neque differas de die in diem:
subito enim veniet ira ejus, et in tempore vindictae disperdet
te <note>(Eccli. V, 8, 9)</note>
          </hi>. Illi enim convertuntur, qui
recte vivere incipiunt; hoc est enim ad Deum redire:
qui autem concupiscentias suas perseveranter sequuntur,
dorsum quodammodo habent ad Deum,
quamvis in unitate constituti saepe illum retorto collo
conentur aspicere. Ergo et isti, ut ait Propheta, <hi>caro
sunt, et spiritus ambulans et non revertens <note>(Psal. LXXVII,
39)</note>
          </hi>. Sed tamen, ut dictum est, propter eamdem fidem
atque unitatem Ecclesiae, neque inter zizania,
quoniam illa extra radicata sunt, neque inter aristarum
paleam, quae se etiam frumentis audet aspera
<pb n="1369"/>
dissensione et fragili elatione superimponere, sed
quamvis subjectam frumentis, tamen inter paleam
quae ultima ventilatione separanda est, numerantur.</p>
        </div3>
<div3>
          <head>4.</head>
          <p>
 Boni autem catholici sunt, qui et fidem integram
sequuntur et mores bonos: quod autem ad fidei doctrinam
pertinet, ita quaerunt, si quid quaerendum habent,
ut absit concertatio periculosa, vel quaerenti,
vel ei cum quo quaeritur, vel eis qui disserentes audiunt.
Ita autem docent, si quid docendum habent,
ut usitata et confirmata securissime, et fidentissime,
et lenissime, ut possunt, insinuent: inusitata vero,
etiamsi veritatis manifestatione liquidissima perceperunt,
quaerendi potius quam praecipiendi aut affirmandi
modo, propter audientis infirmitatem. Si enim
tantum habet pondus aliquod verum, ut vires discentis
excedat; suspendendum est ut extendat crescentem,
non imponendum ut obterat parvulum. Inde est
illud Domini: <hi>Sed Filius hominis cum venerit, putas,
inveniet fidem in terra <note>(Luc. XVIII, 8)</note>
          </hi>? Aliquando autem
et occultandum est, sed cum spe hortatoria, ut non
faciat desperatio frigidiores, sed desiderium capaciores.
Inde est illud ejusdem Domini: <hi>Multa habeo
vobis dicere; sed non potestis portare modo <note>(Joan. XVI,
12)</note>
          </hi>. Quod vero ad mores pertinet, hoc bene et breviter
dicitur: aut confligendum est cum amore temporalium
bonorum, ut non vincat; aut etiam edomitus
subditusque esse debet, ut cum surgere coeperit, facile
reprimatur; aut ita exstinctus, ut se omnino nulla ex
parte commoveat. Ex quo fit ut etiam ipsam mortem
propter veritatem alii fortiter obeant, alii aequanimiter,
alii libenter. Quae tria genera fructus sunt fertilis
terrae, triceni, et sexageni, et centeni <note>(Matth. XIII, 8,
23)</note>. In horum aliquo genere inveniendus est tempore
mortis suae, si quis de hac vita recte cogitat emigrare.</p>
        </div3>
<div3>
          <head>5.</head>
          <p>
 Toleranda sunt autem non solum zizania usque ad
messem, quae cum diabolus aspersis pravis erroribus
falsisque opinionibus superseminasset, hoc est, praecedente
nomine Christi haereses superjecisset, magis
ipse latuit atque occultissimus factus est; hoc est
enim, <hi>Et abiit:</hi> sed etiam palea usque ad ventilationem.
Nec probatur fortius gravitas frumentorum,
nisi paleae perturbationibus, quas qui comprimere
non potuerit veritate defensa, cesserit unitate servata.
Quanquam in hac parabola Dominus, sicut in
ejus expositione conclusit, non quaedam, sed omnia
scandala, et eos qui faciunt iniquitatem, zizaniorum
nomine significasse intelligitur.
</p>
        </div3>
      </div1>

<div1>
        <head>XII. <hi>[Ib. XIII, 26-30.]</hi> </head>
<div3>
          <head>1.</head>
          <p>
 <hi>Cum autem crevisset herba, et
fructum fecisset, tunc apparuerunt et zizania.</hi> Cum
enim spiritualis homo esse coeperit dijudicans omnia <note>(I Cor. II, 15)</note>,
tunc ei errores incipiunt apparere.
Servi autem dixerunt ei: <hi>Vis, imus, et colligimus ea?</hi> 
Utrum ipsi sunt servi, quos paulo post messores appellat?
an quia in expositione parabolae messores dixit
esse Angelos, nec quisquam facile dicere ausus fuerit
Angelos nescisse quis zizania superseminaverit, et ea
tunc apparuisse Angelis cum herba fructum fecisset;
magis oportet intelligi homines ipsos fideles servorum
<pb n="1370"/>
nomine hoc loco significatos, quos etiam bonum semen
dicit? Nec mirum si et bonum semen ipsi dicuntur,
et servi patrisfamilias: sicut et de se ait, quod
et ipse sit janua, ipse sit pastor <note>(Joan. X, 7, 11)</note>. Ex
diversis enim significationibus una res etiam plures et
diversas similitudines recipit. Praesertim quia cum ad
servos loqueretur, non ait, <hi>In tempore messis</hi> dicam
vobis, <hi>Colligite primum zizania;</hi> sed <hi>Dicam,</hi> inquit, <hi>messoribus.</hi> 
 Unde intelligitur colligendorum zizaniorum
ad comburendum alia esse ministeria, nec quemquam
Ecclesiae filium debere arbitrari ad se hoc officium
pertinere.</p>
        </div3>
<div3>
          <head>2.</head>
          <p>
 Cum igitur esse quisque spiritualis coeperit, cognoscit
errores haereticorum, et omnino dijudicat atque
discernit quidquid audierit aut legerit abhorrere a
regula veritatis: sed donec in eisdem spiritualibus
perficiatur, et quodammodo maturescat in fructum
quem herba dedit, potest eum movere, quare sub
nomine christiano tam multae haereticorum exstiterint
falsitates. Inde est quod servi dicunt, <hi>Nonne bonum
semen seminasti in agro tuo? unde ergo habet zizania?</hi> 
Deinde cum cognoverit hanc excogitasse fraudem
diabolum, cum contra tanti nominis auctoritatem
nihil se valere sentiret, ut fallacias suas eodem nomine
obtegeret; potest ei suboriri voluntas, ut tales
homines de rebus humanis auferat, si aliquam temporis
habeat facultatem; sed utrum facere debeat,
justitiam Dei consulit utrum hoc ei praecipiat, vel
permittat, et hoc officium esse hominum velit: hinc
est quod servi dicunt, <hi>Vis, imus, et colligimus ea?</hi> 
Quibus quia Veritas ipsa respondet, non ita hominem
constitutum esse in hac vita, ut certus esse possit
qualis quisque futurus sit postea, cujus in praesentia
cernit errorem, vel quid etiam error ejus conferat
ad provectum bonorum; non esse tales auferendos de
hac vita, ne cum malos conatur interficere, bonos
interficiat, quod forte futuri sunt; aut bonis obsit,
quibus et inviti forte utiles sunt: sed tunc opportune
fieri, cum jam in fine non restat vel tempus commutandae
vitae, vel proficiendi ad veritatem ex occasione
atque comparatione alieni erroris; tunc autem hoc
non ab hominibus, sed ab Angelis fieri: inde est
quod respondet paterfamilias, <hi>Non; ne forte colligentes
zizania, eradicetis simul et triticum: sed in tempore
messis dicam messoribus,</hi> et caetera. Atque hoc
modo eos patientissimos et tranquillissimos reddit.</p>
        </div3>
<div3>
          <head>3.</head>
          <p>
 Quaeri autem potest, quod ait, <hi>Alligate fasciculos
ad comburendum,</hi> cur non unum fascem, aut unum
acervum zizaniorum fieri dixit? Nisi forte propter
varietatem haereticorum, et non solum a tritico, verum
etiam a seipsis discrepantium, ipsa uniuscujusque
haereseos propria conventicula, in quibus singillatim
sua communione devincti sunt, nomine fasciculorum
designavit: ut jam tunc incipiant alligari ad comburendum,
cum a catholica communione segregati suas
proprias quasi ecclesias habere coeperint; ut combustio
earum sit in fine saeculi, modo alligatio fasciculorum.
Sed si ita esset, non jam multae resipiscendo,
et in Catholicam remeando ab errore desciscerent.
<pb n="1371"/>
Quapropter et alligatio fasciculorum in
fine futura est, ut non confuse, sed pro modo perversitatis
suae uniuscujusque erroris pertinacia puniatur.</p>
        </div3>
<div3>
          <head>4.</head>
          <p>
 <hi>Ne forte colligentes zizania, eradicetis simul et triticum.</hi> 
Utrum quia etiam boni cum adhuc infirmi sunt,
opus habent in quibusdam malorum commixtione,
sive ut per eos exerceantur, sive ut eorum comparatione
magna illis exhortatio fiat, ut nitantur ad melius,
quibus sublatis altitudo charitatis quasi evulsa
marcescat, quod est eradicari? Nam sic ait Apostolus: <hi>Ut in charitate radicati et fundati, possitis comprehendere <note>(Ephes. III, 17, 18)</note>
          </hi>.
An forte ideo simul
eradicatur triticum, cum auferuntur zizania, quia
multi primo zizania sunt, et postea triticum fiunt?
qui nisi patienter, cum mali sunt, tolerentur, ad laudabilem
mutationem non perveniunt: itaque si evulsi
fuerint, simul eradicatur et triticum, quod futuri
essent, si eis parceretur.
</p>
        </div3>
      </div1>

<div1>
        <head>XIII. <hi>[Ib. XIII, 45, 46.]</hi> </head>
<p> <hi>Simile est regnum coelorum
homini negotiatori quaerenti bonas margaritas. Inventa
autem una pretiosa margarita, abiit et vendidit omnia
quae habuit, et emit eam.</hi> Quaestio est cur a numero
plurali ad singularem transierit, ut cum quaerat homo
bonas margaritas, unam inveniat pretiosam, quam
venditis omnibus quae habet, emat. Aut ergo iste bonos
homines quaerens, cum quibus utiliter vivat, invenit
unum prae omnibus sine peccato, mediatorem
Dei et hominum, hominem Christum Jesum <note>(I Tim.
II, 5)</note>: aut praecepta quaerens, quibus servatis cum
hominibus recte conversetur, invenit dilectionem
proximi, in quo uno dicit Apostolus omnia contineri;
ut, <hi>Non occides, non moechaberis, non furaberis, non
falsum testimonium dices, et si quod est aliud mandatum,</hi> 
singulae margaritae sint, quae <hi>in hoc sermone recapitulantur,
Diliges proximum tuum tanquam teipsum <note>(Rom.
XIII, 8, 9)</note>
          </hi>. Aut bonos intellectus homo quaerit, et invenit
unum illud quo cuncti continentur, in principio
Verbum, et Verbum apud Deum, et Verbum Deum <note>(Joan. I, 1)</note>,
lucidum candore veritatis, et solidum
firmitate aeternitatis, et undique sui simile pulchritudine
divinitatis, qui Deus, penetrata carnis testudine,
intelligendus est. Ille enim ad margaritam ipsam jam
pervenerat, quae in tegumentis mortalitatis, quasi
concharum obstaculo, in profundo hujus saeculi, atque
inter duritias saxeas Judaeorum aliquando latuerat:
ille ergo ad ipsam margaritam jam pervenerat,
qui ait, <hi>Et si noveramus Christum secundum carnem,
sed nunc jam non novimus <note>(II Cor. V, 16)</note>
          </hi>. Nec ullus
omnino intellectus margaritae nomine dignus est, nisi
ad quem discussis omnibus carnalibus tegminibus
pervenitur, quibus sive per verba humana, sive per
similitudines circumpositas operitur, ut purus et solidus
et nusquam a se dissonans, certa ratione cernatur.
Quos tamen omnes veros et firmos et perfectos
intellectus unus ille continet, per quem facta sunt
omnia, quod est Verbum Dei <note>(Joan. I, 3)</note>. Quodlibet
autem horum trium sit, vel si aliquid aliud occurrere
potuerit, quod margaritae unius et pretiosae nomine
<pb n="1372"/>
bene significetur, pretium ejus est nos ipsi: qui ad
eam possidendam non sumus liberi, nisi omnibus
pro nostra liberatione contemptis, quae temporaliter
possidentur. Venditis enim rebus nostris, nullum earum
majus accipimus pretium, quam nos ipsos; quia
talibus implicati, nostri non eramus: ut rursus nos
ipsos pro illa margarita demus, non quia tanti valeamus,
sed quia plus dare non possumus.</p>
</div1>

<div1>
        <head>XIV. <hi>[Ib. XIII, 15.]</hi> </head>
<div3>
          <head>1.</head>
          <p>
 <hi>Et oculos suos clauserunt, nequando
oculis videant:</hi> id est, ipsi causa fuerunt ut Deus
eis oculos clauderet. Alius enim evangelista dicit, <hi>Excaecavit oculos eorum.</hi> 
 Sed utrum ut nunquam videant?
an vero ne vel sic aliquando videant, caecitate
sua sibi displicentes, et se dolentes, et ex hoc humiliati
atque commoti ad confitenda peccata sua, et pie
quaerendum Dominum? Sic enim Marcus hoc dicit, <hi>Nequando convertantur, et dimittantur eis peccata 
 <note>(Marc.
IV, 12)</note>
          </hi>. Ubi intelliguntur peccatis suis meruisse ut
non intelligerent, et tamen hoc ipsum misericorditer
eis factum, ut peccata sua cognoscerent, et conversi
veniam mererentur. Quod autem Joannes hunc locum
ita dicit. « Propterea non poterant credere, quia iterum
dixit Isaias, Excaecavit oculos eorum, et induravit
cor eorum, ut non videant oculis, et intelligant
corde, et convertantur, et sanem eos »  <note>(Joan. XII, 39,
40)</note>; adversari videtur huic sententiae, et omnino cogere
ut quod hic dictum est, <hi>Nequando oculis videant,</hi> 
non accipiatur, Ne vel sic aliquando oculis videant,
sed prorsus, Ut non videant: quandoquidem aperte
ita dicit, <hi>Ut oculis non videant.</hi> Et quod ait, <hi>Propterea
non poterant credere,</hi> satis ostendit non ideo factam
illam excaecationem, ut ea commoti et dolentes se
non intelligere, converterentur aliquando per poenitentiam;
non enim possent hoc facere, nisi prius crederent,
ut credendo converterentur, conversione sanarentur,
sanitate intelligerent: sed ideo potius excaecatos,
ut non crederent. Dicit enim apertissime, <hi>Propterea non poterant credere.</hi> </p>
        </div3>
<div3>
          <head>2.</head>
          <p>
 Quod si ita est, quis non exsurgat in defensionem
Judaeorum, ut eos extra culpam fuisse proclamet,
quod non crediderunt? Propterea enim non poterant
credere, quia excaecavit oculos eorum. Sed quoniam
potius Deus extra culpam debet intelligi, cogimur fateri
aliis quibusdam peccatis ita eos excaecari meruisse:
qua tamen excaecatione non potuerunt credere.
Verba enim Joannis ista sunt: <hi>Propterea non poterant
credere, quia iterum dixit Isaias, Excaecavit oculos eorum.</hi> 
Frustra itaque conamur intelligere, ideo fuisse
caecatos, ut converterentur, cum ideo converti non
poterant, quia non credebant, et ideo credere non
poterant, quia excaecati erant. An forte non absurde
dicimus, quosdam Judaeorum fuisse sanabiles; sed
tanto tamen superbiae tumore periclitatos, ut eis expedierit
primo non credere, et ad hoc fuisse caecatos,
ut non intelligerent Dominum loquentem per parabolas,
<pb n="1373"/>
quibus non intellectis, non in eum crederent,
non credentes autem, cum caeteris desperatis crucifigerent
eum; atque ita post ejus resurrectionem converterentur,
quando jam de reatu mortis Domini amplius
humiliati, vehementius diligerent a quo sibi
tantum scelus dimissum esse gauderent: quoniam
tanta erat eorum superbia, ut tali humiliatione esset
dejicienda? Quod incongrue dictum esse quilibet arbitretur,
si non ita contigisse in Actibus Apostolorum
manifestissime legerit <note>(Act. II, 37)</note>. Non ergo abhorret
quod ait Joannes, <hi>Propterea non poterant credere,
quia excaecavit oculos eorum ut non videant,</hi> ab ea
sententia qua intelligimus ideo excaecatos ut converterentur;
hoc est, ideo eis per obscuritates parabolarum
occultatas sententias Domini, ut post ejus resurrectionem
salubriore poenitentia resipiscerent: quia
per obscuritatem sermonis excaecati, dicta Domini non
intellexerunt, et ea non intelligendo, non in eum
crediderunt, non credendo crucifixerunt eum; atque
ita post ejus resurrectionem miraculis, quae in ejus
nomine fiebant, exterriti, majore criminis reatu compuncti
sunt et prostrati ad poenitentiam, deinde accepta
indulgentia ad obedientiam, flagrantissima dilectione
conversi.</p>
        </div3>
<div3>
          <head>5.</head>
          <p>
 Nam quibus non profuit illa caecitas ad conversionem,
quae per linguam parabolarum fiebat, ita de illis
propheta alio loco dicit, quod etiam Apostolus
commemoravit cum de obscuritate linguarum ageret: <hi>In aliis linguis, et in aliis labiis loquar populo huic, et
nec sic me exaudient, dicit Dominus 
 <note>(I Cor. XIV, 21;
Isai. XXVIII, 11)</note>
          </hi>. Non enim diceretur, <hi>Nec sic me exaudient,</hi> 
nisi ad hoc fieret, ut vel sic exaudirent: id
est, ut eis ad humilem confessionem, et sollicitam
inquisitionem, et obedientem conversionem, et ferventem
dilectionem valeret. Est vero etiam ista ratio
medicinae corporalis. Nam et pleraque medicamenta
prius affligunt ut sanent, et ipsa collyria quae ad oculos
pertinent, si ea opus est intrinsecus infundi, nisi
sensum videndi prius claudant et perturbent, prodesse
non possunt.</p>
        </div3>
<div3>
          <head>4.</head>
          <p>
 Nec moveat quod idem propheta dicit, <hi>Nisi credideritis,
non intelligetis <note>(Isai. VII, 9, sec. LXX)</note>
          </hi>; quasi
contrarium sit quod Joannes ait, <hi>Propterea non poterant
credere, quia excaecavit oculos eorum;</hi> id est, quia
illae parabolae ita dicebantur, ut ab eis non possent intelligi.
Dicit enim aliquis: Si ut intelligerent credere
debebant, quomodo propterea non poterant credere,
quia non intelligebant, hoc est, <hi>quia excaecavit oculos
eorum?</hi> Sed quod ait Isaias, <hi>Nisi credideritis, non intelligetis,</hi> 
de illa intelligentia dictum est, in qua semper
manebitur, rerum ineffabilium: cum autem dicitur
quod credatur, nisi quod dicitur intelligatur, credi
non potest. Intelligenda sunt ergo dicta, ut credantur
quae dici potuerunt: credenda autem quae dici potuerunt,
ut intelligantur quae dici non possunt.
</p>
        </div3>
      </div1>

<div1>
        <head>XV. <hi>[Ib. XIII, 34.]</hi> </head>
<p> <hi>Et sine parabolis non loquebatur
eis.</hi> Non quia nihil proprie locutus est, sed quia nullum
fere sermonem explicavit, ubi non aliquid per
parabolam significavit, quamvis in eo aliqua et proprie
<pb n="1374"/>
dixerit: ita ut saepe inveniatur totus sermo ejus
parabolis explicatus, totus autem proprie dictus nullus
inveniatur. Explicatos autem sermones dico,
quando ex aliqua occasione rerum incipit loqui quousque
terminet quidquid ad ipsam rem pertinet, et
transeat ad aliud. Nonnunquam sane alius evangelista
contexit, quod alius diversis temporibus dictum indicat.
Non enim omnimodo secundum rerum gestarum
ordinem, sed secundum suae quisque recordationis
facultatem, narrationem quam exorsus est ordinavit.</p>
</div1>

<div1>
        <head>XVI. <hi>[Ib. XIII, 51, 52, 44.]</hi> </head>
<p> <hi>Intellexistis haec omnia?
Dicunt ei: Etiam. Ait illis: Ideo omnis scriba doctus
in regno coelorum, similis est homini patrifamilias, qui
profert de thesauro suo nova et vetera.</hi> Utrum ista conclusione
exponere voluit quem dixerit thesaurum in
agro absconditum: quoniam sanctae Scripturae intelliguntur,
quae nomine duorum Testamentorum, Novi
et Veteris, concluduntur; quemadmodum apud alium
evangelistam, gladium bis acutum tali conclusione
videtur exponere <note>(Apoc. I, 16)</note>? An quia in parabolis
ista locutus est; et cum quaesisset ab eis utrum intellexissent,
responderunt se intellexisse; fortasse ista
similitudine ultima patrisfamilias proferentis de thesauro
suo nova et vetera, ostendere voluit eum doctum
habendum esse in Ecclesia, qui etiam Scripturas
veteres parabolis explicatas intellexerit, ab istis
novis accipiens regulas? Quia et ista Dominus per parabolas
enuntiavit, quamvis ipse Christus esset finis
illorum; id est, ut in eo illa vetera complerentur:
ut si ipse in quo illa complentur et manifestantur,
per parabolas adhuc loquitur, donec ejus passio velum
discindat, ut nihil sit occultum quod non reveletur;
multo magis illa quae ad commendandam tantam
salutem tam longe de illo scripta sunt, parabolis
operta esse noverimus: quae cum Judaei ad litteram
acciperent, noluerunt esse docti in regno coelorum,
neque transire ad Christum, ut auferretur velamen
quod supra cor eorum positum est.</p>
</div1>

<div1>
        <head>XVII. <hi>[Ib. XIII, 55 et 56.]</hi> </head>
<div3>
          <head>1.</head>
          <p>
 <hi>Fratres ejus, Jacobus, et
Joseph, et Simon, et Judas, et sorores ejus, nonne omnes
apud nos sunt? unde ergo huic omnia ista? Et scandalizabantur
in eo.</hi> Fratres apud Judaeos dici solere cognatos
usque adeo probatur, ut non solum ex propinquo
generationis gradu, sicut sunt filii fratrum et sororum,
qui etiam apud nos usitatissime fratres dicuntur; sed
etiam avunculus et sororis filius, sicut sibi erant Jacob
et Laban, fratres appellati inveniantur <note>(Gen. XXIX,
15)</note>. Non ergo mirum est dictos esse fratres Domini
ex materno genere quoscumque cognatos; cum etiam
ex cognatione Joseph dici potuerint fratres ejus ab
eis, qui illum patrem Domini esse arbitrabantur.</p>
        </div3>
<div3>
          <head>2.</head>
          <p>
 Generalem justitiam non violat quis, nisi libidine
transgressus fuerit aut placitum societatis humanae,
<pb n="1375"/>
sicut est furtum, rapina, adulterium, incestus, et hujusmodi;
aut naturam, sicut est contumelia, caedes,
homicidium, concubitus masculorum vel pecorum;
aut modum in concessis, sicut est superbum amplius
verberare quam oportet, vel superfluum edere vel bibere
amplius quam oportet, cum ipsa conjuge concumbere
amplius quam oportet, et similia.</p>
        </div3>
<div3>
          <head>3.</head>
          <p>
 Bene intelligitur Spiritus sanctus ideo primum
linguarum donum dedisse hominibus, quae pacto et
placito hominum institutae sunt, et forinsecus per
sensus corporis consuetudine audiendi discuntur, ut
eis ostenderet quam facile posset sapientes facere per
sapientiam Dei, quae in eis interna est.</p>
        </div3>
<div3>
          <head>4.</head>
          <p>
 Item voluntas Verbi sempiterni stabilis est semper,
quia simul habet omnia: nostra autem voluntas
ideo non stat, quia non habet simul omnia; ideo modo
hoc, modo illud volumus. Item sic fuerunt in illo
Verbo omnia quae facta sunt, et ipsa susceptio hominis
sic ab eo praecognita est, quomodo si pictor velit
pingere totam domum, et cogitet vel noverit locum
ubi etiam se pingere debeat: totum in arte habet, et
in praeparatione, et in voluntate, quamvis certis et
suis quaeque temporibus explicet. Sic omnis creatura
<pb n="1376"/>
et ipse homo qui ejusdem Sapientiae personam mystice
et inenarrabili susceptione gestaturus erat, in
ipsa sapientia tanquam Dei arte sempiterna semper
erat, quamvis suis quaeque temporibus efficiat, quae
pertendit a fine usque ad finem fortiter, et disponit
omnia suaviter atque in se manens innovat omnia <note>(Sap. VIII, 1, et VII, 27)</note>.</p>
        </div3>
<div3>
          <head>5.</head>
          <p>
 Item quomodo quis velit velle mori, si sic velle
mori pervenerat, qui jam habet sanam fidem et videt
quo sibi perveniendum sit, ad hoc jam proficit,
ut libenter de hac vita discedat. Non enim hoc est videre
quo sibi perveniendum sit, quod est etiam amare
illud, et ibi jam esse desiderare: quod in cujus animo
effectum fuerit, necesse est ut libenter moriatur.
Frustra itaque dicunt quidam, qui jam sanam fidem
tenent, ideo se nolle mori ut proficiant, cum ipse
profectus eorum in eo profectu sit, ut mori velint.
Si ergo verum loqui volunt, non dicant, Ideo mori
nolo, ut proficiam; sed, Ideo mori nolo, quia parum
profeci. Itaque mori nolle fidelibus non consilium est
ut proficiant, sed indicium quod parum profecerint.
Proinde quod nolunt, ut perfecti sint; velint, et perfecti
sunt.

</p>
        </div3>
      </div1>
</body>
  </text>
</TEI>
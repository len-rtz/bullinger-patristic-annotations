<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De fide et symbolo</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeFiEtS</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De fide et symbolo</head>

<p>Symboli capita singula studiose explicantur, cum haereticorum fidei catholicae adversantium, et maxime Manichaeorum
reprehensione.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Quae causa et scopus operis
<pb n="0181"/>praesentis.</hi> Quoniam scriptum est et apostolicae disciplinae
robustissima auctoritate firmatum, <hi>Quia justus
ex fide vivit <note>(Habac. II, 4; Galat. III, 11)</note>
            </hi>;
eaque fides officium a nobis exigit et cordis et linguae;
ait enim Apostolus, <hi>Corde creditur ad justitiam, ore
autem confessio fit ad salutem <note>(Rom. X, 10)</note>
            </hi>: oportet
nos esse et justitiae memores et salutis. Quandoquidem
in sempiterna justitia regnaturi, a praesenti
saeculo maligno salvi fieri non possumus, nisi et nos
ad salutem proximorum nitentes, etiam ore profiteamur
fidem quam corde gestamus: quae fides ne fraudulentis
calliditatibus haereticorum possit in nobis
aliqua ex parte violari, pia cautaque vigilantia providendum
est. Est autem catholica fides in Symbolo
nota fidelibus, memoriaeque mandata, quanta res
passa est brevitate sermonis: ut incipientibus atque
lactentibus, eis qui in Christo renati sunt, nondum
Scripturarum divinarum diligentissima et spirituali
tractatione atque cognitione roboratis, paucis verbis
credendum constitueretur, quod multis verbis exponendum
esset proficientibus, et ad divinam doctrinam
certa humilitatis atque charitatis firmitate surgentibus.
Sub ipsis ergo paucis verbis in Symbolo
constitutis, plerique haeretici venena sua occultare
conati sunt: quibus restitit et resistit divina misericordia
per spirituales viros, qui catholicam fidem,
non tantum in illis verbis accipere et credere, sed
etiam Domino revelante intelligere atque cognoscere
meruerunt. Scriptum est enim, <hi>Nisi credideritis, non
intelligetis <note>(Isai. VII, 9, sec. LXX)</note>
            </hi>. Sed tractatio fidei
ad muniendum Symbolum valet: non ut ipsa pro
Symbolo gratiam Dei consequentibus memoriae mandanda
et reddenda tradatur; sed ut illa quae in Symbolo
retinentur, contra haereticorum insidias auctoritate
catholica et munitiore defensione custodiat.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Quod nulla fuerit natura coaeterna
Deo, ex qua mundum fecerit. Quomodo mundus ex nihilo,
si ex materia informi factus.</hi> Conati sunt enim
quidam persuadere Deum Patrem non esse omnipotentem:
<pb n="0182"/>
non quia hoc dicere ausi sunt, sed in suis
traditionibus hoc sentire et credere convincuntur.
Cum enim dicunt esse naturam quam Deus omnipotens
non creaverit, de qua tamen istum mundum fabricaverit,
quem pulchre ordinatum esse concedunt;
ita omnipotentem Deum negant, ut non eum credant
mundum potuisse facere, nisi ad eum fabricandum
alia natura, quae jam fuerat, et quam ipse non fecerat,
uteretur: carnali scilicet consuetudine videndi
fabros et domorum structores et quoslibet opifices,
qui nisi adjuventur parata materia, ad effectum suae
artis pervenire non possunt. Ita etiam intelligunt fabricatorem
mundi non esse omnipotentem, si mundum
fabricare non posset, nisi eum aliqua non ab
illo fabricata natura, tanquam materies, adjuvaret.
Aut si omnipotentem Deum fabricatorem mundi esse
concedunt, fateantur necesse est ex nihilo eum fecisse
quae fecit. Non enim aliquid esse potest, cujus
creator non esset, cum esset omnipotens. Quia etsi
aliquid fecit ex aliquo, sicut hominem de limo, non
utique fecit ex eo quod ipse non fecerat; quia terram
unde limus est, ex nihilo fecerat. Et si ipsum coelum
et terram, id est, mundum et omnia quae in eo sunt,
ex aliqua materia fecerat, sicut scriptum est, <hi>Qui fecisti
mundum ex materia invisa <note>(Sap. XI, 18)</note>
            </hi>, vel
etiam <hi>informi,</hi> sicut nonnulla exemplaria tenent;
nullo modo credendum est illam ipsam materiam de
qua factus est mundus, quamvis informem, quamvis
invisam, quocumque modo esset, per se ipsam esse
potuisse, tanquam coaeternam et coaevam Deo: sed
quemlibet modum suum, quem habebat, ut quoquomodo
esset, et distinctarum rerum formas posset
accipere, non habebat nisi ab omnipotente Deo, cujus
beneficio est res non solum quaecumque formata,
sed etiam quaecumque formabilis. Inter formatum
autem et formabile hoc interest, quod formatum jam
accepit formam, formabile autem potest accipere.
Sed qui praestat rebus formam, ipse praestat etiam
posse formari: quoniam de illo et in illo est omnium
speciosissima species incommutabilis; et ideo ipse
unus est qui cuilibet rei, non solum ut pulchra sit,
<pb n="0183"/>
sed etiam ut pulchra esse possit attribuit. Quapropter
rectissime credimus omnia Deum fecisse de nihilo:
quia etiam si de aliqua materia factus est mundus,
eadem ipsa materia de nihilo facta est, ut ordinatissimo
Dei munere prima capacitas formarum
fieret, ac deinde formarentur quaecumque formata
sunt. Hoc autem diximus, ne quis existimet contrarias
sibi esse divinarum Scripturarum sententias,
quoniam et omnia Deum fecisse de nihilo scriptum
est, et mundum esse factum de informi
materia.</p>
          </div3>
<div3>
            <head>3.</head>
            <p>
 Credentes itaque in Deum Patrem omnipotentem,
nullam creaturam esse quae ab omnipotente
non creata sit, existimare debemus. Et quia omnia
per Verbum creavit, quod Verbum et Veritas dicitur <note>(Joan. XIV, 6)</note>,
et Virtus et Sapientia Dei <note>(I Cor.
I, 24)</note>, multisque aliis insinuatur vocabulis qui nostrae
fidei Jesus Christus Dominus commendatur, liberator
scilicet noster et rector Filius Dei; non
enim Verbum illud per quod sunt omnia condita,
generare potuit nisi ille qui per ipsum condidit
omnia.
</p>
          </div3>
        </div2>

<div2>
          <head>CAPUT III.</head>
<p> <hi>Verbum quare dictum de Filio Dei.
Quod Verbum sit idipsum quod Pater.</hi> Credimus etiam
in Jesum Christum Filium Dei, Patris unigenitum,
id est unicum, Dominum nostrum. Quod tamen Verbum
non sicut verba nostra debemus accipere, quae
voce atque ore prolata verberato aere transeunt,
nec diutius manent quam sonant. Manet enim illud
Verbum incommutabiliter: nam de ipso dictum est,
cum de Sapientia diceretur, <hi>In se ipsa manens innovat
omnia <note>(Sap. VII, 27)</note>
            </hi>. Verbum autem Patris ideo
dictum est, quia per ipsum innotescit Pater. Sicut
ergo verbis nostris id agimus, cum verum loquimur,
ut noster animus innotescat audienti, et quidquid secretum
in corde gerimus, per signa hujusmodi ad
cognitionem alterius proferatur: sic illa Sapientia,
quam Deus Pater genuit, quoniam per ipsam innotescit
dignis animis secretissimus Pater, Verbum
ejus convenientissime nominatur.</p>
<div3>
            <head>4.</head>
            <p>
 Inter animum autem nostrum et verba nostra,
quibus eumdem animum ostendere conamur, plurimum
distat. Nos quippe non gignimus sonantia verba,
sed facimus; quibus faciendis materia subjacet
corpus. Plurimum autem interest inter animum et
corpus. Deus vero cum Verbum genuit, id quod est
ipse genuit; neque de nihilo, neque de aliqua jam facta
conditaque materia; sed de seipso id quod est
ipse. Hoc enim et nos conamur, cum loquimur, si diligenter
consideremus nostrae voluntatis appetitum;
non cum mentimur, sed cum verum loquimur. Quid
enim aliud molimur, nisi animum ipsum nostrum, si
<pb n="0184"/>
fieri potest, cognoscendum et perspiciendum animo
auditoris inferre: ut in nobis ipsi quidem maneamus,
nec recedamus a nobis, et tamen tale indicium, quo
fiat in altero nostra notitia, proferamus; ut, quantum
facultas conceditur, quasi alter animus ab animo
per quem se indicet proferatur? Id facimus conantes
et verbis, et ipso sono vocis, et vultu, et
gestu corporis, tot scilicet machinamentis id quod
intus est demonstrare cupientes: quia tale aliquid
proferre non possumus, et ideo non potest loquentis
animus penitus innotescere; unde etiam mendaciis
locus patet. Deus autem Pater, qui verissime se indicare
animis cognituris et voluit et potuit, hoc ad se
ipsum indicandum genuit, quod est ipse qui genuit:
qui etiam Virtus ejus et Sapientia dicitur, quia per
ipsum operatus est et disposuit omnia; de quo propterea
dicitur, <hi>Attingit a fine usque ad finem fortiter,
et disponit omnia suaviter <note>(Sap. VIII, 1)</note>
            </hi>.
</p>
          </div3>
        </div2>

<div2>
          <head>CAPUT IV.</head>
<div3>
            <head>5.</head>
            <p>
 <hi>Filius Dei non factus nec minor
a Patre. Creare et condere idem. Filius Dei cur factus
homo. Contra Manichaeorum haeresim. Totus homo susceptus
a Verbo. Nativitas Christi ex femina. Contra
Manichaeos.</hi> Quamobrem unigenitus Filius Dei, neque
factus est a Patre; quia sicut dicit evangelista, <hi>Omnia
per ipsum facta sunt <note>(Joan. I, 3)</note>
            </hi>: neque ex tempore
genitus: quoniam sempiterne Deus sapiens,
sempiternam secum habet sapientiam suam: neque
impar est Patri, id est, in aliquo minor; quia et
Apostolus dicit, <hi>Qui cum in forma Dei esset constitutus,
non rapinam arbitratus est esse aequalis Deo <note>(Philipp.
II, 6)</note>
            </hi>. Hac igitur fide catholica et illi excluduntur
qui eumdem dicunt Filium esse qui Pater est; quia
et hoc Verbum apud Deum esse non posset nisi
apud Patrem Deum, et nulli est aequalis qui solus est.
Excluduntur etiam illi qui creaturam esse dicunt
Filium, quamvis non talem, quales sunt caeterae creaturae.
Quantamcumque enim creaturam dicant, si
creatura est, condita et facta est. Nam idem est condere,
quod creare: quanquam in latinae linguae consuetudine
dicatur aliquando creare, pro eo quod est
gignere; sed graeca discernit. Hoc enim dicimus creaturam,
quod illi <foreign xml:lang="greek">κτίσμα</foreign> vel <foreign xml:lang="greek">κτίσιν</foreign> vocant: et cum sine
ambiguitate loqui volumus, non dicimus, creare;
sed, condere. Ergo si creatura est Filius, quamlibet
magna sit, facta est. Nos autem in eum credimus per
quem facta sunt omnia, non in eum per quem facta
sunt caetera: neque enim hic aliter accipere possumus
omnia, nisi quaecumque sunt facta.</p>
          </div3>
<div3>
            <head>6.</head>
            <p>
 Sed quoniam <hi>Verbum caro factum est, et habitavit
in nobis <note>(Joan. I, 14)</note>
            </hi>; eadem Sapientia quae de
Deo genita est, dignata est etiam in hominibus creari.
Quo pertinet illud, <hi>Dominus creavit me in principio
viarum suarum <note>(Prov. VIII, 22)</note>
            </hi>. Viarum enim
ejus principium caput est Ecclesiae, quod est Christus
<pb n="0185"/>
 homine indutus, per quem vivendi exemplum
nobis daretur, hoc est via certa qua perveniremus
ad Deum. Non enim redire potuimus nisi humilitate,
qui superbia lapsi sumus, sicut dictum est primae nostrae
creaturae, <hi>Gustate, et eritis tanquam dii <note>(Gen. III,
5)</note>
            </hi>. Hujus igitur humilitatis exemplum, id est, viae
qua redeundum fuit, ipse Reparator noster in se ipso
demonstrare dignatus est, <hi>qui non rapinam arbitratus
est esse aequalis Deo, sed semetipsum evacuavit, formam
servi accipiens <note>(Philipp. II, 6, 7)</note>
            </hi>; ut crearetur homo
in principio viarum ejus, Verbum per quod facta sunt
omnia. Quapropter secundum id quod unigenitus est,
non habet fratres: secundum id autem quod primogenitus
est, fratres vocare dignatus est omnes qui
post ejus et per ejus primatum in Dei gratiam renascuntur
 per adoptionem filiorum <note>(Luc. VIII, 21)</note>,
sicut apostolica disciplina commendat <note>(Hebr. II, 11)</note>.
Naturalis ergo Filius de ipsa Patris substantia unicus
natus est, id existens quod Pater est; Deus de Deo,
Lumen de Lumine: nos autem non lumen naturaliter
sumus, sed ab illo Lumine illuminamur, ut sapientia
lucere possimus. <hi>Erat</hi> enim, inquit, <hi>Lumen
verum, quod illuminat omnem hominem venientem in
hunc mundum <note>(Joan. I, 9)</note>
            </hi>. Addimus itaque fidei rerum
aeternarum etiam temporalem dispensationem
Domini nostri, quam gerere nobis et ministrare pro
nostra salute dignatus est. Nam secundum id quod
unigenitus est Dei Filius, non potest dici, Fuit et
Erit; sed tantum, Est: quia et quod fuit, jam non
est; et quod erit, nondum est. Ille ergo est incommutabilis
sine conditione temporum et varietate. Nec
aliunde arbitror manare illud quod famulo suo Moysi
tale nomen suum insinuavit. Nam cum ab eo quaereret,
si se populus ad quem mittebatur contemneret,
a quo se diceret esse missum; responsum dicentis
accepit, <hi>Ego sum qui sum.</hi> Deinde subjunxit, <hi>Haec dices
filiis Israel, Qui est, misit me ad vos <note>(Exod. III, 14)</note>
            </hi>.</p>
          </div3>
<div3>
            <head>7.</head>
            <p>
 Ex quo jam spiritualibus animis patere confido,
nullam naturam Deo esse posse contrariam. Si enim
ille est, et de solo Deo proprie dici potest hoc verbum
(quod enim vere est, incommutabiliter manet; quoniam
quod mutatur, fuit aliquid quod jam non est, et
erit quod nondum est), nihil ergo habet Deus contrarium.
Si enim quaereretur a nobis quid sit albo
contrarium, responderemus nigrum: si quaereretur
quid sit calido contrarium, responderemus frigidum:
si quaereretur quid sit veloci contrarium, responderemus
tardum; et quaecumque similia. Cum autem
quaeritur quid sit contrarium ei quod est, recte respondetur
quod non est.</p>
          </div3>
<div3>
            <head>8.</head>
            <p>
 Sed quoniam per temporalem, ut dixi, dispensationem,
<pb n="0186"/>
ad nostram salutem et reparationem, operante
Dei benignitate, ab illa incommutabili Dei
Sapientia natura mutabilis nostra suscepta est, temporalium
rerum salubriter pro nobis gestarum adjungimus
fidem, credentes in eum Dei Filium qui natus
est per Spiritum sanctum ex virgine Maria. Dono
enim Dei, hoc est, sancto Spiritu concessa nobis est
tanta humilitas tanti Dei, ut totum hominem suscipere
dignaretur in utero virginis, maternum corpus
integrum inhabitans, integrum deserens. Cui temporali
dispensationi multis modis insidiantur haeretici.
Sed si quis tenuerit catholicam fidem, ut totum hominem
credat a Verbo Dei esse susceptum, id est
corpus, animam, spiritum, satis contra illos munitus
est. Quippe cum ista susceptio pro salute nostra sit
gesta, cavendum est ne cum crediderit aliquid nostrum
non pertinere ad istam susceptionem, non pertineat
ad salutem. Et cum homo excepta forma membrorum,
quae diversis generibus animantium diversa tributa
est, non distet a pecore nisi rationali spiritu,
quae mens etiam nominatur; quomodo sana est fides
qua creditur quod id nostrum susceperit Dei Sapientia
quod habemus commune cum pecore, illud autem
non susceperit quod illustratur luce sapientiae, et
quod hominis proprium est?</p>
          </div3>
<div3>
            <head>9.</head>
            <p>
 Detestandi autem etiam illi sunt, qui Dominum
nostrum Jesum Christum matrem Mariam in terris
habuisse negant, cum illa dispensatio utrumque
sexum, et masculinum et femininum honoraverit,
et ad curam Dei pertinere monstraverit, non solum
quem suscepit, sed illum etiam per quem suscepit,
virum gerendo, nascendo de femina. Nec nos
ad negandam Christi matrem cogit, quod ab eo dictum
est, <hi>Quid mihi et tibi est, mulier? nondum venit
hora mea <note>(Joan. II, 4)</note>
            </hi>. Sed admonet potius ut intelligamus
secundum Deum non eum habuisse matrem,
cujus majestatis personam parabat ostendere aquam
in vinum vertendo. Quod autem crucifixus est, secundum
hominem crucifixus est; et illa erat hora, quae
nondum venerat, quando dictum est, <hi>Mihi et tibi quid
est? nondum venit hora mea,</hi> id est, qua te cognoscam.
Tunc enim ut homo crucifixus cognovit hominem
matrem, et dilectissimo discipulo humanissime
commendavit <note>(Id. XIX, 26, 27)</note>. Nec illud nos moveat,
quod cum ei nuntiaretur mater ejus, et fratres, respondit, <hi>Quae mihi mater, aut qui fratres,</hi> 
 etc. <note>(Matth.
XII, 48)</note>? Sed potius doceat ministerium nostrum,
quo verbum Dei fratribus ministramus, parentes cum
impediunt, non eos debere cognosci. Nam si propterea
quisque putaverit non eum habuisse matrem in
terris, quia dixit, <hi>Quae mihi mater?</hi> cogatur necesse
est et Apostolos negare habuisse patres in terris, quoniam
praecepit eis dicens: <hi>Nolite vobis patrem dicere
in terris; unus est enim Pater vester qui in coelis est <note>(Id. XXXIII, 9)</note>
            </hi>.
<pb n="0187"/>
</p>
          </div3>
<div3>
            <head>10. </head>
            <p>
Nec nobis fidem istam minuat cogitatio muliebrium
viscerum, ut propterea recusanda videatur
talis Domini nostri generatio, quod eam sordidi sordidam
putant. Quia et <hi>stultum Dei sapientius</hi> esse <hi>hominibus <note>(I Cor. I, 25)</note>
            </hi>,
et <hi>omnia munda mundis <note>(Tit.
I, 15)</note>
            </hi>, verissime Apostolus dicit. Debent igitur intueri,
qui hoc putant, solis hujus radios, quem certe
non tanquam creaturam Dei laudant, sed tanquam
Deum adorant, per cloacarum fetores et quaecumque
horribilia usquequaque diffundi, et in his operari
secundum naturam suam, nec tamen inde aliqua
contaminatione sordescere, cum visibilis lux visibilibus
sordibus sit natura conjunctior: quanto minus
igitur poterat pollui Verbum Dei, non corporeum neque
visibile, de femineo corpore, ubi humanam
carnem suscepit cum anima et spiritu, quibus intervenientibus
habitat majestas Verbi ad humani corporis
fragilitate secretius? Unde manifestum est nullo
modo potuisse Verbum Dei maculari humano corpore,
quo nec ipsa anima humana maculata est. Non
enim cum regit corpus atque vivificat, sed cum ejus
bona mortalia concupiscit, de corpore anima maculatur.
Quod si animae maculas illi vitare vellent, haec
mendacia potius et sacrilegia formidarent.
</p>
          </div3>
        </div2>

<div2>
          <head>CAPUT V.</head>
<div3>
            <head>11.</head>
            <p>
 <hi>Passio Christi et sepultura. Resurrectio
Christi.</hi> Sed parva erat pro nobis Domini
nostri humilitas in nascendo: accessit etiam ut mori
pro mortalibus dignaretur. <hi>Humiliavit</hi> enim <hi>se, factus
subditus usque ad mortem, mortem autem crucis <note>(Philipp.
II, 8)</note>
            </hi>; ne quisquam nostrum etiamsi mortem
posset non timere, aliquod genus mortis, quod homines
ignominiosissimum arbitrantur, horreret. Credimus
itaque in eum qui sub Pontio Pilato crucifixus est,
et sepultus. Addendum enim erat judicis nomen,
propter temporum cognitionem. Sepultura vero illa
cum creditur, fit recordatio novi monumenti, quod
resurrecturo ad vitae novitatem praeberet testimonium,
sicut nascituro uterus virginalis. Nam sicut
in illo monumento nullus alius mortuus sepultus est <note>(Joan. XIX, 41)</note>,
nec ante, nec postea; sic in illo
utero nec ante, nec postea, quidquam mortale conceptum
est.</p>
          </div3>
<div3>
            <head>12.</head>
            <p>
 Credimus etiam illum tertio die resurrexisse a
mortuis, primogenitum consecuturis fratribus, quos
in adoptionem filiorum Dei vocavit <note>(Ephes. I, 5)</note>,
quos comparticipes et cohaeredes suos esse dignatus
est.
</p>
          </div3>
        </div2>

<div2>
          <head>CAPUT VI.</head>
<div3>
            <head>13.</head>
            <p>
 <hi>Ascensus in coelum.</hi> Credimus
in coelum ascendisse, quem beatitudinis locum etiam
nobis promisit, dicens, <hi>Erunt sicut Angeli in coelis <note>(Matth. XXII, 30)</note>
            </hi>,
in illa civitate, quae est mater omnium
nostrum Jerusalem aeterna in coelis <note>(Galat. IV, 26)</note>.
Solet autem quosdam offendere vel impios Gentiles
vel haereticos, quod credamus assumptum terrenum
corpus in coelum. Sed Gentiles plerumque philosophorum
argumentis nobiscum agere student, ut dicant
<pb n="0188"/>
terrenum aliquid in coelo esse non posse. Nostras
enim Scripturas non noverunt, nec sciunt
quomodo dictum sit, <hi>Seminatur corpus animale, surgit
corpus spirituale.</hi> Non enim ita dictum est, quasi
corpus vertatur in spiritum, et spiritus fiat; quia et
nunc corpus nostrum quod animale dicitur, non in
animam versum est et anima factum. Sed spirituale
corpus intelligitur, quod ita spiritui subditum est,
ut coelesti habitationi conveniat, omni fragilitate ac
labe terrena in coelestem puritatem et stabilitatem
mutata atque conversa. Haec est immutatio, de qua
item dicit Apostolus: <hi>Omnes resurgemus, sed non
omnes immutabimur.</hi> Quam immutationem non in deterius,
sed in melius fieri docet idem, cum dicit, <hi>Et
nos immutabimur <note>(I Cor. XV, 44, 51, 52)</note>
            </hi>. Sed ubi et
quomodo sit in coelo corpus Dominicum, curiosissimum
et supervacaneum est quaerere; tantummodo
in coelo esse credendum est. Non enim est fragilitatis
nostrae coelorum secreta discutere, sed est nostrae
fidei de Dominici corporis dignitate sublimia et honesta
sentire.
</p>
          </div3>
        </div2>

<div2>
          <head>CAPUT VII.</head>
<div3>
            <head>14.</head>
            <p>
 <hi>Sessio ad dexteram Patris.</hi> Credimus
etiam quod sedet ad dexteram Patris. Nec
ideo tamen quasi humana forma circumscriptum esse
Deum Patrem arbitrandum est, ut de illo cogitantibus
dextrum aut sinistrum latus animo occurrat; aut
idipsum quod sedere Pater dicitur, flexis poplitibus
fieri putandum est, ne in illud incidamus sacrilegium,
in quo exsecratur Apostolus eos qui commutaverunt
gloriam incorruptibilis Dei in similitudinem corruptibilis
hominis <note>(Rom. I, 23)</note>. Tale enim simulacrum
Deo nefas est christiano in templo collocare; multo
magis in corde nefarium est, ubi vere est templum
Dei, si a terrena cupiditate atque errore mundetur.
Ad dexteram ergo intelligendum est sic dictum esse,
in summa beatitudine, ubi justitia et pax et gaudium
est: sicut ad sinistram haedi constituuntur <note>(Matth.
XXV, 33)</note>, id est in miseria, propter iniquitates, labores
 atque cruciatus. Sedere ergo quod dicitur
Deus, non membrorum positionem, sed judiciariam
significat potestatem, qua illa majestas nunquam caret,
semper digna dignis tribuendo; quamvis in extremo
judicio multo manifestius inter homines unigeniti
Filii Dei judicis vivorum atque mortuorum
claritas indubitata futura sit.
</p>
          </div3>
        </div2>

<div2>
          <head>CAPUT VIII.</head>
<div3>
            <head>15.</head>
            <p>
 <hi>Adventus ad judicium.</hi> Credimus
etiam inde venturum convenientissimo tempore, et
judicaturum vivos et mortuos. Sive istis nominibus
justi et peccatores significentur; sive quos tunc ante
mortem in terris inventurus est appellati sint vivi,
mortui vero qui in ejus adventu resurrecturi sunt:
haec dispensatio temporalis, non tantum est, sicut
illa generatio secundum Deum; sed etiam fuit, et erit.
Nam fuit Dominus noster in terris, et nunc est in
coelo, et erit in claritate judex vivorum atque mortuorum.
<pb n="0189"/>
Ita enim veniet, sicut ascendit, secundum
auctoritatem quae in Actibus Apostolorum continetur <note>(Act. I, 11)</note>.
Ex hac itaque temporali dispensatione
loquitur in Apocalypsi, ubi scriptum est: <hi>Haec dicit
qui est, et qui fuit, et qui venturus est <note>(Apoc. I, 8)</note>
            </hi>.
</p>
          </div3>
        </div2>

<div2>
          <head>CAPUT IX.</head>
<div3>
            <head>16.</head>
            <p>
 <hi>De fide in Spiritum sanctum.
Trinitatis mysterium. Similitudinibus explicatur. Professio
christianae fidei. De Spiritu sancto opinio quorumdam,
quod sit ipsa deitas Patris et Filii: Sanctitas a
sanciendo.</hi> Digesta itaque fideique commendata et divina
 generatione Domini nostri et humana dispensatione,
adjungitur confessioni nostrae, ad perficiendam
fidem quae nobis de Deo est, Spiritus sanctus,
non minore natura quam Pater et Filius, sed, ut ita
dicam, consubstantialis et coaeternus; quia ista Trinitas
unus est Deus: non ut idem sit Pater qui et
Filius et Spiritus sanctus; sed ut Pater sit Pater, et
Filius sit Filius, et Spiritus sanctus sit Spiritus sanctus,
et haec Trinitas unus Deus, sicut scriptum est, <hi>Audi, Israel, Dominus Deus tuus, Deus unus est 
 <note>(Deut.
VI, 4)</note>
            </hi>. Tamen si interrogemur de singulis, et dicatur
nobis, Deus est Pater? respondebimus, Deus. Si
quaeratur utrum Deus sit Filius, hoc respondebimus.
Nec, si fuerit de Spiritu sancto talis interrogatio,
aliud eum esse debemus respondere quam Deum:
vehementer caventes sic accipere, quomodo de hominibus
dictum est, <hi>Dii estis <note>(Psal. LXXXI, 6)</note>
            </hi>. Non
enim sunt naturaliter dii, quicumque sunt facti atque
conditi ex Patre per Filium dono Spiritus sancti.
Ipsa enim significatur Trinitas, cum Apostolus dicit, <hi>Quoniam ex ipso, et in ipso, et per ipsum sunt omnia <note>(Rom. XI, 36)</note>
            </hi>.
Quanquam ergo de singulis interrogati
respondeamus Deum esse de quo quaeritur, sive
Patrem, sive Filium, sive Spiritum sanctum; non
tamen tres deos a nobis coli quisquam existimaverit.</p>
          </div3>
<div3>
            <head>17.</head>
            <p>
 Nec mirum quod haec de ineffabili natura dicuntur,
cum in iis etiam rebus quas corporeis oculis
cernimus, et corporeo sensu dijudicamus, tale aliquid
accidat. Nam cum de fonte interrogati, non possimus
dicere quod ipse sit fluvius; nec de fluvio interrogati
possimus eum fontem vocare; et rursum
potionem quae de fonte vel fluvio est, nec fluvium
possimus appellare nec fontem: tamen in hac trinitate
aquam nominamus, et cum de singulis quaeritur,
singillatim aquam respondemus. Nam si quaero utrum
aqua in fonte sit, respondetur aqua; et si quaeramus
utrum aqua sit in fluvio, nihil aliud respondetur, et
in illa potione non poterit esse alia responsio: nec
tamen eas tres aquas, sed unam dicimus. Sane cavendum
est ne quisquam ineffabilem illius majestatis
substantiam sicut fontem istum visibilem atque corporeum
vel fluvium vel potionem cogitet. In his enim
aqua illa quae nunc in fonte est, exit in fluvium, nec
<pb n="0190"/>
in se manet; et cum de fluvio vel de fonte in potionem
transit, non ibi permanet, unde sumitur. Itaque
fieri potest ut eadem aqua nunc ad fontis appellationem
pertineat, nunc ad fluvii, nunc ad potionis:
cum in illa Trinitate dixerimus non posse fieri ut
Pater aliquando sit Filius, aliquando Spiritus sanctus;
sicut in arbore non est radix nisi radix, nec robur
est aliud quam robur, nec ramos nisi ramos possumus
dicere: non enim quod dicitur radix, id potest
dici robur et rami; nec lignum quod pertinet ad
radicem, potest aliquo transitu nunc in radice esse,
nunc in robore, nunc in ramis, sed tantummodo in
radice: cum illa regula nominis maneat, ut radix lignum
sit, et robur lignum, et rami lignum; nec tamen
tria ligna dicantur, sed unum. Aut si haec habent
aliquam dissimilitudinem, ut possint non absurde
tria ligna dici, propter firmitatis diversitatem; illud
certe omnes concedunt, si ex uno fonte tria pocula
impleantur, posse dici tria pocula, tres autem aquas
non posse dici, sed omnino unam aquam; quanquam
de singulis poculis interrogatus in quolibet horum
aquam esse respondeas: quamvis nullus hic transitus
fiat, sicut de fonte in fluvium discebamus. Sed haec
non propter illius divinae naturae similitudinem, sed
propter visibilium etiam unitatem corporalia exempla
data sunt, ut intelligeretur fieri posse ut aliqua tria
non tantum singillatim, sed etiam simul unum singulare
nomen obtineant; nec quisquam miretur et
absurdum putet quod Deum dicimus Patrem, Deum
Filium, Deum Spiritum sanctum, nec tamen tres
deos in ista Trinitate, sed unum Deum unamque substantiam
.</p>
          </div3>
<div3>
            <head>18.</head>
            <p>
 Et de Patre quidem ac Filio multis libris disseruerunt
docti et spirituales viri, quibus quantum
homines hominibus poterant, et quemadmodum
non unus esset Pater et Filius, sed unum essent; et
quid proprie Pater esset, et quid Filius insinuare conati
sunt: quod ille genitor, hic genitus; ille non de
Filio, hic de Patre; hujus ille principium, unde et caput
Christi dicitur <note>(I Cor. XI, 3)</note>, quamvis et Christus
principium <note>(Joan. VIII, 25)</note>, sed non Patris; hic vero
illius imago <note>(Coloss. 1, 15)</note>, quamvis nulla ex parte
dissimilis et omnino indifferenter aequalis. Tractantur
haec latius ab eis qui non tam breviter quam nos, totius
christianae fidei professionem volunt explicare. Itaque
in quantum Filius est, de Patre accepit ut sit, cum
ille de Filio id non acceperit: et in quantum hominem
mutabilem scilicet creaturam in melius commutandam,
ineffabili misericordia, temporali dispensatione suscepit,
multa de illo in Scripturis inveniuntur ita dicta,
ut impias haereticorum mentes prius volentes docere
quam nosse, in errorem miserint, ut putarent
eum non aequalem Patri, nec ejusdem esse substantiae,
qualia sunt illa, <hi>Quoniam Pater major me est <note>(Joan.
XIV, 28)</note>
            </hi>; et, <hi>Caput mulieris vir, caput viri Christus,
caput autem Christi Deus <note>(I Cor. XI, 3)</note>
            </hi>; et, <hi>Tunc ipse
<pb n="0191"/>
subjectus erit ei qui illi subjecit omnia <note>(I Cor. XV, 28)</note>
            </hi>;
et, <hi>Vado ad Patrem meum et Patrem vestrum, Deum
meum et Deum vestrum <note>(Joan. XX, 17)</note>
            </hi>; et nonnulla
hujusmodi: quae omnia posita sunt, non ut naturae
atque substantiae inaequalitatem significent, ne falsa
sint illa, <hi>Ego et Pater unum sumus <note>(Id. X, 30)</note>
            </hi>; et, <hi>Qui me vidit, vidit et Patrem meum 
 <note>(Id. XIV, 9)</note>
            </hi>; et, <hi>Deus erat Verbum;</hi> 
 non enim factus est, cum omnia
per ipsum facta sint <note>(Id. I, 1, 3)</note>; et, <hi>Non rapinam
arbitratus est esse aequalis Deo;</hi> et caetera talia: sed
illa posita sunt, partim propter administrationem suscepti
hominis, qua dicitur, <hi>Semetipsum exinanivit (Philipp, II, 6)</hi>;
non quia mutata est illa Sapientia,
cum sit omnino incommutabilis; sed quia tam humiliter
hominibus innotescere voluit: partim ergo propter
hanc administrationem illa ita scripta sunt, de
quibus haeretici calumniantur; partim propter hoc,
quia Filius Patri debet quod est, hoc etiam debens
utique Patri quod eidem Patri aequalis aut par est;
Pater autem nulli debet quidquid est.</p>
          </div3>
<div3>
            <head>19.</head>
            <p>
 De Spiritu sancto autem nondum tam copiose
ac diligenter disputatum est a doctis et magnis divinarum
Scripturarum tractatoribus, ut intelligi facile
possit et ejus proprium, quo proprio fit ut eum neque
Filium neque Patrem dicere possimus, sed tantum
Spiritum sanctum; nisi quod eum donum Dei esse
praedicant, ut Deum credamus non se ipso inferius
donum dare. Servant tamen ut non genitum Spiritum
sanctum tanquam Filium de Patre praedicent;
unicus enim est Christus: neque de Filio tanquam
nepotem summi Patris: nec tamen id quod est, nulli
debere, sed Patri, ex quo omnia; ne duo constituamus
principia sine principio, quod falsissimum est et
absurdissimum, et non catholicae fidei, sed quorumdam
haereticorum errori proprium. Ausi sunt tamen
quidam ipsam communionem Patris et Filii, atque, ut
ita dicam, deitatem, quam Graeci <foreign xml:lang="greek">θεότητα</foreign> appellant,
Spiritum sanctum credere: ut, quoniam Pater Deus
et Filius Deus, ipsa deitas, qua sibi copulantur et ille
gignendo Filium et ille Patri cohaerendo, ei a quo est
genitus aequetur. Hanc ergo deitatem, quam etiam
dilectionem in se invicem amborum charitatemque
volunt intelligi, Spiritum sanctum appellatum dicunt,
multisque Scripturarum documentis adsunt huic opinioni
suae; sive illo quod dictum est, <hi>Quoniam charitas
Dei diffusa est in cordibus nostris per Spiritum sanctum
qui datus est nobis <note>(Rom. V, 5)</note>
            </hi>; sive aliis multis talibus
testimoniis; et eo ipso quod per Spiritum sanctum
reconciliamur Deo, unde etiam cum donum Dei dicitur,
satis significari volunt charitatem Dei esse Spiritum
sanctum. Non enim reconciliamur illi, nisi per
dilectionem, qua etiam filii appellamur <note>(I Joan. III,
1)</note>: non jam sub timore tanquam servi, quia consummata
dilectio foras mittit timorem <note>(Id. IV, 18)</note>; et
Spiritum libertatis accepimus, <hi>in quo clamamus, Abba
Pater <note>(Rom. VIII, 15)</note>
            </hi>. Et quia reconciliati et in amicitiam
revocati per charitatem <note>(Id. V, 8-10)</note> poterimus
omnia Dei secreta cognoscere, propterea de
<pb n="0192"/>
Spiritu sancto dicitur, <hi>Ipse vos inducet in omnem veritatem <note>(Joan. XVI, 13)</note>
            </hi>.
Propterea et confidentia praedicandae
veritatis, qua impleti sunt in adventu ejus Apostoli <note>(Act. II, 4)</note>,
recte charitati tribuitur; quia et
diffidentia timori datur, quem consummatio charitatis
excludit. Ideo etiam donum Dei dicitur <note>(Ephes. III,
7)</note>, quia eo quod quisque novit non fruitur, nisi et id
diligat. Frui autem sapientia Dei, nihil est aliud quam
ei dilectione cohaerere: neque quisquam in eo quod percipit
permanet, nisi dilectione; et ideo Spiritus sanctus
dicitur, quoniam ad permanendum sanciuntur
quaecumque sanciuntur, nec dubium est a sanciendo
sanctitatem vocari. Maxime autem illo testimonio
utuntur assertores hujus sententiae, quod scriptum
est, <hi>Quod natum est de carne, caro est; et quod natum
est de Spiritu, spiritus est <note>(Joan. III, 6)</note>
            </hi>: <hi>quoniam Deus
Spiritus est <note>(Id. IV, 24)</note>
            </hi>. Hic enim regenerationem
nostram dicit, quae non secundum Adam de carne
est, sed secundum Christum de Spiritu sancto. Quapropter
si Spiritus sancti hoc loco facta est commemoratio,
cum dictum est, <hi>Quoniam Deus Spiritus est:</hi> 
animadvertendum dicunt, non dictum esse, Quoniam
Spiritus Deus est; sed, <hi>Quoniam Deus Spiritus est;</hi> 
ut ipsa deitas Patris et Filii hoc loco dicta sit Deus,
quod est Spiritus sanctus. Huc accedit aliud testimonium
quod dicit Joannes apostolus, <hi>Quoniam Deus
dilectio est <note>(I Joan. IV, 16)</note>
            </hi>. Etiam hic enim non ait,
Dilectio Deus est; sed, <hi>Deus dilectio est;</hi> ut ipsa deitas
dilectio intelligatur. Et quod in illa enumeratione
connexarum sibi rerum, ubi dicitur, <hi>Omnia vestra
sunt, vos autem Christi, Christus autem Dei <note>(I Cor. III,
22, 23)</note>
            </hi>; et, <hi>Caput mulieris vir, caput viri Christus,
caput autem Christi Deus,</hi> nulla fit commemoratio Spiritus
sancti; ad hoc pertinere dicunt, quia non fere
in iis quae sibi connexa sunt numerari solet ipsa connexio.
Unde in illo etiam loco Trinitatem ipsam videntur
agnoscere qui legunt attentius, cum dicitur, <hi>Quoniam ex ipso, et per ipsum, et in ipso sunt omnia <note>(Rom. XI, 36)</note>
            </hi>.
 <hi>Ex ipso,</hi> tanquam ex eo qui nulli debet
quod est; <hi>per ipsum,</hi> tanquam per mediatorem; <hi>in ipso,</hi> 
 tanquam in eo qui continet, id est, copulatione
conjungit.</p>
          </div3>
<div3>
            <head>20.</head>
            <p>
 Huic sententiae contradicunt, qui arbitrantur
istam communionem, quam sive deitatem sive dilectionem
sive charitatem appellamus, non esse substantiam:
quaerunt autem secundum substantiam sibi
exponi Spiritum sanctum, nec intelligunt non aliter
potuisse dici, <hi>Deus dilectio est,</hi> nisi esset dilectio
substantia. Ducuntur quippe consuetudine rerum
corporalium; quoniam si duo sibi corpora copulentur,
ita ut juxta invicem collocentur, ipsa copulatio
non est corpus; quandoquidem, separatis illis corporibus
quae copulata fuerant, nulla invenitur: nec tamen
quasi discessisse et migrasse intelligitur, sicut
illa corpora. Sed hi tales cor mundum faciant, quantum
<pb n="0193"/>
possunt, ut videre valeant in Dei substantia non
esse aliquid tale, quasi aliud ibi sit substantia, aliud
quod accidat substantiae, et non sit substantia; sed
quidquid ibi intelligi potest, substantia est. Verum
haec dici possunt facile, et credi: videri autem nisi
corde puro quomodo se habeant, omnino non possunt.
Quapropter sive ista vera sit sententia, sive aliud
aliquid sit, fides inconcussa tenenda est, ut Deum dicamus
Patrem, Deum Filium, Deum Spiritum sanctum;
neque tres deos, sed istam Trinitatem unum
Deum; neque diversos natura, sed ejusdem substantiae;
neque ut Pater aliquando sit Filius, aliquando
sit Spiritus sanctus; sed Pater semper Pater, et Filius
semper Filius, et Spiritus sanctus semper Spiritus
sanctus. Nec temere de invisibilibus aliquid affirmemus
tanquam scientes, sed tanquam credentes; quoniam
videri nisi mundato corde non possunt: et qui
ea videt in hac vita ex parte, ut dictum est, atque in
aenigmate <note>(I Cor. XIII, 12)</note>, non potest efficere ut et
ille videat cui loquitur, si cordis sordibus impeditur. <hi>Beati</hi> 
 autem <hi>mundo corde, quoniam ipsi Deum videbunt <note>(Matth. V, 8)</note>
            </hi>.
Haec fides est de Deo conditore et renovatore
nostro.</p>
          </div3>
<div3>
            <head>21.</head>
            <p>
 Sed quoniam dilectio non tantum in Deum nobis
imperata est, cum dictum est, <hi>Diliges Dominum
Deum tuum ex toto corde tuo, et ex tota anima tua, et
ex tota mente tua;</hi> sed etiam in proximum; nam, <hi>Diliges,</hi> 
 inquit, <hi>proximum tuum tanquam te ipsum <note>(Luc.
X, 27)</note>
            </hi>: si autem ista fides congregationem societatemque
hominum non teneat, in qua fraterna charitas
operetur, minus fructuosa est.
</p>
          </div3>
        </div2>

<div2>
          <head>CAPUT X.</head>
<p> <hi>Ecclesia catholica. Remissio peccatorum.
Totius hominis in melius commutatio resurrectione
perficienda. Carnis resurrectio. Resurrectionis
futurae veritas confirmatur.</hi> Credimus et sanctam
Ecclesiam, utique catholicam. Nam et haeretici et
schismatici congregationes suas ecclesias vocant. Sed
haeretici de Deo falsa sentiendo ipsam fidem violant;
schismatici autem discissionibus iniquis a fraterna
charitate dissiliunt, quamvis ea credant quae credimus.
Quapropter nec haeretici pertinent ad Ecclesiam
catholicam, quae diligit Deum; nec schismatici, quoniam
diligit proximum; et ideo peccatis proximi facile
ignoscit, quia sibi precatur ignosci ab illo qui nos
reconciliavit sibi, delens omnia praeterita, et ad vitam
novam nos vocans: quam vitam donec perfectam
capiamus, sine peccatis esse non possumus:
interest tamen qualia sint.</p>
<div3>
            <head>22.</head>
            <p>
 Nec de peccatorum differentia modo tractandum
est, sed credendum omnino, nullo modo nobis
ignosci ea quae peccamus, si nos inexorabiles ad
ignoscenda peccata fuerimus <note>(Matth. VI, 15)</note>. Itaque
credimus et remissionem peccatorum.</p>
          </div3>
<div3>
            <head>23.</head>
            <p>
 Et quoniam tria sunt quibus homo constat,
spiritus, anima et corpus: quae rursus duo dicuntur,
quia saepe anima simul cum spiritu nominatur; pars
<pb n="0194"/>
enim quaedam ejusdem rationalis, qua carent bestiae,
spiritus dicitur: principale nostrum spiritus est;
deinde vita qua conjungimur corpori, anima dicitur;
postremo ipsum corpus quoniam visibile est, ultimum
nostrum est. Haec autem omnis creatura ingemiscit et
parturit usque nunc <note>(Rom. VIII, 22)</note>: dedit tamen primi
tias spiritus, quia credidit Deo, et bonae jam voluntatis
est. Hic spiritus etiam vocatur meus, de quo dicit Apostolus, <hi>Mente servio legi Dei 
 <note>(Rom. VII, 25)</note>
            </hi>. Qui item
alio loco dicit, <hi>Testis est enim mihi Deus, cui servio in
spiritu meo <note>(Id. I, 9)</note>
            </hi>. Anima vero cum carnalia bona
adhuc appetit, caro nominatur. Pars enim ejus quaedam
resistit spiritui, non natura, sed consuetudine
peccatorum. Unde dicitur, <hi>Mente servio legi Dei, carne
autem legi peccati.</hi> Quae consuetudo in naturam versa est
secundum generationem mortalem peccato primi hominis.
Ideoque scriptum est, <hi>Et nos aliquando fuimus naturaliter
filii irae <note>(Ephes. II, 3)</note>
            </hi>, id est vindictae, per
quam factum est ut serviamus legi peccati. Est autem
animae natura perfecta, cum spiritui suo subditur,
et cum sequitur sequentem Deum. Ideo <hi>animalis homo
non percipit quae sunt Spiritus Dei <note>(I Cor. II, 14)</note>
            </hi>. Sed
non tam cito anima subjugatur spiritui ad bonam operationem,
quam cito spiritus Deo ad veram fidem et
bonam voluntatem: sed aliquando tardius ejus impetus,
quo in carnalia et temporalia defluit, refrenatur.
Sed quoniam et ipsa mundatur, recipiens stabilitatem
naturae suae dominante spiritu, quod sibi caput
est, cui ejus capiti caput est Christus, non est desperandum
etiam corpus restitui naturae propriae: sed
utique non tam cito quam anima, sicut neque anima
tam cito quam spiritus; sed tempore opportuno in
novissima tuba, cum <hi>mortui resurgent incorrupti, et
nos immutabimur.</hi> Et ideo credimus et carnis resurrectionem;
non tantum quia reparatur anima, quae
nunc propter carnales affectiones caro nominatur;
sed haec etiam visibilis caro quae naturaliter est caro,
cujus nomen anima non propter naturam, sed propter
affectiones carnales accepit: haec ergo visibilis,
quae proprie dicitur caro, sine dubitatione credenda
est resurgere. Videtur enim Paulus apostolus eam
tanquam digito ostendere, cum dicit, <hi>Oportet corruptibile
hoc induere incorruptionem.</hi> Cum enim dicit, <hi>hoc,</hi> 
 in eam quasi digitum intendit. Quod autem visibile
est, id potest digito ostendi: quoniam posset
etiam anima corruptibilis dici; nam vitiis morum
ipsa corrumpitur. <hi>Et mortale hoc induere immortalitatem <note>(Id. XV, 52 et 53)</note>
            </hi>,
cum legitur, eadem significatur
visibilis caro, quia in eam identidem velut digitus
intenditur. Potest enim et anima sicut corruptibilis
propter morum vitia, ita etiam mortalis dici. Mors
quippe animae est apostatare a Deo <note>(Eccli. X, 14)</note>:
quod primum ejus peccatum in paradiso sacris Litteris
continetur.</p>
          </div3>
<div3>
            <head>24.</head>
            <p>
 Resurget igitur corpus secundum christianam
<pb n="0195"/>
fidem, quae fallere non potest. Quod cui videtur incredibile,
qualis nunc sit caro attendit, qualis autem
futura sit non considerat: quia illo tempore immutationis
angelicae non jam caro erit et sanguis, sed tantum
corpus. Cum enim de carne Apostolus loqueretur, <hi>Alia,</hi> 
 inquit, <hi>caro pecorum, alia volucrum, alia
piscium, alia serpentum; et corpora coelestia, et corpora
terrestria.</hi> Non enim dixit, et caro coelestis; dixit
autem, <hi>et coelestia et terrestria corpora.</hi> Omnis
enim caro etiam corpus est, non autem omne corpus
etiam caro est: primo in istis terrestribus, quoniam
lignum corpus est, sed non caro: hominis autem
vel pecoris et corpus et caro est: in coelestibus vero
nulla caro, sed corpora simplicia et lucida, quae appellat
Apostolus spiritualia; nonnulli autem vocant
aetherea. Et ideo non carnis resurrectioni contradicit
illud quod ait, <hi>Caro et sanguis regnum Dei non possidebunt;</hi> 
sed quale futurum sit quod nunc caro et sanguis
est, praedicat. In qualem naturam quisquis
hanc carnem converti posse non credit, gradibus ducendus
est ad fidem. Si enim ab eo quaeras utrum
terra in aquam possit converti; propter vicinitatem
non ei videtur incredibile. Rursum si quaeras utrum
aqua possit in aerem; neque hoc absurdum esse respondet;
vicina enim sunt sibi. Et de aere si quaeratur
<pb n="0196"/>
utrum in aethereum corpus, id est, coeleste possit
mutari; jam ipsa vicinitas persuadet. Quod ergo per
hos gradus fieri posse concedit, ut terra in corpus
aethereum convertatur, cur non accedente Dei voluntate,
qua corpus humanum supra aquas potuit ambulare,
celerrime id fieri posse, quemadmodum dictum
est, <hi>in ictu oculi,</hi> sine ullis talibus gradibus credit,
sicut plerumque fumus in flammam mira celeritate
convertitur? Caro enim nostra utique ex terra est:
philosophi autem, quorum argumentis saepius resurrectioni
carnis resistitur, quibus asserunt nullum
esse posse terrenum corpus in coelo, quodlibet corpus
in omne corpus converti et mutari posse concedunt.
Qua corporis resurrectione facta, a temporis
conditione liberati, aeterna vita ineffabili charitate
atque stabilitate sine corruptione perfruemur. Tunc
enim fiet illud quod scriptum est: <hi>Absorpta est mors
in victoriam. Ubi est, mors, aculeus tuus? ubi est,
mors, contentio tua <note>(I Cor. XV, 39, 40, 50-54)</note>
            </hi>?</p>
          </div3>
<div3>
            <head>25.</head>
            <p>
 Haec est fides quae paucis verbis tenenda in
Symbolo novellis christianis datur. Quae pauca verba
fidelibus nota sunt, ut credendo subjugentur Deo,
subjugati recte vivant, recte vivendo cor mundent,
corde mundato quod credunt intelligant.

</p>
          </div3>
        </div2>
      </div1>
</body>
  </text>
</TEI>
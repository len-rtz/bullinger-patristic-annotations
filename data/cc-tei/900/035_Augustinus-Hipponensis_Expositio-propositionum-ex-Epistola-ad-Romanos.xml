<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Expositio propositionum ex Epistola ad Romanos</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 35</title>
           <idno>AugHip.ExPrExE</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>Liber unus.</head>
<p>Sensus hi sunt in Epistola ad Romanos Pauli apostoli.
Primo omnium ut quisque intelligat in hac Epistola
quaestionem versari operum Legis et gratiae.</p>
</div1>

<div1>
        <head>PROPOSITIO PRIMA. <hi>[ROM. cap. 1, V\. 4.]</hi> </head>
<p>Quod autem
ait, <hi>Secundum Spiritum sanctificationis ex resurrectione
mortuorum,</hi> id est, quia Spiritus donum acceperunt
post ejus resurrectionem: mortuorum vero resurrectionem
memorat, quia in ipso omnes crucifixi sumus,
et resurreximus.</p>
</div1>

<div1>
        <head>II. <hi>[Ib. I, 11.]</hi> </head>
<p>Quod autem dicit, <hi>Ut gratiam vobis
spiritualem impertiar:</hi> dilectionem scilicet Dei et proximi,
ut per charitatem Christi Gentibus in Evangelium
vocatis minime inviderent.</p>
</div1>

<div1>
        <head>III. <hi>[Ib. I, 18.]</hi> </head>
<p>Quod autem dicit, <hi>Revelatur ira Dei
de coelo super omnem impietatem,</hi> etc., ait et Salomon
de sapientibus mundi: <hi>Si enim tantum potuerunt scire,
ut possent aestimare saeculum; quomodo ipsius mundi
Dominum et Creatorem non facilius invenerunt <note>(Sap.
XIII, 9)</note>
          </hi>? Sed quos arguit Salomon, non cognoverunt
per creaturam Creatorem: quos autem arguit Apostolus,
cognoverunt; sed gratias non egerunt, et dicentes
se esse sapientes, stulti facti sunt, et ad colenda
simulacra deciderunt <note>(Rom. I, 21-23)</note>. Nam sapientes
Gentium quod invenirent Creatorem, manifeste idem
apostolus, cum Atheniensibus loqueretur, ostendit.
Cum enim dixisset, <hi>Quia in ipso vivimus, et, movemur
et sumus;</hi> addidit, <hi>Sicut et quidam secundum vos dixerunt <note>(Act. XVII, 28)</note>
          </hi>.
Hac autem intentione prius arguit
impietatem Gentium, ut ex hac probet etiam ad gratiam
posse pertingere conversos. Injustam est enim
ut poenam subeant impietatis, et praemium fidei non
accipiant.</p>
</div1>

<div1>
        <head> IV. <hi>[Ib. I, 21.]</hi> </head>
<p>Quod autem dicit, <hi>Cognoscentes
Deum, non ut Deum glorificaverunt, aut gratias egerunt,</hi> 
hoc caput est peccati, de quo dictum est, <hi>Initium
omnis peccati superbia <note>(Eccli. X, 15)</note>
          </hi>. Qui si gratias
egissent Deo, qui dederat hanc sapientiam, non sibi
aliquid tribuissent cogitationibus suis. Quapropter in
desideria cordis sui traditi sunt a Domino, ut facerent
quae non convenirent.</p>
</div1>

<div1>
        <head>V. <hi>[Ib. I, 24.]</hi> </head>
<p>Quod autem dicit, <hi>Tradidit,</hi> intelligitur,
dimisit in desideria cordis eorum. Mercedem
autem mutuam dicit recepisse de Deo, ut traderentur
in desideria cordis sui.</p>
</div1>

<div1>
        <head>VI. <hi>[Ib. I, 28, 29.]</hi> </head>
<p>Quod autem demum dicit, <hi>Tradidit
illos Deus in reprobam mentem,</hi> etc., <hi>repletos,</hi> ait, <hi>omni iniquitate,</hi> 
 datur intelligi, ad nocendum pertinere
ista quae nunc dicit, id est facinora. Superius autem
dicebat de corruptelis quae flagitia nominantur,
ex quibus ad facinora pervenitur; quoniam quisque
perniciosam dulcedinem flagitiorum sequens, dum
impedientes personas removere conatur, pergit in
facinus. Sic distinctus est etiam ille locus in Sapientia
Salomonis, ubi cum enumerasset superiora flagitia,
ait: <hi>Circumveniamus pauperem justum, quoniam
inutilis est nobis <note>(Sap. II, 12)</note>
          </hi>, etc.</p>
</div1>

<div1>
        <head>VII-VIII. <hi>[Ib. I, 32; II, 1.]</hi> </head>
<p>Quod autem dicit, <hi>Non
solum qui ea faciunt, sed etiam qui consentiunt facientibus,</hi> 
significat quia quaecumque fecerunt, non inviti,
sed cum ad mala facta consentiunt, etiam illa quae fecerunt
 approbant: et ideo de perfectis jam peccatis
dicit, <hi>Propterea inexcusabilis es, o homo omnis qui
judicas. Omnis</hi> autem cum dicit, subintrat jam ut
monstret non solum Gentilem, sed etiam Judaeum qui
<pb n="2065"/>
secundum Legem volebat judicare de Gentibus.</p>
</div1>

<div1>
        <head>IX. <hi>[Ib. II, 5.]</hi> </head>
<p>Quod autem dicit, <hi>Thesaurizas tibi
iram in die irae,</hi> iram Dei ubique loquitur pro vindicta.
Idcirco ait <hi>justi judicii Dei.</hi> Notandum autem quia
ira Dei ponitur et in Novo Testamento: quod cum in
Vetere legunt homines qui Legi veteri adversantur,
culpandam eam putant; cum Deus utique, sicuti nos,
perturbationibus non subjaceat, dicente Salomone, <hi>Tu autem, Domine virtutum, cum tranquillitate judicas <note>(Sap. XII, 18)</note>
          </hi>.
Sed ira, ut dictum est, in vindictae significatione
ponitur.</p>
</div1>

<div1>
        <head>X. <hi>[Ib. II, 15.]</hi> </head>
<p>Quod autem dicit, <hi>Contestante conscientia
illorum,</hi> secundum illud loquitur Joannis apostoli
quo ait, <hi>Dilectissimi, si cor nostrum nos reprehenderit,
major est Deus conscientia nostra,</hi> etc., <note>(I Joan.
III, 20)</note>.</p>
</div1>

<div1>
        <head>XI. <hi>[Ib. II, 29.]</hi> </head>
<p>Quod autem dicit, <hi>Spiritu, non littera,</hi> 
hoc est, ut secundum spiritum, non secundum
quod habet littera, Lex intelligatur: quod utique contigit
illis qui circumcisionem magis carnaliter quam
spiritualiter acceperunt.</p>
</div1>

<div1>
        <head>XII. <hi>[Ib. II, 29.]</hi> </head>
<p>Quod autem dicit, <hi>Cujus laus non
ex hominibus, sed ex Deo,</hi> illi convenit quod ait, <hi>Qui
in secreto Judaeus est.</hi> </p>
</div1>

<div1>
        <head>XIII-XVIII. <hi>[Ib. III, 20.]</hi> </head>
<p>Quod autem dicit, <hi>Quia non
justificabitur in Lege omnis caro coram illo: per legem
enim cognitio peccati,</hi> et caetera similia, quae quidam
putant in contumeliam Legis objicienda, sollicite satis
legenda sunt, ut neque lex ab Apostolo improbata videatur,
neque homini arbitrium liberum sit ablatum.
Itaque quatuor istos gradus hominis distinguamus;
ante Legem, sub Lege, sub gratia, in pace. Ante Legem,
sequimur concupiscentiam carnis: sub Lege,
trahimur ab ea: sub gratia, nec sequimur eam,
nec trahimur ab ea: in pace, nulla est concupiscentia
carnis. Ante Legem ergo non pugnamus; quia
non solum concupiscimus et peccamus, sed etiam
approbamus peccata: sub Lege pugnamus, sed vincimur;
fatemur enim mala esse quae facimus, et
fatendo mala esse, utique nolumus facere, sed quia
nondum est gratia, superamur. In isto gradu ostenditur
nobis quomodo jaceamus, et dum surgere volumus
et cadimus, gravius affligimur. Inde hic dicitur, <hi>Lex subintravit, ut abundaret delictum 
 <note>(Rom. V, 20)</note>
          </hi>.
Inde et quod nunc positum est, <hi>Per Legem enim cognitio
peccati.</hi> Non enim ablatio peccati est; quia per
solam gratiam aufertur peccatum. Bona est ergo Lex,
quia ea vetat quae vetanda sunt, et ea jubet quae jubenda
sunt. Sed cum quisque illam viribus suis se
putat implere, non per gratiam Liberatoris sui, nihil
ei prodest ista praesumptio: imo etiam tantum nocet,
ut et vehementiori peccati desiderio rapiatur, et in
peccatis etiam praevaricator inveniatur. <hi>Ubi enim non
est Lex, nec praevaricatio <note>(Id. IV, 15)</note>
          </hi>. Sic ergo jacens
cum se quisque cognoverit per seipsum surgere non
valere, imploret Liberatoris auxilium. Venit ergo
gratia quae donet peccata praeterita, et conantem adjuvet,
et tribuat charitatem justitiae, et auferat metum.
<pb n="2066"/>
Quod cum fit, tametsi desideria quaedam carnis,
dum in hac vita sumus, adversus spiritum nostrum pugnant,
ut eum ducant in peccatum; non tamen his
desideriis consentiens spiritus, quoniam est fixus in
gratia et charitate Dei, desinit peccare. Non enim in
ipso desiderio pravo, sed in nostra consensione peccamus.
Ad hoc valet quod dicit idem apostolus, <hi>Non
ergo regnet peccatum in vestro mortali corpore ad obediendum
desideriis ejus <note>(Rom. VI, 12)</note>
          </hi>. Hinc enim ostendit
esse desideria, quibus non obediendo, peccatum
in nobis regnare non sinimus. Sed quoniam ista desideria
de carnis mortalitate nascuntur, quae trahimus
ex primo peccato primi hominis, unde carnaliter nascimur;
non finientur haec, nisi resurrectione corporis
immutationem illam, quae nobis promittitur, meruerimus,
ubi perfecta pax erit, cum in quarto gradu
constituemur. Ideo autem perfecta pax, quia nihil
nobis resistet non resistentibus Deo. Hoc est quod dicit
Apostolus, <hi>Corpus quidem mortuum est propter peccatum,
spiritus autem vita est propter justitiam. Si ergo
Spiritus ejus qui suscitavit Jesum a mortuis, habitat in
vobis; qui suscitavit Christum Jesum a mortuis, vivificabit
et mortalia corpora vestra per inhabitantem Spiritum
ejus in vobis <note>(Id. VIII, 10, 11)</note>
          </hi>. Liberum ergo arbitrium
perfecte fuit in primo homine, in nobis autem
ante gratiam non est liberum arbitrium ut non peccemus,
sed tantum ut peccare nolimus. Gratia vero efficit
ut non tantum velimus recte facere, sed etiam
possimus; non viribus nostris, sed Liberatoris auxilio,
qui nobis etiam perfectam pacem in resurrectione
tribuet, quae pax perfecta bonam voluntatem consequitur. <hi>Gloria</hi> 
 enim <hi>in excelsis Deo, et in terra pax hominibus
bonae voluntatis <note>(Luc. II, 14)</note>
          </hi>.</p>
</div1>

<div1>
        <head>XIX. <hi>[Ib. III, 31.]</hi> </head>
<p>Quod autem dicit, <hi>Legem ergo
evacuamus per fidem? Absit: sed Legem statuimus,</hi> id
est, firmamus. Sed quemadmodum firmanda erat
Lex, nisi per justitiam? Justitiam autem quae est per
fidem; quia ea ipsa quae non poterant impleri per
Legem, per fidem impleta sunt.</p>
</div1>

<div1>
        <head>XX. <hi>[Ib. IV, 2.]</hi> </head>
<p>Quod autem ait, <hi>Si enim Abraham
ex operibus justificatus est, habet gloriam, sed non apud
Deum;</hi> hoc est, quia Abraham sine Lege dum non ex
operibus Legis gloriam conquirit, quasi suis viribus
Legem impleat, cum adhuc Lex ista data non esset,
Dei illa gloria, non sua est. Non enim merito sui tanquam
ex operibus, sed Dei gratia fide justificatus est.</p>
</div1>

<div1>
        <head>XXI. <hi>[Ib. IV, 4.]</hi> </head>
<p>Quod autem ait, <hi>Ei autem qui
operatur, merces non imputatur secundum gratiam, sed
secundum debitum,</hi> dixit quemadmodum homines hominibus
reddant mercedem. Nam Deus per gratiam
dedit, quia peccatoribus dedit, ut per fidem juste
viverent, id est bene operarentur. Quod ergo bene
operamur jam accepta gratia, non nobis, sed illi tribuendum
est, qui per gratiam nos justificavit. Nam
si debitam mercedem vellet reddere, poenam redderet
debitam peccatoribus.</p>
</div1>

<div1>
        <head>XXII. <hi>[Ib. IV, 5.]</hi> </head>
<p>Quod autem ait, <hi>Qui justificat
impium,</hi> hoc est ex impio pium facit, ut de caetero in
<pb n="2067"/>
ipsa pietate permaneat atque justitia; quia ideo justificatus
est ut justus sit, non ut peccare sibi licere
arbitretur.</p>
</div1>

<div1>
        <head>XXIII. <hi>[Ib. IV, 15.]</hi> </head>
<p>Quod autem ait, <hi>Lex enim iram
operatur,</hi> vindictam significat, et ad illum gradum
pertinet, cum est quisque sub Lege.</p>
</div1>

<div1>
        <head>XXIV. <hi>[Ib. IV, 17.]</hi> </head>
<p>Quod autem ait, <hi>Ante Deum cui
credidit,</hi> significavit fidem in interiore homine esse
in conspectu Dei; non in ostentatione hominum, sicuti
est carnis circumcisio.</p>
</div1>

<div1>
        <head>XXV. <hi>[Ib. IV, 20.]</hi> </head>
<p>Quod autem ait de Abraham, <hi>Dans gloriam Deo,</hi> 
 adversus illos positum est, qui
gloriam suam de operibus Legis coram hominibus
quaerebant.</p>
</div1>

<div1>
        <head>XXVI. <hi>[Ib. V, 3.]</hi> </head>
<p>Quod autem ait, <hi>Non solum autem,
sed et gloriamur in tribulationibus,</hi> et caetera
gradatim perducit usque ad charitatem Dei; quam
charitatem dum dicit nos habere per donum Spiritus,
monstrat illa omnia quae possemus nobis tribuere,
Deo esse tribuenda, qui per Spiritum sanctum gratiam
dare dignatus est.</p>
</div1>

<div1>
        <head>XXVII-XXVIII. <hi>[Ib. V, 13.]</hi> </head>
<p>Quod autem ait, <hi>Usque
ad Legem enim peccatum in mundo fuit,</hi> intelligendum
est quousque veniret gratia. Contra eos enim dictum
est, qui arbitrantur per Legem auferri potuisse peccata.
Dicit autem Apostolus manifestata esse peccata
per Legem, non autem ablata, cum dicit, <hi>Peccatum
autem non deputabatur, cum Lex non esset.</hi> Non enim
ait, non erat; sed, <hi>non deputabatur.</hi> Neque cum Lex
data est, ablatum est; sed deputari coepit, id est,
apparere. Non ergo putemus, <hi>usque ad Legem,</hi> ita
dictum esse, quasi jam sub Lege non esset peccatum:
sed sic dictum est, <hi>usque ad Legem,</hi> ut totum Legis
tempus annumeres usque ad finem Legis, quod est
Christus.</p>
</div1>

<div1>
        <head>XXIX. <hi>[Ib. V, 14.]</hi> </head>
<p>Quod autem ait, <hi>Sed regnavit
mors ab Adam usque ad Moysen, et in iis qui non peccaverunt
in similitudinem praevaricationis Adae</hi>, duobus
modis distinguitur: aut, <hi>In similitudinem praevaricationis
Adae regnavit mors;</hi> quia et qui non peccaverunt,
ex origine mortalitatis Adam, mortui sunt.
Aut certe, <hi>Regnavit mors et in his qui non in similitudinem
praevaricationis Adae peccaverunt,</hi> sed ante
Legem peccaverunt: ut illi peccasse intelligantur in
similitudinem praevaricationis Adae, qui Legem acceperunt;
quia et Adam accepta praecepti lege peccavit.
Sane etiam id quod dictum est, <hi>usque ad Moysen,</hi> 
totum tempus Legis intelligendum est. <hi>Forma</hi> autem <hi>futuri</hi> 
 dictus est Adam, sed a contrario: ut quomodo
per illum mors, sic per Dominum nostrum vita.</p>
<p> <hi>[Ib. V, 15-19.]</hi> Quod autem ait, <hi>Sed non sicut delictum,
ita est et donatio,</hi> duobus modis donatio praecellit:
vel quod multo magis abundat gratia, quia
utique in aeternum per illam vivitur; temporaliter
<pb n="2068"/>
autem per mortem Adae mors regnavit: vel quod
unius delicti condemnatione mors multorum facta est
per Adam; per Dominum autem nostrum Jesum
Christum multorum delictorum donatione data gratia
in vitam aeternam. Aliam vero differentiam sic explicat
dicens: <hi>Et non sicut per unum peccantem ita est
et donum. Nam judicium quidem ex uno in condemnationem:
gratia autem ex multis delictis, ad justificationem.
Ex uno</hi> ergo quod dictum est, subauditur,
delicto; quia sequitur, <hi>gratia autem ex multis delictis.</hi> 
Ergo haec differentia est, quod in Adam unum delictum
damnatum est, a Domino autem multa donata
sunt. Quod ergo sequitur, ambas istas differentias
tenet, ut explicetur sic: <hi>Si enim ob unius delictum
mors regnavit per unum, multo magis qui abundantiam
gratiae et justitiae accipiunt, in vita regnabunt per unum
Jesum Christum.</hi> Quod ergo dixit, <hi>Multo magis regnabunt,</hi> 
ad vitam aeternam pertinet: quod autem dixit, <hi>Abundantiam gratiae accipiunt,</hi> 
 ad donationem multorum
pertinet delictorum. Post explicatas autem has
differentias, redit ad formam unde coeperat, cujus
ordinem suspenderat, cum diceret: <hi>Sicut enim per
unum hominem peccatum intravit in hunc mundum, et
per peccatum mors <note>(Rom. V, 12)</note>
          </hi>. Ad quod nunc redit,
cum dicit: <hi>Itaque sicut per unius delictum in omnes
homines ad condemnationem; ita et per unius justificationem
in omnes homines ad justificationem vitae. Sicut
enim per inobedientiam unius hominis peccatores constituti
sunt multi; ita et per unius obedientiam justi
constituentur multi.</hi> Haec est forma futuri Adam, de
qua superius loqui coeperat, et ejus aliquas differentias
interponens distulerat ordinem, ad quem nunc
redeundo conclusit, dicens, <hi>Itaque sicut per unius
delictum in omnes homines,</hi> etc.
</p>
      </div1>

<div1>
        <head>XXX. <hi>[Ib. V, 20.]</hi> </head>
<p>Quod autem ait, <hi>Lex subintravit
ut abundaret delictum,</hi> ipso verbo satis significavit
nescisse Judaeos qua dispensatione Lex data sit. Non
enim data est quae posset vivificare; quia gratia vivificat
per fidem: sed data est Lex ad ostendendum
quantis quamque arctis vinculis peccatorum constringerentur,
qui de suis viribus ad implendam justitiam
praesumebant. Sic abundavit peccatum, cum et concupiscentia
ex prohibitione ardentior facta est, et
peccantibus contra legem praevaricationis crimen
accessit. Quod intelligit qui secundum gradum in
illis quatuor gradibus considerat.</p>
</div1>

<div1>
        <head>XXXI. <hi>[Ib. VI, 1, 2.]</hi> </head>
<p>Quod autem ait, <hi>Quid ergo
dicemus? permanebimus in peccato, ut gratia abundet?
Absit. Qui mortui sumus peccato, quomodo vivemus in
eo?</hi> hinc ostendit de praeteritis peccatis factum esse
ut donarentur, et in eo superabundasse gratiam,
ut praeterita peccata dimitterentur. Ergo quisquis
adhuc quaerit augmenta peccati, ut augmentum gratiae
sentiat, non intelligit se id agere, ut nihil in eo
gratia operetur. Opus enim gratiae est ut moriamur
peccato.</p>
</div1>

<div1>
        <head> XXXII-XXXIV. <hi>[Ib. V, 6.]</hi> </head>
<p>Quod autem ait, <hi>Hoc
scientes, quia vetus homo noster simul crucifixus est, ut
evacuaretur corpus peccati,</hi> refertur ad illud quod per
Moysen dictum est, <hi>Maledictus omnis qui in ligno pependerit <note>(Deut. XXI, 23)</note>
          </hi>.
Veteris enim hominis crucifixio
significata est in cruce Domini, sicut novi hominis
instauratio in resurrectione significata est. Manifestum
est autem secundum eum nos agere veterem
hominem, qui maledictus est: propter quem peccatum
et de Domino dictum esse nemo ambigit, quod
peccata nostra portavit <note>(Isai. LIII, 11)</note>, et peccatum
pro nobis fecit <note>(II Cor. V, 21)</note>, et de peccato condemnavit
peccatum <note>(Rom. VIII, 3)</note>. Quid est autem
evacuare corpus peccati? Ipse exposuit: <hi>Ut ultra non
serviamus peccato.</hi> Et illud quod ait, <hi>Si mortui sumus
cum Christo,</hi> hoc est, si crucifixi sumus cum
Christo. Dicit enim alio loco: <hi>Qui enim Christi Jesu
sunt, carnem suam crucifixerunt cum vitiis et concupiscentiis <note>(Galat. V, 24)</note>
          </hi>.
Non ergo Domino maledixit
Moyses, sed quid ostenderet ejus crucifixio prophetavit.</p>
</div1>

<div1>
        <head>XXXV. <hi>[Ib. VI, 14.]</hi> </head>
<p>Quod autem ait, <hi>Peccatum
enim in vobis non dominabitur: non enim estis sub
Lege, sed sub gratia,</hi> utique ad tertium illum gradum
jam pertinet, ubi homo jam mente servit Legi Dei,
quamvis carne serviat legi peccati <note>(Rom. VII, 25)</note>.
Non enim obaudit desiderio peccati, quamvis adhuc
sollicitent concupiscentiae, et provocent ad consensionem,
donec vivificetur etiam corpus, et absorbeatur
mors in victoriam <note>(I Cor. XV, 54)</note>. Quia ergo non
consentimus desideriis pravis, in gratia sumus, et
non regnat peccatum in nostro mortali corpore: et
omnino ex illo loco ubi ait, <hi>Qui mortui sumus peccato,
quomodo vivemus in eo <note>(Rom. VI, 12, 2)</note>
          </hi>? eum describit,
qui est sub gratia constitutus. Cui autem dominatur
peccatum, quamvis velit peccato resistere,
adhuc sub Lege est, nondum sub gratia.</p>
</div1>

<div1>
        <head>XXXVI. <hi>[Ib. VII, 2.]</hi> </head>
<p>Quod autem dicit, <hi>Mulier enim
sub viro, vivo marito, vincta est legi; si autem mortuus
fuerit vir ejus, evacuata est a lege viri,</hi> etc., animadvertendum
est istam similitudinem in hoc differre ab ea
re propter quam adhibita est, quod hic virum dicit
mori, et mulier nubat cui volet, liberata utique a lege
viri: ibi autem cum constituat animam quasi mulierem,
virum autem quasi passiones peccatorum, quae
operantur in membris, ut fructum ferant morti, id est,
ut tali conjugio proles digna nascatur; et Lex quae
data est non ad auferendum peccatum, vel ad liberationem
a peccato, sed ad ostendendum peccatum ante
gratiam; per quod factum est ut sub Lege positi vehementiori
desiderio peccandi raperentur, et amplius
etiam praevaricatione peccarent: cum ergo et ibi tria
sint, anima tanquam mulier, passiones peccatorum
tanquam vir, et Lex tanquam lex viri, non ibi tamen
peccatis mortuis, tanquam viro mortuo, liberari animam
dicit; sed ipsam animam mori peccato, et liberari
a Lege, ut sit alterius viri, id est Christi, cum
mortua fuerit peccato, quamvis adhuc quasi vivente
ipso peccato: quod fit cum adhuc manentibus in nobis
<pb n="2070"/>
desideriis et incitamentis quibusdam ad peccandum,
non obedimus tamen, neque consentimus, mente
servientes legi Dei; quia mortui sumus peccato. Morietur
autem et peccatum, cum reformatio corporis in
resurrectione facta fuerit, de qua post dicit, <hi>Vivificabit
et mortalia corpora vestra, propter Spiritum manentem
in vobis <note>(Rom. VIII, 11)</note>
          </hi>.</p>
</div1>

<div1>
        <head>XXXVII. <hi>[Ib. VII, 8, 13.]</hi> </head>
<p>Quod autem dicit, <hi>Occasione
autem accepta, peccatum per mandatum operatum
est in me omnem concupiscentiam,</hi> intelligendum est
non omnem fuisse concupiscentiam, antequam prohibitione
aucta esset. Augetur enim prohibitione concupiscentia,
quando deest gratia liberantis: ideo nondum
est omnis antequam prohibeatur; cum autem
prohibita fuerit, desistente, ut diximus, gratia, tantum
crescit concupiscentia, ut ita in suo genere
omnis, id est consummata fiat, ut etiam contra Legem
fiat, et praevaricatione crimen accumulet. Quod autem
dicit, <hi>Sine Lege enim peccatum mortuum est,</hi> non quia
non est, dixit <hi>mortuum est,</hi> sed quia latet: quod in
consequentibus manifestat, cum dicit, <hi>Sed peccatum,
ut appareat peccatum, per bonum mihi operatum est
mortem.</hi> Bona est enim Lex; sed sine gratia ostendit
tantummodo peccata, non tollit.</p>
</div1>

<div1>
        <head>XXXVIII. <hi>[Ib. VII, 9, 10.]</hi> </head>
<p>Quod autem ait, <hi>Ego autem
vivebam aliquando sine Lege,</hi> intelligendum est,
vivere mihi videbar; quia ante mandatum latebat peccatum.
Et quod ait, <hi>Adveniente autem mandato, peccatum
revixit; ego autem mortuus suum,</hi> intelligendum
est, peccatum apparere coepit; ego autem mortuum
me esse cognovi.</p>
</div1>

<div1>
        <head>XXXIX. <hi>[Ib. VII, 11.]</hi> </head>
<p>Quod autem ait, <hi>Peccatum
enim, occasione accepta per mandatum, fefellit me, et
per illud occidit,</hi> ideo dictum est, quia desiderii prohibiti
fructus dulcior est. Unde etiam quaecumque peccata
occulte fiunt, dulciora sunt: quamvis mortifera
ista dulcedo sit. Inde est quod apud Salomonem fallacis
doctrinae imagine sedens mulier, et invitans ut
ad se veniant insipientes, scribitur dicere: <hi>Panes occultos
libenter edite, et aquam furtivam dulcem bibite <note>(Prov. IX, 17)</note>
          </hi>.
Ista dulcedo est occasio per mandatum
inventa peccati: quae cum appetitur, utique fallit, et
in majores amaritudines vertit.</p>
</div1>

<div1>
        <head>XL. <hi>[Ib. VII, 13.]</hi> </head>
<p>Quod autem ait, <hi>Quod ergo bonum
est, mihi factum est mors? Absit: sed peccatum, ut appareat
peccatum, per bonum mihi operatum est mortem,</hi> 
hic evidenter ostendit, quod superius dixerat, <hi>Sine Lege enim peccatum mortuum est 
 <note>(Rom. VII, 8)</note>
          </hi>,
ideo dixisse, quia latet: quandoquidem nunc dicit,
non illud bonum, id est, Legem factam sibi esse mortem,
sed peccatum operatum esse mortem per bonum
Legis, id est, ut appareret peccatum quod latebat sine
Lege. Tunc enim se mortuum quisque cognoscit, cum
illud quod recte praeceptum esse confitetur, implere
non potest; et praevaricationis crimine amplius peccat,
quam si non prohiberetur. Hoc est quod in consequentibus
dicit, <hi>Ut fiat supra modum peccator aut
peccatum per mandatum:</hi> quod ante mandatum minus
<pb n="2071"/>
erat; quia ubi non est lex, nec praevaricatio.</p>
</div1>

<div1>
        <head>XLI. <hi>[Ib. VII, 14.]</hi> </head>
<p>Quod autem ait, <hi>Scimus quia Lex
spiritualis est, ego autem carnalis sum,</hi> satis ostendit
non posse impleri Legem, nisi ab spiritualibus, quales
facit gratia Dei. Similis enim quisque factus
ipsi Legi, facile implet quod praecipit; nec erit sub
illa, sed cum illa: is est autem qui jam non capitur
temporalibus bonis, nec terretur temporalibus malis.</p>
</div1>

<div1>
        <head>XLII. <hi>[Ib. VII, 14.]</hi> </head>
<p>Quod autem ait, <hi>Venumdatus
sub peccato,</hi> intelligendum est quod unusquisque peccando
animam suam diabolo vendit, accepta tanquam
pretio dulcedine temporalis voluptatis. Unde et Dominus
Redemptor noster dictus est, quia hoc modo
quo dictum est, venditi eramus.</p>
</div1>

<div1>
        <head>XLIII. <hi>[Ib. VII, 15, 13.]</hi> </head>
<p>Quod autem ait, <hi>Quod enim
operor, ignoro,</hi> potest videri minus intelligentibus,
contrarium esse illi sententiae qua dixit, <hi>Peccatum, ut
appareat peccatum, per bonum mihi operatum est mortem.</hi> 
Quomodo enim apparet, si ignoratur? Sed <hi>ignoro,</hi> 
sic dictum est hoc loco, ut intelligatur, non approbo.
Quomodo enim tenebrae non videntur, sed lucis comparatione
sentiuntur; hoc est autem sentire tenebras,
quod est non videre: sic et peccatum, quia non illustratur
luce justitiae, non intelligendo dignoscitur, siuti
tenebras dictum est non videndo sentiri. Et ad
hoc pertinet quod in Psalmo dicitur, <hi>Delicta quis intelligit <note>(Psal. XVIII, 13)</note>
          </hi> 
?</p>
</div1>

<div1>
        <head>XLIV. <hi>[Ib. VII, 19, 20.]</hi> </head>
<p>Quod autem ait, <hi>Non enim
quod volo, hoc ago; sed quod nolo, hoc facio. Si autem
quod nolo, hoc facio, consentio Legi, quoniam bona est,</hi> 
satis quidem Lex ab omni criminatione defenditur:
sed cavendum, ne quis arbitretur his verbis auferri
nobis liberum voluntatis arbitrium, quod non ita est.
Nunc enim homo describitur sub Lege positus ante
gratiam. Tunc enim peccatis vincitur, dum viribus
suis juste vivere conatur sine adjutorio liberantis gratiae
Dei. In libero autem arbitrio habet ut credat Liberatori,
et accipiat gratiam, ut jam illo qui eam donat
liberante et adjuvante non peccet; atque ita desinat
esse sub Lege, sed cum Lege vel in Lege, implens
eam charitate Dei, quod timore non poterat.</p>
</div1>

<div1>
        <head>XLV-XLVI. <hi>[Ib. VII, 23-25.]</hi> </head>
<p>Quod autem ait, <hi>Video
aliam legem in membris meis, repugnantem legi
mentis meae, et captivantem me sub lege peccati, quae est
in membris meis,</hi> legem peccati dicit, qua quisque carnali
consuetudine implicatus astringitur. Hanc repugnare
ait legi mentis suae, et se captivare sub lege
peccati: unde intelligitur ille homo describi, qui
nondum est sub gratia. Si enim repugnaret tantum
consuetudo carnalis, et non captivaret, non esset
damnatio. In eo enim est damnatio, quod obtemperamus
et servimus desideriis pravis carnalibus. Si autem
existant, et non desint talia desideria, non tamen
his obediamus; non captivamur, et sub gratia jam
sumus, de qua loquetur cum exclamaverit et imploraverit
<pb n="2072"/>
Liberatoris auxilium, ut possit per gratiam
charitas, quod per Legem timor non poterat. Dixit
enim, <hi>Infelix ego homo, quis me liberabit de corpore
mortis hujus?</hi> Et subjecit, <hi>Gratia Dei per Jesum Christum
Dominum nostrum.</hi> Deinde incipit describere hominem
sub gratia constitutum: qui tertius gradus est
illorum quatuor quos superius distinximus <note>(Prop.,
13)</note>. Ad hunc gradum jam pertinet quod statim subjungit, <hi>Igitur ego ipse mente servio Legi Dei, carne autem
legi peccati:</hi> 
 quia licet existentibus desideriis carnalibus,
jam non servit consentiendo ad faciendum
peccatum, qui sub gratia constitutus mente servit
Legi Dei, carne autem legi peccati. Legem autem
peccati dicit ex transgressione Adae conditionem mortalem,
qua mortales facti sumus. Ex hac enim labe
carnis concupiscentia carnalis sollicitat, et secundum
hanc dicit alio loco: <hi>Fuimus et nos natura filii irae,
sicut et caeteri <note>(Ephes. II, 3)</note>
          </hi>.</p>
</div1>

<div1>
        <head>XLVII. <hi>[Ib. VIII, 1.]</hi> </head>
<p>Quod autem dicit, <hi>Nulla ergo
condemnatio est nunc his qui sunt in Christo Jesu,</hi> satis
ostendit condemnationem non esse, si existant desideria
carnalia, sed si eis ad peccandum non obediatur.
Quod contingit his qui sub Lege constituti sunt,
nondum sub gratia. Nam sub Lege constituti non solum
repugnantem habent concupiscentiam, sed etiam
captivi ducuntur, cum obtemperant ei. Non autem
contingit his qui mente serviunt Legi Dei.</p>
</div1>

<div1>
        <head>XLVIII. <hi>[Ib. VIII, 3, 4.]</hi> </head>
<p>Quod autem ait,  « Quod
enim impossibile erat Legi, in quo infirmabatur per
carnem, Deus Filium suum misit in similitudine carnis
peccati, et de peccato damnavit peccatum in carne,
ut justitia Legis impleretur in nobis, qui non secundum
carnem ambulamus, sed secundum spiritum, » 
manifestissime docet, eadem ipsa praecepta Legis
propterea non impleta, quamvis essent implenda,
quoniam quibus data erat Lex ante gratiam, dediti
erant carnalibus bonis, et ex his beatitudinem acquirere
cupiebant, neque metuebant, nisi cum talibus
bonis imminebat adversitas; et ideo cum illa temporalia
bona turbarentur, facile recedebant a praeceptis
Legis. Infirmabatur ergo Lex non implendo quod praecipiebat;
non sua culpa, sed per carnem, id est, eos
homines qui carnalia bona appetendo non amabant
Legis justitiam, sed ei temporalia commoda praeponebant.
Ideo Liberator noster Dominus Jesus Christus
suscipiendo mortalem carnem, venit in similitudine
carnis peccati. Carni enim peccati debita mors
est. At vero illa mors Domini, dignationis fuit, non
debiti: et tamen hoc quoque Apostolus peccatum vocat
susceptionem mortalis carnis, quamvis non peccatricis,
ideo quia immortalis tanquam peccatum facit
cum moritur. Sed <hi>de peccato,</hi> inquit, <hi>damnavit peccatum
in carne.</hi> Id enim egit mors Domini, ne mors
timeretur, et ex eo jam non appeterentur temporalia
bona, nec metuerentur temporalia mala, in quibus
carnalis erat illa prudentia, in qua impleri Legis praecepta
non poterant. Hac autem prudentia in homine
Dominico destructa et ablata, justitia Legis impletur,
cum secundum carnem non ambulatur, sed secundum
<pb n="2073"/>
spiritum. Unde verissime dictum est, <hi>Non veni Legem
solvere, sed implere <note>(Matth. V, 17)</note>
          </hi>. Plenitudo ergo
Legis charitas <note>(Rom. XIII, 10)</note>. Et charitas eorum est
qui secundum spiritum ambulant. Haec enim ad gratiam
pertinet Spiritus sancti. Quando enim non erat
charitas justitiae, sed timor, Lex non implebatur.</p>
</div1>

<div1>
        <head>XLIX. <hi>[Ib. VIII, 7.]</hi> </head>
<p>Quod autem ait, <hi>Quia prudentia
carnis inimica in Deum: Legi enim Dei non est subjecta;
nec enim potest,</hi> ostendit quid dixerit, <hi>inimica:</hi> ne quis
putaret tanquam ex adverso principio aliquam naturam,
quam non condidit Deus, inimicitias adversus Deum
exercere. Inimicus ergo Dei dicitur, qui Legi ipsius
non obtemperat, et hoc per carnis prudentiam, id est,
cum appetit temporalia bona, et timet temporalia
mala. Definitio enim prudentiae in appetendis bonis et
vitandis malis explicari solet. Quapropter recte appellat
Apostolus carnis prudentiam, qua haec appetuntur
pro magnis bonis, quae non perseverant cum
homine; et ne haec amittantur timetur, quae quandoque
amittenda sunt. Non potest autem talis prudentia
Legi Dei obtemperare. Sed tunc obtemperatur Legi,
cum haec prudentia exstincta fuerit, ut ei succedat
prudentia spiritus, qua nec in temporalibus bonis spes
nostra est, neque in malis timor. Eadem namque
animae natura et prudentiam carnis habet, cum inferiora
sectatur; et prudentiam spiritus, cum superiora
eligit: quemadmodum eadem aquae natura et
frigore congelascit, et calore resolvitur. Sic ergo dictum
est, <hi>Legi Dei non est subjecta prudentia carnis;
nec enim potest;</hi> quomodo recte diceretur, nivem non
posse calefieri; neque enim potest: sed cum adhibito
calore solvitur, et calescit aqua, jam nemo potest
eam nivem dicere.</p>
</div1>

<div1>
        <head>L. <hi>[Ib. VIII, 10.]</hi> </head>
<p>Quod autem ait, <hi>Corpus quidem
mortuum est propter peccatum, spiritus autem vita est
propter justitiam; Corpus mortuum</hi> dicitur, mortale.
Ex ipsius enim mortalitate indigentia rerum terrenarum
sollicitat animam, et quaedam desideria excitat,
quibus ad peccandum non obtemperat qui jam mente
servit Legi Dei.</p>
</div1>

<div1>
        <head>LI. <hi>[Ib. VIII, 11.]</hi> </head>
<p>Quod autem ait, <hi>Si Spiritus ejus qui
suscitavit Jesum Christum a mortuis, habitat in vobis;
qui suscitavit Jesum Christum a mortuis, vivificabit et
mortalia corpora vestra per inhabitantem Spiritum ejus
in vobis,</hi> jam quartum gradum demonstrat ex illis
quatuor quos superius distinximus <note>(Prop. 13)</note>. Sed
gradus iste in hac vita non invenitur. Pertinet enim
ad spem qua exspectamus redemptionem corporis
nostri, quando corruptibile hoc induet incorruptionem,
et mortale hoc induet immortalitatem <note>(I Cor.
XV, 53, 54)</note>. Ibi pax perfecta est, quia nihil molestiarum
anima de corpore patitur jam vivificato, et in
coelestem qualitatem immutato.</p>
</div1>

<div1>
        <head>LII. <hi>[Ib. VIII, 15, 16.]</hi> </head>
<p>Quod autem ait, <hi>Non enim
accepistis spiritum servitutis in timorem</hi>, <hi>sed accepistis
spiritum adoptionis filiorum, in quo clamamus, Abba,
<pb n="2074"/>
Pater,</hi> evidentissime duorum Testamentorum distincta
sunt tempora. Illud enim ad timorem pertinet, Novum
autem ad charitatem. Sed quaeritur quis sit spiritus
servitutis? Nam spiritus adoptionis filiorum, utique
Spiritus sanctus est. Spiritus ergo servitutis in timore,
ille est qui potestatem habet mortis; quia ipso
timore per totam vitam rei erant servitutis qui sub
Lege agebant, non sub gratia. Nec mirum est quod
eum acceperunt per divinam providentiam qui bona
temporalia sectabantur, non quia ipsius est Lex et
mandatum. Nam <hi>Lex sancta, et mandatum sanctum, et
justum et bonum <note>(Rom. VII, 12)</note>
          </hi>: ille autem spiritus
servitutis non utique bonus, quem accipiunt qui praecepta
datae Legis implere non possunt, dum serviunt
desideriis carnalibus, nondum gratia Liberatoris assumpti
in filiorum adoptionem. Quia et ipse spiritus
servitutis non habet quemquam in potestate, nisi qui
ei per ordinem divinae providentiae traditus fuerit,
Dei justitia sua cuique tribuente. Quam potestatem
acceperat Apostolus, cum dicit de quibusdam, <hi>Quos
tradidi satanae ut discant non blasphemare <note>(I Tim. I, 20)</note>
          </hi>:
et iterum de alio, <hi>Jam judicavi,</hi> inquit, <hi>tradere hujusmodi
satanae in interitum carnis, ut anima salva sit <note>(I Cor. V, 3, 5)</note>
          </hi>.
Qui ergo nondum sub gratia sunt, et
sub Lege constituti vincuntur peccatis ad obediendum
desideriis carnalibus, et praevaricatione augent reatum
criminum suorum, spiritum acceperunt servitutis, id
est, spiritum ejus qui potestatem mortis habet. Nam
si spiritum servitutis ipsum spiritum hominis intellexerimus,
incipit et spiritus adoptionis ipse intelligi
tanquam in melius commutatus. Sed quia spiritum
adoptionis Spiritum sanctum accipimus, quem manifeste
ostendit cum dicit, <hi>Ipse Spiritus testimonium
reddit spiritui nostro;</hi> restat ut spiritum servitutis illum
intelligamus, cui serviunt peccatores: ut quemadmodum
Spiritus sanctus a timore mortis vindicat,
sic spiritus servitutis qui potestatem habet mortis,
ejusdem mortis terrore reos teneat; ut se ad Liberatoris
auxilium quisque convertat, etiam ipso diabolo
invito, qui eum semper in potestate habere desiderat.</p>
</div1>

<div1>
        <head>LIII. <hi>[Ib. VIII, 19-23.]</hi> </head>
<p>Quod autem ait, <hi>Nam exspectatio
creaturae revelationem filiorum Dei exspectat. Vanitati
enim creatura subjecta est non sponte,</hi> etc., usque
ad id quod ait, <hi>Et ipsi in nobismetipsis ingemiscimus,
adoptionem exspectantes, redemptionem corporis nostri,</hi> 
sic intelligendum est, ut neque sensum dolendi et gemendi
opinemur esse in arboribus et oleribus et lapidibus,
et caeteris hujuscemodi creaturis; hic enim
error Manichaeorum est: neque Angelos sanctos vanitati
subjectos esse arbitremur; et de his existimemus
quod liberabuntur a servitute interitus, cum
interituri utique non sint: sed omnem creaturam in
ipso homine sine ulla calumnia cogitemus. Non enim
creatura ulla esse potest, nisi aut spiritualis, quae excellit
in Angelis; aut animalis, quae etiam in vita bestiarum
satis apparet; aut corporalis, quae videri aut
tangi potest: omnis autem est etiam in homine; quia
homo constat spiritu et anima et corpore. Ergo <hi>creatura
<pb n="2075"/>
revelationem filiorum Dei exspectat,</hi> quidquid nunc
in homine laborat, et corruptioni subjacet, illam scilicet
manifestationem de qua idem dicit apostolus: <hi>Mortui enim estis, et vita vestra abscondita est cum
Christo in Deo: cum Christus apparuerit vita vestra, tunc
et vos cum ipso apparebitis in gloria 
 <note>(Coloss. III, 3, 4)</note>
          </hi>.
Dicit et Joannes: <hi>Dilectissimi, nunc filii Dei sumus et
nondum apparuit quid erimus: scimus autem quia cum
apparuerit, similes ei erimus, quoniam videbimus eum
sicuti est <note>(I Joan. III, 2)</note>
          </hi>. Hanc ergo revelationem filiorum
Dei exspectat creatura quae in homine nunc vanitati subjecta
est, quamdiu dedita est temporalibus rebus, quae
transeunt tanquam umbra. Unde et in Psalmo dicitur: <hi>Homo vanitati similis factus est; dies ejus velut umbra
praetereunt 
 <note>(Psal. CXLIII, 4)</note>
          </hi>. De qua vanitate etiam Salomon
loquitur, cum dicit: <hi>Vanitas vanitantium</hi>, <hi>et
omnia vanitas: quae abundantia homini in omni labore
suo, quo ipse laborat sub sole <note>(Eccle. I, 2, 3)</note>
          </hi>? De qua
item David dicit: <hi>Utquid diligitis vanitatem, et quaeritis
mendacium <note>(Psal. IV, 3)</note>
          </hi>? Non sponte autem dicit esse
subjectam vanitati creaturam, quoniam poenalis est
ista subjectio. Non enim homo sicut sponte peccavit,
sic etiam sponte damnatus est: quae tamen damnatio
non sine spe reparationis irrogata est naturae nostrae.
Et ideo, <hi>Propter eum,</hi> inquit, <hi>qui subjecit in spe; quia
et ipsa creatura liberabitur a servitute interitus, in libertatem
gloriae filiorum Dei;</hi> id est, etiam ipsa quae tantummodo
creatura est, nondum per fidem aggregata
numero filiorum Dei: sed tamen in eis qui credituri
erant, videbat Apostolus quod dicit, quia <hi>creatura liberabitur
a servitute interitus,</hi> ut interitui non serviat,
cui serviunt omnes peccatores. Peccatori enim dictum
est, <hi>Morte morieris <note>(Gen. II, 17)</note>
          </hi>. <hi>Liberabitur</hi> autem <hi>in
libertatem gloriae filiorum Dei,</hi> id est, ut et ipsa perveniat
 ad libertatem gloriae filiorum Dei per fidem:
quae fides cum in ea non erat, tantummodo creatura
dicebatur. Et ad ipsam refert quod sequitur: <hi>Scimus
enim quia creatura congemiscit et dolet usque adhuc.</hi> 
Erant enim adhuc credituri qui etiam spiritu subjacebant
laboriosis erroribus. Sed ne quis putaret de
ipsorum labore tantum dictum esse, subjungit etiam
de iis qui jam crediderant. Quanquam enim spiritu,
hoc est, mente servirent Legi Dei, tamen quia carne
servitur legi peccati <note>(Rom. VII, 25)</note>, quamdiu molestias
et sollicitationes mortalitatis nostrae patimur,
ideo addidit, dicens: <hi>Non solum autem ipsi, sed et nos
primitias spiritus habentes, et ipsi in nobismetipsis ingemiscimus.</hi> 
Non solum ergo, inquit, ipsa quae tantummodo
creatura dicitur in hominibus qui nondum
crediderunt, et ideo nondum in filiorum Dei numero
constituti sunt, congemiscit et dolet: sed etiam nosmetipsi
qui credimus, et spiritus primitias habemus,
quia jam spiritu adhaeremus Deo per fidem, et ideo non
jam creatura, sed filii Dei appellamur; tamen <hi>et ipsi
in nobismetipsis ingemiscimus, adoptionem exspectantes,
<pb n="2076"/>
redemptionem corporis nostri.</hi> Haec enim adoptio, quae
jam facta est in iis qui crediderunt, spiritu non corpore
facta est. Nondum enim etiam corpus reformatum
est in coelestem illam immutationem, sicut spiritus
jam mutatus est reconciliatione fidei ab erroribus
conversus ad Deum. Ergo etiam in iis qui crediderunt,
exspectatur adhuc illa manifestatio quae in corporis resurrectione
proveniet: quae pertinet ad quartum illum
gradum, ubi ex toto perfecta pax erit, et quies
aeterna, nulla nobis ex aliqua parte corruptione resistente,
aut sollicitante molestia.</p>
</div1>

<div1>
        <head>LIV. <hi>[Ib. VIII, 26, 27.]</hi> </head>
<p>Quod autem ait, <hi>Similiter
et Spiritus adjuvat infirmitatem nostram: quid enim
oremus, sicut oportet, nescimus,</hi> manifestum est eum
de Spiritu sancto dicere; quod in consequentibus
clarum est, ubi ait, <hi>Quia secundum Deum interpellat
pro sanctis.</hi> Nos ergo <hi>quid oremus, sicut oportet, nescimus,</hi> 
duas ob res: quod et illud quod futurum speramus,
et quo tendimus, nondum apparet; et in hac
ipsa vita multa possunt nobis prospera videri quae
adversa sunt, et adversa quae prospera. Nam et tribulatio
quando accidit servo Dei ad probationem vel
emendationem, videtur nonnunquam minus intelligentibus
inutilis: sed si referatur ad illud quod
dictum est, <hi>Da nobis auxilium de tribulatione; et vana
salus hominis <note>(Psal. LIX, 15)</note>
          </hi>, intelligitur quia plerumque
de tribulatione nos adjvuat Deus; et frustra
salus optatur, quae aliquando adversa est, cum delectatione
et amore hujus vitae implicat animam. Inde est
et illud: <hi>Tribulationem et dolorem inveni, et nomen
Domini invocavi <note>(Psal. CXIV, 3 et 4)</note>
          </hi>. Cum enim dicit, <hi>inveni,</hi> 
 significat utilem: non enim recte gratulamur
nos invenisse, nisi quod quaerebamus. Ergo <hi>quid oremus,
sicut oportet, nescimus.</hi> Deus enim novit et quid
nobis in hac vita expediat, et quid post hanc vitam
daturus sit. <hi>Sed ipse Spiritus interpellat gemitibus inenarrabilibus.</hi> 
Gemere dicit Spiritum, quod nos gemere
faciat charitate, concitans desiderium futurae vitae:
sicut dicit, <hi>Tentat vos Dominus Deus vester, ut sciat si
diligitis eum <note>(Deut. XIII, 3)</note>
          </hi>, id est, ut scire vos faciat.
Non enim Deum aliquid latet.</p>
</div1>

<div1>
        <head>LV. <hi>[Ib. VIII, 28-30.]</hi> </head>
<p>Quod autem ait, <hi>Quos vocavit,
ipsos et justificavit,</hi> potest movere, et quaeri utrum
omnes qui vocati sunt, justificentur. Sed alibi legimus, <hi>Multi vocati, pauci autem electi 
 <note>(Matth. XXII, 14)</note>
          </hi>.
Tamen quia ipsi quoque electi utique vocati sunt,
manifestum est non justificatos nisi vocatos, quanquam
non omnes vocatos, sed eos <hi>qui secundum propositum
vocati sunt,</hi> sicut superius dixit. Propositum
autem Dei accipiendum est, non ipsorum. Ipse autem
exponit quid sit secundum propositum, cum dicit, <hi>Quoniam quos ante praescivit, et praedestinavit conformes
imaginis Filii ejus.</hi> 
 Non enim omnes qui vocati
sunt, secundum propositum vocati sunt: hoc enim
propositum ad praescientiam et ad praedestinationem
Dei pertinet; nec praedestinavit aliquem, nisi quem
praescivit crediturum et secuturum vocationem suam,
quos et electos dicit. Multi enim non veniunt, cum
<pb n="2077"/>
vocati fuerint: nemo autem venit qui vocatus non
fuerit.</p>
</div1>

<div1>
        <head>LVI. <hi>[Ib. VIII, 29.]</hi> </head>
<p>Quod autem dicit, <hi>Ut sit primogenitus
in multis fratribus,</hi> satis docet aliter intelligendum
Dominum nostrum unigenitum, aliter primogenitum.
Nam ubi Unigenitus dicitur, fratres non
habet, et naturaliter est Filius Dei, Verbum in principio,
per quod facta sunt omnia <note>(Joan. I, 1, 3)</note>. Secundum
susceptionem autem hominis et incarnationis
dispensationem, per quam nos etiam non naturaliter
filios in adoptionem filiorum vocare dignatus
est, primogenitus dicitur cum adjunctione fratrum.
Ubi enim primus dicitur, non utique solus, sed consecuturis
fratribus in id quo ipse praecessit. Unde et
alio loco primogenitum eum a mortuis dicit, ut sit
ipse primatum tenens <note>(Coloss. I, 18)</note>. Resurrectio
enim mortuorum ut jam non moriantur, ante illum
nulla: post illum autem multorum sanctorum est,
quos fratres non confunditur appellare propter ipsam
communicationem humanitatis.</p>
</div1>

<div1>
        <head>LVII. <hi>[Ib. VIII, 35.]</hi> </head>
<p>Quod autem dicit, <hi>Quis nos separabit
a charitate Christi? tribulatio? an angustia? an
persecutio?</hi> etc., ex superiore sententia pendet, ubi
ait, <hi>Si tamen compatimur, ut et glorificemur: existimo
enim quod non sunt condignae passiones hujus temporis
ad futuram gloriam quae revelabitur in nobis <note>(Rom.
VIII, 17, 18)</note>
          </hi>. Ad ipsam enim hortationem omnis hujus
loci intentio directa est, ne illi quibus loquitur
persecutionibus frangerentur, si viverent secundum
prudentiam carnis, qua temporalia bona appetuntur,
et timentur temporalia mala.</p>
</div1>

<div1>
        <head>LVIII. <hi>[Ib. VIII, 38.]</hi> </head>
<p>Quod autem ait, <hi>Certus sum
enim,</hi> et non dixit, Opinor enim; plena fide tenuit, <hi>quod nec mors</hi> 
 ulla, <hi>nec vita</hi> temporalis promissa, nec
caetera subsequentia possunt credentem a charitate
Dei detorquere. Nemo ergo separat, nec qui minatur
mortem; quia qui credit in Christo, licet moriatur,
vivet: neque qui pollicetur vitam; quia ille dat vitam
aeternam. Nam temporalis vitae pollicitatio, aeternae
comparatione contemnenda est. <hi>Neque Angelus</hi> separat,
quia <hi>licet Angelus,</hi> inquit, <hi>de coelo descendat, et
annuntiet vobis praeterquam quod accepistis, anathema
sit <note>(Galat. I, 8, 9)</note>
          </hi>. <hi>Neque principatus,</hi> id est, contrarius,
quia exuit se ipse hos principatus et potestates,
triumphans eos in semetipso <note>(Coloss. II, 15)</note>. <hi>Neque
praesentia neque futura,</hi> id est, temporalia vel quae
delectant, vel quae premunt, vel quae spem dant, vel
quae incutiunt timorem. <hi>Neque virtus:</hi> et hic virtutem
contrariam oportet intelligi, secundum quam dicit, <hi>Nemo vasa fortis diripiet, nisi prius alligaverit
fortem 
 <note>(Matth. XII, 29)</note>
          </hi>. <hi>Neque altitudo, neque profundum.</hi> 
Plerumque enim inanis curiositas earum rerum
quae inveniri non possunt, aut frustra etiam inveniuntur
sive in coelo sive in abysso, separat a Deo, nisi
charitas vincat, quae ad certa spiritualia non vanitate
rerum quae foris sunt, sed veritate quae intus, homines
invitat. <hi>Neque creatura alia.</hi> Quod duobus modis intelligi
potest: aut visibilis creatura, quia et nos, id
<pb n="2078"/>
est anima, creatura sumus, sed invisibilis; ut hoc
dixerit, quod nos non separat alia creatura, id est,
amor corporum: aut certe quia nos non separat alia
creatura a charitate Dei, ex eo quod nulla creatura
est alia inter nos et Deum, quae se opponat, et a
complexu ejus excludat. Supra humanas enim mentes
quae rationales sunt, jam nulla creatura, sed Deus
est.</p>
</div1>

<div1>
        <head>LIX. <hi>[Ib. IX, 5.]</hi> </head>
<p>Quod autem dicit, <hi>Quorum patres
et ex quibus Christus secundum carnem,</hi> et adjecit, <hi>Qui est super omnes Deus benedictus in saecula,</hi> 
 plenissimam
fidem commendat, quia Dominum nostrum et
secundum susceptionem carnis filium hominis confitemur,
et secundum aeternitatem Verbum in principio
Deum, benedictum super omnes in saecula. Hujus
autem confessionis Judaei quoniam partem tenuerunt
refelluntur a Domino. Nam cum eos interrogasset,
cujus filium dicerent esse Christum; responderunt, <hi>David.</hi> 
 Hoc autem secundum carnem est. De divinitate
vero ejus quod Deus est, nihil responderunt.
Ideo Dominus ait eis, <hi>Quomodo ergo David in spiritu
vocat eum Dominum <note>(Matth. XXII, 42, 43)</note>
          </hi>? Ut intelligerent
hoc se confessos esse tantum, quod Christus filius
est David; hoc autem tacuisse, quod est Christus
Dominus ipsius David. Illud enim est secundum susceptionem
carnis, hoc secundum aeternitatem divinitatis.</p>
</div1>

<div1>
        <head>LX. <hi>[Ib. IX, 11-13.]</hi> </head>
<p>Quod autem ait,  « Nondum
enim nascentium, neque agentium aliquid boni aut
mali, ut secundum electionem propositum Dei maneret,
non ex operibus, sed ex vocante dictum est ei, Quia
major serviet minori, sicut scriptum est, Jacob dilexi,
Esau autem odio habui, »  nonnullos movet, ut putent
apostolum Paulum abstulisse liberum voluntatis arbitrium,
quo promeremur Deum bono pietatis, vel malo
impietatis offendimus. Dicunt enim quod ante opera
aliqua, seu bona seu mala, duorum nondum nascentium
Deus unum dilexerit, alterum odio habuerit. Sed
respondemus, praescientia Dei factum esse, qua
novit etiam de nondum natis, qualis quisque futurus
sit. Sed ne quis dicat: Opera ergo elegit Deus in eo
quem dilexit, quanquam nondum erant, quod ea futura
praesciebat; quod si opera elegit, quomodo dicit
Apostolus non ex operibus factam electionem? Propterea
ergo intelligendum est, opera bona per dilectionem
fieri, dilectionem autem esse in nobis per
donum Spiritus sancti, sicut idem apostolus dicit: <hi>Charitas Dei diffusa est in cordibus nostris per Spiritum
sanctum qui datus est nobis 
 <note>(Rom. V, 5)</note>
          </hi>. Non
ergo quisquam gloriari debet ex operibus tanquam
suis, quae per donum Dei habet, cum ipsa dilectio in
eo bonum operetur. Quid ergo elegit Deus? Si enim
cui vult donat Spiritum sanctum, per quem dilectio
bonum operatur, quomodo elegit cui donet? Si enim
nullo merito, non est electio; aequales enim omnes
<pb n="2079"/>
sunt ante meritum, nec potest in rebus omnino aequalibus
electio nominari. Sed quoniam Spiritus sanctus
non datur nisi credentibus, non quidem Deus elegit
opera quae ipse largitur, cum dat Spiritum sanctum,
ut per charitatem bona operemur: sed tamen elegit
fidem. Quia nisi quisque credat in eum, et in accipiendi
voluntate permaneat, non accipit donum Dei,
id est, Spiritum sanctum, per quem diffusa charitate
bonum possit operari. Non ergo elegit Deus opera
cujusquam in praescientia, quae ipse daturus est;
sed fidem elegit in praescientia: ut quem sibi crediturum
esse praescivit, ipsum elegerit cui Spiritum
sanctum daret, ut bona operando etiam vitam aeternam
consequeretur. Dicit enim idem apostolus, <hi>Idem
Deus qui operatur omnia in omnibus <note>(I Cor. XII, 6)</note>
          </hi>.
Nusquam autem dictum est, Deus credit omnia
in omnibus. Quod ergo credimus, nostrum est:
quod autem bonum operamur, illius qui credentibus
in se dat Spiritum sanctum. Hoc autem
exemplum quibusdam Judaeis objectum est, qui Christo
crediderunt, et de operibus ante gratiam gloriabantur,
et dicebant se ipsam Evangelii gratiam per sua bona
opera praecedentia meruisse; cum bona opera in
nullo esse possint, nisi qui acceperit gratiam. Est
autem gratia ut vocatio peccatori praerogetur, cum
ejus merita nulla, nisi ad damnationem praecesserint.
Quod si vocatus vocantem secutus fuerit, quod est
jam in libero arbitrio, merebitur et Spiritum sanctum,
per quem bona possit operari; in quo permanens
(quod nihilominus est in libero arbitrio) merebitur
etiam vitam aeternam, quae nulla possit labe corrumpi.</p>
</div1>

<div1>
        <head>LXI. <hi>[Ib. IX, 11-15.]</hi> </head>
<p>Quod autem ait, <hi>Miserebor
cui misertus ero, et misericordiam praestabo cui misericors
fuero,</hi> hinc ostenditur non esse iniquitatem apud
Deum; quod possunt dicere quidam, cum audiunt, <hi>Antequam nascerentur, Jacob dilexi, Esau autem odio
habui. Miserebor</hi> 
 enim, inquit, <hi>cui misertus ero.</hi> Primo
enim misertus est nostri Deus, cum peccatores essemus
ut vocaret nos. <hi>Cui</hi> ergo <hi>misertus ero,</hi> inquit, ut
eum vocem, <hi>miserebor</hi> adhuc ejus cum crediderit.
Quomodo autem adhuc, nisi ut det credenti et petenti
Spiritum sanctum? Quo dato misericordiam praestabit
cui misericors fuerit, id est, ut faciat eum misericordem,
quo bona possit per dilectionem operari. Nemo
ergo sibi audeat tribuere quod misericorditer operatur;
quia Deus illi per Spiritum sanctum dedit dilectionem,
sine qua nemo potest esse misericors. Non
ergo elegit Deus bene operantes, sed credentes
potius, ut ipse illos faciat bene operari. Nostrum
enim est credere et velle, illius autem dare credentibus
et volentibus facultatem bene operandi
per Spiritum sanctum, per quem charitas Dei diffunditur
in cordibus nostris, ut nos misericordes
efficiat.</p>
</div1>

<div1>
        <head>LXII. <hi>[Ib. IX, 15-21.]</hi> </head>
<p>Quod autem ait, <hi>Igitur non
<pb n="2080"/>
volentis, neque currentis, sed miserentis est Dei,</hi> non
tollit liberum voluntatis arbitrium; sed non sufficere
dicit velle nostrum, nisi adjuvet Deus, misericordes
nos efficiendo ad bene operandum per donum Spiritus
sancti, ad hoc referens, quod superius dixit, <hi>Miserebor
cui misertus ero, et misericordiam praestabo cui misericors
fuero.</hi> Quia neque velle possumus, nisi vocemur;
et cum post vocationem voluerimus, non sufficit voluntas
nostra et cursus noster, nisi Deus et vires
currentibus praebeat, et perducat quo vocat. Manifestum
est ergo non volentis neque currentis, sed
miserentis Dei esse, quod bonum operamur: quanquam
ibi sit etiam voluntas nostra, quae sola nihil
posset. Unde sequitur etiam de Pharaonis supplicio
testimonium, cum ait Scriptura de Pharaone, <hi>Quia
ad hoc te excitavi, ut ostendam in te potentiam meam,
et ut annuntietur nomen meum in universa terra.</hi> Sicut
enim legimus in Exodo, obduratum est cor Pharaonis <note>(Exod. X, 1)</note>,
ut tam evidentibus signis non moveretur.
Quod ergo tunc Pharao non obtemperabat praeceptis
Dei, jam de supplicio veniebat. Non autem
quisquam potest dicere obdurationem illam cordis
immerito accidisse Pharaoni, sed judicio Dei retribuentis
incredulitati ejus debitam poenam. Non ergo
hoc illi imputatur, quod tunc non obtemperaret,
quandoquidem obdurato corde obtemperare non poterat;
sed quia dignum se praebuit, cui cor obduraretur
priore infidelitate. Sicut enim in iis quos elegit
Deus, non opera sed fides inchoat meritum, ut per
munus Dei bene operentur: sic in his quos damnat,
infidelitas et impietas inchoat poenae meritum, ut per
ipsam poenam etiam male operentur; sicut et superius
idem dicit apostolus, <hi>Et quoniam non probaverunt
Deum in notitia habere, tradidit illos Deus in reprobum
sensum, ut faciant quae non conveniunt <note>(Rom. I, 28)</note>
          </hi>.
Quapropter ita concludit Apostolus, <hi>Ergo cui vult
miseretur, et quem vult obdurat.</hi> Cujus enim miseretur,
facit eum bene operari; et quem obdurat, relinquit
eum ut male operetur. Sed et illa misericordia praecedenti
merito fidei tribuitur, et ista obduratio praecedenti
impietati: ut et bona per donum Dei
operemur, et mala per supplicium; cum tamen homini
non auferatur liberum voluntatis arbitrium, sive ad
credendum Deo ut consequatur nos misericordia, sive
ad impietatem ut consequatur supplicium. Qua conclusione
illata, infert quaestionem tanquam a contradicente.
Ait enim: <hi>Dicis itaque mihi, Quid adhuc
conqueritur? nam voluntati ejus quis resistit?</hi> Cui sane
inquisitioni sic respondet, ut intelligamus spiritualibus
viris, et jam non secundum terrenum hominem viventibus,
patere posse prima merita fidei et impietatis,
quomodo Deus praescius eligat credituros, et damnet
incredulos; nec illos ex operibus eligens, nec istos
ex operibus damnans; sed illorum fidei praestans ut
bene operentur, et istorum impietatem obdurans
deserendo, ut male operentur. Qui quoniam intellectus,
ut dixi, spiritualibus patet, a carnali autem
<pb n="2081"/>
prudentia longe remotus est, sic refellit inquirentem,
ut intelligat se deponere debere prius hominem luti,
ut ista per spiritum investigare mereatur. Itaque,
inquit, <hi>O homo tu quis es, qui respondeas Deo? Numquid
dicit figmentum ei qui se finxit, Quare sic me
fecisti? Annon habet potestatem figulus luti, ex eadem
conspersione vas facere, aliud quidem in honorem, aliud
in contumeliam?</hi> Quamdiu figmentum es, inquit, et ad
massam luti pertines, nondum perductus ad spiritualia,
ut sis spiritualis omnia judicans, et a nemine
judiceris, cohibeas te oportet ab hujusmodi inquisitione,
et non respondeas Deo. Cujus consilium quis
scire cupiens, oportet ut prius in ejus amicitiam recipiatur:
quod contingere nisi spiritualibus non potest,
jam portantibus imaginem coelestis hominis; <hi>Jam</hi> 
enim inquit, <hi>non vos dicam servos, sed amicos: omnia
enim quae audivi a Patre meo, nota feci vobis <note>(Joan.
XV, 15)</note>
          </hi>. Quamdiu itaque vas fictile es, conterendum
est hoc ipsum in te prius virga illa ferrea, de qua dictum
est, <hi>Reges eos in virga ferrea, et tanquam vas
figuli conteres eos <note>(Psal. II, 9)</note>
          </hi>: ut corrupto exteriore
homine, et interiore renovato, possis in charitate
radicatus et fundatus comprehendere latitudinem,
longitudinem, altitudinem, et profundum, cognoscere
etiam supereminentem scientiam charitatis Dei <note>(Ephes.
III, 16-19)</note>. Nunc itaque cum ex eadem conspersione
Deus alia vasa in honorem facit, alia in contumeliam,
non est tuum discutere, quisquis secundum hanc conspersionem
adhuc vivis, id est, terreno sensu et carnaliter
sapis.</p>
</div1>

<div1>
        <head>LXIII. <hi>[Ib. IX, 22.]</hi> </head>
<p>Quod autem ait, <hi>Attulit in multa
patientia vasa irae, quae perfecta sunt in perditionem,</hi> 
hinc satis significavit obdurationem cordis quae in
Pharaone facta est, ex meritis venisse occultae superioris
impietatis: quam tamen patienter sustinuit
Deus, donec ad illud tempus perduceretur, quo opportune
in eum vindicta procederet, ad correctionem
eorum quos ab errore instituerat liberare, et ad cultum
suum pietate vocando perducere, precibus eorum et
gemitibus opem praebens.</p>
</div1>

<div1>
        <head>LXIV. <hi>[Ib. IX, 24, 25.]</hi> </head>
<p>Quod autem ait, <hi>Quos et
vocavit nos, non solum ex Judaeis, sed etiam ex Gentibus:
sicut et in Osee dicit, Vocabo non plebem meam,
plebem meam,</hi> etc., totius hujus disputationis propositum
ad hoc perducit, ut quoniam docuit misericordiae
Dei esse quod bene operamur, non tanquam ex operibus
Judaei glorientur, qui cum Evangelium percepissent,
tanquam meritis suis id tribuendum existimantes,
nolebant Gentibus dari: a qua superbia jam
debent desistere, intelligentes quoniam si non ex
operibus, sed misericordia Dei vocamur ut credamus,
et credentibus praestatur ut bene operemur, non est
Gentibus ista invidenda misericordia, quasi praelato
merito Judaeorum, quod nullum est.</p>
</div1>

<div1>
        <head>LXV. <hi>[Ib. IX, 27.]</hi> </head>
<p>Quod autem dicit, <hi>Isaias autem
clamat pro Israel, Si fuerit numerus filiorum Israel
<pb n="2082"/>
quasi arena maris, reliquiae salvae fient,</hi> ostendit quemadmodum
sit Deus lapis angularis, utrumque parietem
in se conjungens <note>(Ephes. II, 20)</note>. Testimonium
enim Osee prophetae dictum est pro Gentibus, <hi>Vocabo non plebem meam, plebem meam, et non dilectam,
dilectam 
 <note>(Osee II, 24)</note>
          </hi>; et Isaiae testimonium dictum
est pro Israel, Quoniam <hi>reliquiae salvae fient <note>(Isai.
X, 22)</note>
          </hi>, ut ipsae deputentur in semen Abrahae, quae
crediderunt in Christum: ita concordes ambos populos
facit, secundum et Domini testimonium dicentis
in Evangelio de Gentibus, <hi>Habeo alias oves quae non
sunt de hoc ovili, quas oportet me adducere; et erit unus
grex, et unus pastor <note>(Joan. X, 16)</note>
          </hi>.</p>
</div1>

<div1>
        <head>LXVI. <hi>[Ib. X, 1.]</hi> </head>
<p>Quod autem ait, <hi>Fratres, bona
voluntas cordis mei et deprecatio ad Deum fit pro illis
in salutem;</hi> hinc jam incipit de spe Judaeorum loqui,
ne etiam Gentes superbire audeant adversus Judaeos;
Sicut enim Judaeorum superbia refellenda erat tanquam
ex operibus gloriantium; sic et Gentibus occurrendum
est, ne tanquam Judaeis praelati superbiant.</p>
</div1>

<div1>
        <head>LXVII. <hi>[Ib. X, 8-10.]</hi> </head>
<p>Quod autem dicit,  « Prope
est verbum in ore tuo, et in corde tuo; hoc est verbum
fidei quod praedicamus: quia si confitearis in ore
tuo quia Dominus est Jesus, et credideris in corde
tuo quia Deus illum suscitavit a mortuis, salvus eris.
Corde enim creditur ad justitiam, ore autem confessio
fit in salutem; »  totus hic locus ad illud refertur
quod superius dixit, <hi>Verbum enim consummans et brevians
faciet Dominus super terram <note>(Rom. IX, 28)</note>
          </hi>. Remotis
enim innumerabilibus et multiplicibus sacramentis
quibus Judaicus populus premebatur, per misericordiam
Dei factum est ut brevitate confessionis
fidei ad salutem perveniremus.</p>
</div1>

<div1>
        <head>LXVIII. <hi>[Ib. X, 19.]</hi> </head>
<p>Quod autem dicit, secundum
testimonium Moysi, <hi>Ego ad aemulationem vos perducam
in non gentem; in gentem insipientem irritabo vos;</hi> dicendo, <hi>gentem insipientem,</hi> 
 exposuit quid dixerit, <hi>in
non gentem:</hi> quasi quod nec gens dicenda sit quae
insipiens est. De cujus tamen fide irritandum dicit
populum Judaicum, quia illi apprehenderunt quod
isti respuerunt. Vel certe <hi>in non gentem, in gentem
insipientem;</hi> quia cum esset gens insipiens omnis populus
idola colens, tamen gentilitatem credendo deposuit.
Unde illud etiam est: <hi>Si igitur praeputium justitias
Legis custodiat, nonne praeputium ejus in circumcisione
deputabitur <note>(Id. II, 26)</note>
          </hi>? Ut sit hic sensus: Ego
in aemulationem vos adducam in eam quae non gens
facta est, deponendo gentilitatem per fidem Christi,
cum fuisset gens insipiens colendo idola.</p>
</div1>

<div1>
        <head>LXIX. <hi>[Ib. XI, 11.]</hi> </head>
<p>Quod autem ait, <hi>Numquid repulit
Deus plebem suam? Absit. Nam et ego Israelita sum,
ex semine Abraham, de tribu Benjamin,</hi> ad hoc refertur
quod superius dixit, <hi>Non potest autem excidere
verbum Dei. Non enim omnes qui sunt ex Israel, hi
sunt Israelitae; neque quia sunt semen Abraham, omnes
filii; sed in Isaac vocabitur tibi semen:</hi> ut de ipso
scilicet populo Judaeorum illi deputentur in semen,
qui Domino crediderunt. De hoc item dicit superius, <hi>Reliquiae salvae fient 
 <note>(Id. IX, 6, 7, 27)</note>
          </hi>.</p>
</div1>

<div1>
        <head> LXX. <hi>[lb. XI, 11.]</hi> </head>
<p>Quod autem dicit, <hi>Dico ergo,
Numquid sic deliquerunt ut caderent? Absit. Sed illorum
delicto salus Gentibus</hi>, non ideo dicit, quia non ceciderunt;
sed quia casus ipsorum non fuit inanis, quoniam
ad salutem Gentium profecit. Non ergo ita deliquerunt
ut caderent, id est, ut tantummodo caderent,
quasi ad poenam suam solum; sed ut hoc ipsum quod
ceciderunt, prodesset Gentibus ad salutem. Deinde
incipit ex hoc loco Judaeorum populum commendare,
etiam de ipso casu infidelitatis, ut non superbiant
Gentes; quia etiam casus Judaeorum tam pretiosus
existit pro salute Gentium: sed magis debent cavere
Gentes ne, dum, superbiunt, similiter cadant.</p>
</div1>

<div1>
        <head>LXXI. <hi>[Ib. XII, 20, 14, 17.]</hi> </head>
<p>Quod autem dixit, <hi>Si
esurierit inimicus tuus, ciba illum; si sitit, potum da
illi: hoc enim faciens, carbones ignis congeres super caput
ejus,</hi> multis videri potest repugnare illi sententiae
qua Dominus praecepit ut diligamus inimicos nostros,
et oremus pro iis qui nos persequuntur <note>(Matt. V, 44)</note>:
vel huic etiam quam idem apostolus superius dixit, <hi>Benedicite persequentes vos; benedicite, et nolite maledicere;</hi> 
et iterum, <hi>Nulli malum pro malo reddentes.</hi> 
Quomodo enim quisque diligit eum cui propterea cibum
et potum dat, ut carbones ignis congerat super
caput ejus, si carbones ignis hoc loco aliquam gravem
poenam significant? Quapropter intelligendum est
ad hoc dictum esse, ut eum qui nos laeserit provocemus
ad poenitentiam facti sui, cum ei nos benefacimus.
Isti enim carbones ignis ad exustionem, id est
contribulationem spiritus valent, qui est quasi caput
animae, in qua exuritur omnis malitia, cum homo in
melius per poenitentiam commutatur, ut sunt illi carbones,
de quibus dicitur in Psalmis: <hi>Quid detur tibi,
aut quid apponatur tibi ad linguam subdolam? Sagittae
potentis acutae cum carbonibus vastatoribus <note>(Psal. CXIX,
3, 44)</note>
          </hi>.</p>
</div1>

<div1>
        <head>LXXII. <hi>[Ib. XIII, 1.]</hi> </head>
<p>Quod autem ait, <hi>Omnis anima
potestatibus sublimioribus subdita sit: non est enim potestas
nisi a Deo,</hi> rectissime jam monet, ne quis ex eo
quod a Domino suo in libertatem vocatus est, factusque
christianus, extollatur in superbiam, et non arbitretur
in hujus vitae itinere servandum esse ordinem
suum, et potestatibus sublimioribus, quibus pro tempore
rerum temporalium gubernatio tradita est, putet
non se esse subdendum. Cum enim constemus ex
anima et corpore, et quamdiu in hac vita temporali
sumus, etiam rebus temporalibus ad subsidium degendae
hujus vitae utamur; oportet nos ex ea parte,
quae ad hanc vitam pertinet, subditos esse potestatibus,
id est, hominibus res humanas cum aliquo honore
administrantibus. Ex illa vero parte qua credimus
Deo, et in regnum ejus vocamur, non nos oportet
esse subditos cuiquam homini, idipsum in nobis
evertere cupienti, quod Deus ad vitam aeternam
donare dignatus est. Si quis ergo putat quoniam
christianus est, non sibi esse vectigal reddendum,
aut tributum, aut non esse exhibendum honorem debitum
<pb n="2084"/>
eis quae haec curant potestatibus; in magno errore
versatur. Item si quis sic se putat esse subdendum,
ut etiam in suam fidem habere potestatem arbitretur
eum qui temporalibus administrandis aliqua sublimitate
praecellit; in majorem errorem labitur.
Sed modus iste servandus est, quem Dominus ipse
praescribit, ut reddamus Caesari quae Caesaris sunt, et
Deo quae Dei sunt <note>(Matth. XXII, 21)</note>. Quanquam enim
ad illud regnum vocemur ubi nulla erit potestas hujusmodi,
in hoc tamen itinere dum agimus, donec
perveniamus ad illud saeculum ubi fit evacuatio omnis
principatus et potestatis, conditionem nostram pro
ipso rerum humanarum ordine toleremus, nihil simulate
facientes, et in eo ipso non tam hominibus quam
Deo, qui haec jubet, obtemperantes.</p>
</div1>

<div1>
        <head>LXXIII. <hi>[Ib. XIII, 3, 4.]</hi> </head>
<p>Quod autem ait, <hi>Vis autem
non timere potestatem? bonum fac, et habebis laudem
ex illa,</hi> potest movere aliquos, cum cogitaverint ab
istis potestatibus persecutionem saepe passos fuisse
Christianos. Numquid ergo non faciebant bonum,
quia non solum non sunt laudati ab istis potestatibus,
sed etiam poenis affecti et necati sunt? Consideranda
ergo sunt verba Apostoli. Non enim ait, Bonum
fac, et laudabit te potestas; sed ait, <hi>Bonum fac, et habebis
laudem ex illa.</hi> Sive enim probet factum tuum
bonum, sive persequatur, <hi>laudem habebis ex illa;</hi> vel
cum eam in obsequium Dei lucratus fueris, vel cum
ejus persecutione coronam merueris. Hoc etiam in
consequentibus intelligitur, cum dicit, <hi>Dei enim minister
est tibi in bonum,</hi> etiam si sibi in malum.</p>
</div1>

<div1>
        <head>LXXIV. <hi>[Ib. XIII, 5.]</hi> </head>
<p>Quod autem ait, <hi>Ideoque necessitati 
 subditi estote,</hi> ad hoc valet, ut intelligamus
quia necesse est propter hanc vitam subditos nos esse
oportere, non resistentes si quid illi auferre voluerint,
in quod sibi potestas data est, de temporalibus rebus;
quae quoniam transeunt, ideo et ista subjectio non in
bonis quasi permansuris, sed in necessariis huic tempori
constituenda est. Tamen quoniam dixit, <hi>Necessitati
subditi estote;</hi> ne quis non integro animo et
pura dilectione subditus fieret hujusmodi potestatibus,
addidit, dicens. <hi>Non solum propter iram, sed etiam
propter conscientiam:</hi> id est, non solum ad iram evadendam,
quod potest etiam simulate fieri; sed ut in
tua conscientia certus sis, illius dilectione te facere,
cui subditus fueris jussu Domini tui, <hi>qui omnes vult
salvos fieri, et in agnitionem veritatis venire <note>(I Tim. II, 4)</note>
          </hi>.
Et hoc enim cum diceret Apostolus, de ipsis potestatibus
agebat. Hoc est quod servis alio loco suadet, <hi>Non ad oculum servientes, quasi hominibus placentes <note>(Ephes. VI, 6)</note>
          </hi>:
ut idipsum quod subduntur dominis
suis, non eos oderint, aut fallaciis promereri desiderent.</p>
</div1>

<div1>
        <head>LXXV. <hi>[Ib. XIII, 8, 10.]</hi> </head>
<p>Quod autem dicit. <hi>Qui enim
diligit alterum</hi>, <hi>Legem implevit,</hi> ostendit consummationem
<pb n="2085"/>
Legis in dilectione positam, id est, in charitate.
Inde et Dominus in illis duobus praeceptis totam
Legem pendere dicit, et omnes Prophetas, id est
in dilectione Dei et proximi <note>(Matth. XXII, 37 40.)</note> 
Unde et ipse qui Legem venit implere, dilectionem
donavit per Spiritum sanctum, ut quod antea timor
implere non poterat, charitas postmodum impleret.
Inde est et illud ejusdem apostoli, <hi>Plenitudo autem
Legis charitas:</hi> et illud, <hi>Finis autem praecepti est charitas
de corde puro, et conscientia bona, et fide non
ficta <note>(I Tim. 1, 5)</note>
          </hi>.</p>
</div1>

<div1>
        <head>LXXVI. <hi>[Ib. XIII, 11.]</hi> </head>
<p>Quod autem ait, <hi>Et hoc scientes
tempus, quia hora est jam nos de somno surgere,</hi> 
illuc spectat quod dictum est, <hi>Ecce nunc tempus acceptabile,
ecce nunc dies salutis <note>(II Cor. VI, 2)</note>
          </hi>. Tempus
enim Evangelii significatur, et illa opportunitas
salvos faciendi credentes in Deum.</p>
</div1>

<div1>
        <head>LXXVII. <hi>[Ib. XIII, 14.]</hi> </head>
<p>Quod autem ait, <hi>Et carnis
providentiam ne feceritis in concupiscentiis,</hi> ostendit
non esse culpandam carnis providentiam, quando ea
providentur quae ad necessitatem salutis corporalis
valent. Si autem ad superfluas delectationes atque
luxurias, ut quisque in his gaudeat quae carne cupit,
recte reprehenditur, quia providentiam carnis in
concupiscentiis facit. <hi>Quoniam qui seminat in carne
sua, de carne metet corruptionem <note>(Galat. VI, VIII)</note>
          </hi>, id est,
qui delectationibus carnalibus gaudet.</p>
</div1>

<div1>
        <head>LXXVIII. <hi>[Ib. XIV, 1-3.]</hi> </head>
<p>Quod autem dicit, <hi>Infirmum
autem in fide recipite, non in dijudicationibus cogitationum,</hi> 
hoc dicit, ut eum qui infirmus in fide est,
recipiamus, et nostra firmitate infirmitatem ejus sustineamus,
neque dijudicemus cogitationes ejus, id est,
quasi ferre audeamus sententiam de alieno corde,
quod non videmus. Ideo sequitur, et dicit, <hi>Alius quidem
credit manducare omnia: qui autem infirmus est,
olus manducet.</hi> Quia illo jam tempore multi jam firmi
in fide, et scientes secundum sententiam Domini,
non commaculare ea quae in eos intrant, sed quae
exeunt <note>(Matth. XV, 11-20)</note>, indifferenter sumebant
cibos salva conscientia: quidam vero infirmiores abstinebant
a carnibus et a vino, ne vel nescientes inciderent
in ea quae idolis sacrificabantur. Omnis enim
tunc immolatitia caro in macello vendebatur, et de
primitiis vini libabant Gentes simulacris suis, et quaedam
in ipsis torcularibus sacrificia faciebant. Jubet ergo
Apostolus et his qui salva conscientia talibus alimentis
utebantur, non spernere infirmitatem illorum
qui se a talibus cibis et potu abstinebant: et illis infirmis,
ne eos qui carnibus non abstinebant, et vinum
bibebant, tanquam pollui judicarent. Ad hoc
valet quod consequenter dicit, <hi>Qui manducat, non
manducantem non spernat; et qui non manducat, manducantem
non judicet.</hi> Firmi enim infirmiores contumaciter
contemnebant, et infirmi firmos temere
judicabant.</p>
</div1>

<div1>
        <head>LXXIX. <hi>[Ib. XIV, 4.]</hi> </head>
<p>Quod autem dicit, <hi>Tu quis es
qui judices alienum servum?</hi> ad hoc dicit, ut in his
<pb n="2086"/>
rebus quae possunt et bono animo fieri et malo, judicium
Deo dimittamus, nec audeamus de alterius
corde, quod non videmus, ferre sententiam. In his
vero rebus quae ita comprehenduntur, ut eas bono et
casto animo non posse fieri manifestum sit, non improbatur,
si judicemus. Itaque hoc quod de cibis dicit,
quia ignoratur quo animo fiat, non vult nos esse
judices, sed Deum: de illo autem nefario stupro, ubi
uxorem patris sui quidam habuerat, praecepit debere
judicari <note>(I Cor. V, 1)</note>. Non enim poterat ille dicere,
bono animo se tam immane flagitium commisisse.
Ergo quaecumque facta ita manifestantur, ut non possit
dici, Bono animo feci, judicanda sunt a nobis;
quaecumque autem ita fiunt, ut quo animo fiant incertum
sit, non sunt judicanda, sed reservanda judicio
Dei: sicut scriptum est, <hi>Quae occulta sunt, Deo; quae
autem palam sunt, vobis et filiis vestris erunt <note>(Deut.
XXIX, 29)</note>
          </hi>.</p>
</div1>

<div1>
        <head>LXXX. <hi>[Ib. XIV, 5, 6.]</hi> </head>
<p>Quod autem ait, <hi>Alius
quidem judicat alternos dies, alius autem judicat omnem
diem,</hi> sequestrata interim meliore consideratione,
non de duobus hominibus mihi videtur dictum, sed
de homine et Deo. Qui enim alternos dies judicat,
homo est: potest enim hodie aliud, cras aliud judicare:
id est, ut quemcumque hodie malum convictum
confessumve damnaverit, cras bonum inveniat
cum se correxerit; contra, cum aliquem justum
hodie laudaverit, cras inveniat depravatum. Qui autem
judicat omnem diem, Deus est; quia non solum
qualis quisque sit, sed etiam qualis omni die futurus
sit, novit. Ergo, <hi>Unusquisque in suo intellectu abundet,</hi> 
inquit: id est, quantum humano intellectui,
vel unicuique homini concessum est, tantum audeat
judicare. <hi>Qui sapit,</hi> inquit, <hi>diem, Domino sapit:</hi> id
est, quia hoc ipsum quod praesentem diem bene judicat,
Domino sapit. Hoc est autem bene judicare ad
diem, ut noveris non esse de correctione ejus desperandum
in futurum, de cujus culpa manifesta in praesentia
judicaveris.</p>
</div1>

<div1>
        <head>LXXXI. <hi>[Ib. XIV, 22, 16.]</hi> </head>
<p>Quod autem ait, <hi>Beatus
qui non judicat semetipsum in quo probat,</hi> ad id
potissimum referendum est, quod superius dixit, <hi>Non ergo blasphemetur bonum nostrum.</hi> 
 Hoc est etiam
quod nunc ait ante istam sententiam, <hi>Tu fidem quam
habes penes temetipsum, habe coram Deo:</hi> ut quoniam
bona est haec fides qua credimus omnia munda mundis <note>(Tit. 1, 15)</note>,
et in ea fide nos probamus, bene
utamur ipso bono nostro; ne forte cum ad offendiculum
infirmorum fratrum eo bono abusi fuerimus,
peccemus in fratres; et in eo ipso bono nos judicemus,
cum scandalizamus infirmos, in quo bono nos
probamus, cum ipsa fides nobis placet.</p>
</div1>

<div1>
        <head>LXXXII. <hi>[Ib. XV, 8, 9.]</hi> </head>
<p>Quod autem ait, <hi>Dico enim
Christum Jesum ministrum fuisse circumcisionis, propter
veritatem Dei, ad confirmandas promissiones patrum,
Gentes autem super misericordia glorificare
Deum,</hi> ad hoc dicit, ut intelligant Gentes Dominum
Christum ad Judaeos esse missum, et non superbiant.
Judaeis enim repellentibus quod ad ipsos missum est,
<pb n="2087"/>
factum est ut Gentibus Evangelium praedicaretur:
quod et in Actibus Apostolorum manifestissime scribitur,
cum dicunt Apostoli Judaeis, <hi>Vobis primum
oportuit praedicari verbum; sed quoniam indignos vos
judicastis, ecce convertimus nos ad Gentes <note>(Act. XIII,
46)</note>
          </hi>. Secundum ipsa etiam Domini testimonia, cum
dicit, <hi>Non sum missus nisi ad oves perditas domus
Israel;</hi> et iterum, <hi>Non est bonum panem filiorum mittere
canibus <note>(Matth. XV, 24, 26)</note>
          </hi>. Quod Gentes si
bene considerent, intelligunt ista sua fide, qua jam
credunt omnia munda mundis, non se debere insultare
his, si qui forte infirmi ex circumcisione fuerint
qui propter communicationem idolorum nullas omnino
audeant carnes attingere.</p>
</div1>

<div1>
        <head>LXXXIII. <hi>[Ib. XV, 16.]</hi> </head>
<p>Quod autem dicit, <hi>Ut minister
sim Christi Jesu in Gentibus, consecrans Evangelium
Dei, ut fiat oblatio Gentium acceptabilis, sanctificata
in Spiritu sancto,</hi> hoc intelligitur, ut offerantur
Gentes Deo, tanquam acceptabile sacrificium,
cum in Christum credentes per Evangelium sanctificantur:
sicut et superius dicit, <hi>Obsecro itaque vos,
fratres, per misericordiam Dei</hi>, <hi>ut exhibeatis corpora
<pb n="2088"/>
vestra hostiam vivam, sanctam, Deo placentem <note>(Rom.
XII, I)</note>
          </hi>.</p>
</div1>

<div1>
        <head>LXXXIV. <hi>[Ib. XVI, 17, 18.]</hi> </head>
<p>Quod autem ait, <hi>Obsecro
vos, fratres, ut intendatis in eos qui dissensiones et
scandala, praeter doctrinam quam vos didicistis, faciunt,</hi> 
de his intelligitur dicere, de quibus et ad Timotheum
scripsit, dicens:  « Sicut rogavi te, ut sustineres
Ephesi, cum irem in Macedoniam, ut denuntiares
quibusdam ne aliter docerent, neque intenderent
fabulis et genealogiis interminatis, quae quaestiones
magis praestant quam aedificationem Dei, quae
est in fide »  <note>(I Tim. I, 3, 4)</note>; et ad Titum,  « Sunt enim
multi non subditi, vaniloqui et mentis seductores,
qui maxime ex circumcisione sunt; quos oportet refelli;
qui universas domos subvertunt, docentes quae
non oportet, turpis lucri gratia: dixit quidam ex
ipsis proprius eorum propheta, Cretenses semper
mendaces, malae bestiae, ventres pigri »  <note>(Tit. I, 10-12)</note>.
Ad hoc enim refertur quod et hic ait, <hi>Hi enim Christo
Domino non serviunt, sed suo ventri:</hi> de quibus alio
loco dicit, <hi>Quorum Deus venter est <note>(Philipp. III, 19)</note>
          </hi>.
</p>
</div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De immortalitate animae</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 32</title>
           <idno>AugHip.DeImAn</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>CONGERIES RATIONUM PRO IMMORTALITATE ANIMAE.</head>
<p>
          <pb n="1021"/>Continet hic liber congeriem rationum pro animae immortalitate, necnon intercurrentium difficultatum solutionem.</p>


<div2>
          <head>CAPUT PRIMUM.-- <hi>Prima ratio, quod anima sit immortalis, quia subjectum est disciplinae quae semper est.</hi> </head>
<div3>
            <head>1.</head>
            <p>
 Si alicubi est disciplina, nec esse nisi in eo quod
<pb n="1021"/>vivit potest, et semper est, neque quidquam in quo
quid semper est potest esse non semper; semper vivit
in quo est disciplina. Si nos sumus qui ratiocinamur,
id est animus noster, nec recte ratiocinari sine
disciplina potest, nec sine disciplina esse animus, nisi
in quo disciplina non est, potest; est in hominis animo
disciplina. Est autem alicubi disciplina: nam est,
et quidquid est nusquam esse non potest. Item disciplina
non potest esse, nisi in eo quod vivit. Nihil
enim quod non vivit, aliquid discit; nec esse in eo
quod nihil discit, disciplina potest. Item semper
est disciplina. Nam quod est atque immutabile est,
semper sit necesse est. Esse autem disciplinam, nemo
negat. Et quisquis fatetur fieri non posse, ut ducta
per medium circulum linea non sit omnium, quae non
per medium ducuntur maxima, idque esse alicujus
disciplinae; immutabilem disciplinam esse non negat.
Item nihil in quo quid semper est, potest esse non
semper. Nihil enim quod semper est, patitur sibi
subtrahi aliquando id in quo semper est. Jamvero cum
ratiocinamur, animus id agit. Non enim id agit, nisi
qui intelligit: nec corpus intelligit, nec animus auxiliante
corpore intelligit; quia cum intelligere vult, a
corpore avertitur. Quod enim intelligitur, ejusmodi
est semper; nihilque corporis ejusmodi est semper:
non igitur potest adjuvare animum ad intellectum
nitentem, cui non impedire satis est. Item nemo
sine disciplina recte ratiocinatur. Est enim recta ratiocinatio
a certis ad incertorum indagationem nitens
cogitatio: nihilque certum est in animo quod ignorat.
Omne autem quod scit animus, in sese habet;
nec ullam rem scientia complectitur, nisi quae ad aliquam
pertineat disciplinam. Est enim disciplina
quarumcumque rerum scientia. Semper igitur animus
humanus vivit.
</p>
          </div3>
        </div2>

<div2>
          <head>CAPUT II.-- <hi>Alia ratio, quia subjectum est rationis quae non mutatur.</hi> </head>
<div3>
            <head>2.</head>
            <p>
 Ratio profecto aut animus est, aut in animo.
<pb n="1022"/>Melior autem ratio nostra, quam corpus nostrum: et
corpus nostrum nonnulla substantia est, et melius est
esse substantiam, quam nihil: non est igitur ratio
nihil. Rursum, quaecumque harmonia corporis est,
in subjecto corpore sit necesse est inseparabiliter, nec
aliud quidquam in illa harmonia esse credatur, quod
non aeque necessario sit in subjecto illo corpore, in
quo et ipsa harmonia non minus inseparabiliter. Mutabile
est autem corpus humanum, et immutabilis ratio.
Mutabile est enim omne quod semper eodem modo
non est. Et semper eodem modo est, Duo et quatuor,
sex. Item semper eodem modo est quod est, quod
quatuor habent duo et duo; hoc autem non habent
duo: duo igitur quatuor non sunt. Est autem ista ratio
immutabilis: igitur ratio est. Nullo modo autem
potest, mutato subjecto, id quod in eo est inseparabiliter
non mutari. Non est igitur harmonia corporis
animus. Nec mors potest accidere immutabilibus rebus.
Semper ergo animus vivit, sive ipse ratio sit, sive
in eo ratio inseparabiliter.
</p>
          </div3>
        </div2>

<div2>
          <head>CAPUT III.-- <hi>Viva substantia et immutabilis animus, nec si aliquo modo mutabilis, propterea mortalis fit.</hi> </head>
<div3>
            <head>3.</head>
            <p>
 Quaedam constantiae virtus est, et omnis constantia
immutabilis est, et omnis virtus potest aliquid
agere, nec cum agit aliquid, virtus non est. Omnis
porro actio movetur, aut movet. Aut igitur non omne
quod movetur, aut certe non omne quod movet, mutabile
est. At omne quod ab alio movetur, nec movet
ipsum, aliquid mortale est. Neque mortale quidquam
immutabile. Quare de certo jam et sine ulla disjunctione
concluditur, non omne quod movet mutari.
Nullus autem motus sine substantia: et omnis substantia
aut vivit, aut non vivit: atque omne quod non
vivit, exanime est; nec est ulla exanimis actio. Illud
igitur quod ita movet ut non mutetur, non potest esse
nisi viva substantia. Haec autem omnis per quoslibet
gradus corpus movet. Non igitur omne quod corpus
movet, mutabile est. Corpus autem non nisi secundum
<pb n="1023"/>
tempus movetur: ad hoc enim pertinet tardius et celerius
moveri: conficitur esse quiddam quod tempore
moveat, nec tamen mutetur. Omne autem quod tempore
movet corpus, tametsi ad unum finem tendat,
tamen nec simul potest omnia facere, nec potest non
plura facere: neque enim valet quavis ope agatur, aut
perfecte unum esse, quod in partes secari potest, aut
ullum est sine partibus corpus, aut sine morarum intervallo
tempus, aut vero vel brevissima syllaba enuntietur,
cujus non tunc finem audias, cum jam non
audis initium. Porro quod sic agitur, et exspectatione
opus est ut peragi, et memoria ut comprehendi queat
quantum potest. Et exspectatio futurarum rerum est,
praeteritarum vero memoria. At intentio ad agendum
praesentis est temporis, per quod futurum in praeteritum
transit, nec coepti motus corporis exspectari finis
potest sine ulla memoria. Quomodo enim exspectatur
ut desinat, quod aut coepisse excidit, aut omnino motum
esse? Rursus intentio peragendi quae praesens
est, sine exspectatione finis qui futurus est, non potest
esse: nec est quidquam quod aut nondum est, aut
jam non est. Potest igitur in agendo quiddam esse,
quod ad ea quae nondum sunt pertineat. Possunt simul
in agente plura esse, cum ea plura quae aguntur
simul esse non possint. Possunt ergo etiam in movente,
cum in eo quod movetur non possint. At quaecumque
in tempore simul esse non possunt, et tamen
a futuro in praeteritum transmittuntur, mutabilia sint
necesse est.</p>
          </div3>
<div3>
            <head>4.</head>
            <p>
 Hinc jam colligimus, posse esse quiddam quod
cum movet mutabilia, non mutatur. Cum enim non
mutatur moventis intentio perducendi ad finem quem
volet corpus quod movet, illudque corpus de quo aliquid
fit eodem motu per momenta mutetur, atque illa
intentio perficiendi quam immutatam manere manifestum
est, et ipsa membra artificis, et lignum aut
lapidem artifici subjectum moveat, quis dubitet consequens
esse quod dictum est? Non igitur si qua mutatio
corporum movente animo fit, quamvis in eam
sit intentus, hinc eum necessario mutari, et ob hoc
etiam mori arbitrandum est. Potest enim in hac intentione
simul et memoriam praeteritorum et exspectationem
futurorum habere, quae omnia sine vita
esse non possunt. Quanquam etsi nullus interitus sine
mutatione sit, et nulla mutatio sine motu; non tamen
omnis mutatio interitum, omnisque motus mutationem
operatur. Licet enim ipsum corpus nostrum, et
motum plerumque qualibet actione, et mutatum certe
vel aetate dicere, tamen nondum interisse, id est non
esse sine vita. Liceat igitur et animum non continuo
putare privari vita, quanquam ei fortasse per motum
mutatio nonnulla contingat.
</p>
          </div3>
        </div2>

<div2>
          <head>CAPUT IV.-- <hi>Ars et ratio numerorum immutabilis quae animo non sine vita inhaerent.</hi> </head>
<div3>
            <head>5.</head>
            <p>
 Si enim manet aliquid immutabile in animo,
quod sine vita esse non possit; animo etiam vita sempiterna
maneat necesse est. Nam hoc prorsus ita se
habet, ut si primum est, sit secundum. Est autem
primum. Quis enim, ut alia omittam, aut rationem
<pb n="1024"/>
numerorum mutabilem esse audeat dicere, aut artem
quamlibet non ista ratione constare; aut artem non
esse in artifice, etiam cum eam non exercet; aut ejus
esse, nisi in animo; aut ubi vita non sit, esse posse;
aut quod immutabile est, esse aliquando non posse;
aut aliud esse artem, aliud rationem? Quamvis enim
ars una multarum quasi quidam coetus rationum esse
dicatur, tamen ars etiam una ratio dici verissime atque
intelligi potest. Sed sive hoc, sive illud sit, non
minus immutabilem artem esse conficitur: artem
autem non solum esse in animo artificis, sed etiam
nusquam esse nisi in animo manifestum est, idque
inseparabiliter. Nam si ars ab animo separabitur; aut
erit praeterquam in animo, aut nusquam erit, aut de
animo in animum continuo transibit. At ut sedes arti
nulla sine vita est, ita nec vita cum ratione ulli nisi
animae. Nusquam porro esse quod est, vel quod
immutabile est non esse aliquando non potest. Si vero
ars de animo in animum transit, in illo mansura deserens
istum; nemo artem docet nisi amittendo, aut
etiam non nisi docentis oblivione fit aliquis peritus,
sive morte. Quae si absurdissima et falsissima sunt,
sicuti sunt, immortalis est animus humanus.</p>
          </div3>
<div3>
            <head>6.</head>
            <p>
 At enim si ars aliquando est, aliquando non est
in animo, quod per oblivionem atque imperitiam satis
notum est; nihil ad ejus immortalitatem affert argumenti
hujus connexio, nisi negetur antecedens hoc
modo. Aut est aliquid in animo, quod in praesenti cogitatione
non est; aut non est in erudito animo ars
musica, cum de sola geometrica cogitat: hoc autem
falsum est; illud igitur verum. Non autem quidquam
se habere animus sentit, nisi quod in cogitationem
venerit. Potest igitur aliquid esse in animo, quod esse
in se animus ipse non sentiat. Id autem quamdiu sit,
nihil interest. Namque si diutius fuerit in aliis animus
occupatus, quam ut intentionem suam in ante cogitata
facile possit reflectere, oblivio vel imperitia nominatur.
Sed cum vel nos ipsi nobiscum ratiocinantes, vel
ab alio bene interrogati de quibusdam liberalibus artibus
ea quae invenimus, non alibi quam in animo nostro
invenimus: neque id est invenire, quod facere
aut gignere; alioquin aeterna gigneret animus inventione
temporali (nam aeterna saepe invenit; quid
enim tam aeternum quam circuli ratio, vel si quid
aliud in hujuscemodi artibus, nec non fuisse aliquando,
nec non fore comprehenditur?): manifestum
etiam est, immortalem esse animum humanum, et
omnes veras rationes in secretis ejus esse, quamvis
eas sive ignoratione sive oblivione, aut non habere,
aut amisisse videatur.
</p>
          </div3>
        </div2>

<div2>
          <head>CAPUT V.-- <hi>Animus non mutatur ut desinat esse animus.</hi> </head>
<div3>
            <head>7.</head>
            <p>
 Nunc autem quatenus accipienda sit animi mutatio
videamus. Si enim subjectum est animus arte in
subjecto existente, neque subjectum immutari potest
quin et id quod in subjecto est immutetur; qui possumus
<pb n="1025"/>
obtinere immutabilem esse artem atque rationem,
si mutabilis animus in quo illa sunt esse convincitur?
Quae autem major quam in contraria solet esse
mutatio? et quis negat animum, ut omittam caetera,
stultum alias, alias vero esse sapientem? Prius ergo
quot modis accipiatur, quae dicitur animae mutatio,
videamus; qui, ut opinor, manifestiores duntaxat
clarioresque nobis duo sunt genere, specie vero plures
inveniuntur. Namque aut secundum corporis passiones,
aut secundum suas, anima dicitur immutari. Secundum
corporis, ut per aetates, per morbos, per dolores,
labores, offensiones, per voluptates. Secundum
suas autem, ut cupiendo, laetando, metuendo, aegrescendo,
studendo, discendo.</p>
          </div3>
<div3>
            <head>8.</head>
            <p>
 Hae omnes mutationes, si non necessario argumento
sunt mori animam, nihil quidem metuendae
sunt per se ipsae separatim: sed ne rationi nostrae
adversentur, qua dictum est, mutato subjecto omne
quod in subjecto est necessario mutari, videndum
est. Sed non adversantur. Nam illud secundum hanc
mutationem subjecti dicitur, per quam omnino mutare
cogitur nomen. Nam si ex albo cera nigrum colorem
ducat alicunde, non minus cera est; et si ex quadrata
rotundam formam sumat, et ex molli durescat, frigescatque
ex calida: at ista in subjecto sunt, et cera
subjectum. Manet autem cera non magis minusve
cera, cum illa mutentur. Potest igitur aliqua mutatio
fieri eorum quae in subjecto sunt, cum ipsum tamen
juxta id quod hoc est ac dicitur, non mutetur. At si
eorum quae in subjecto sunt, tanta commutatio fieret,
ut illud quod subesse dicebatur, dici jam omnino non
posset; veluti cum calore ignis cera in auras discedit,
eamque mutationem patitur ut recte intelligatur mutatum
esse subjectum, quod cera erat, et cera jam non
est: nullo modo aliqua ratione quidquam eorum, quae
in illo subjecto ideo erant quia hoc erat, remanere
putaretur.</p>
          </div3>
<div3>
            <head>9.</head>
            <p>
 Quamobrem si anima subjectum est, ut supra
diximus, in quo ratio inseparabiliter, ea necessitate
quoque qua in subjecto esse monstratur, nec nisi
viva anima potest esse anima, nec in ea ratio potest
esse sine vita, et immortalis est ratio; immortalis
est anima. Prorsus enim nullo pacto non existente
subjecto suo immutabilis ratio permaneret. Quod
eveniret, si tanta accideret animae mutatio, ut eam
non animam faceret, id est mori cogeret. Nulla autem
illarum mutationum, quae sive per corpus, sive per
ipsam animam fiunt (quamvis utrum aliquae per ipsam
fiant, id est quarum ipsa sit causa, non parva sit
quaestio), id agit ut animam non animam faciat. Jam
igitur non solum per se, verum nec nostris rationibus
formidandae sunt.
</p>
          </div3>
        </div2>

<div2>
          <head>CAPUT VI.-- <hi>Ratio quae incommutabilis est, sive in animo sive cum animo sit, sive animus in ea, ab ipso eodem animo separari nequit.</hi> </head>
<div3>
            <head>10.</head>
            <p>
 Ergo incumbendum omnibus ratiocinandi viribus
video, ut ratio quid sit, et quoties definiri possit
<pb n="1026"/>
sciatur, ut secundum omnes modos et de animae immortalitate
constet. Ratio est aspectus animi, quo per
seipsum, non per corpus verum intuetur; aut ipsa
veri contemplatio, non per corpus; aut ipsum verum
quod contemplatur. Primum illud in animo esse nemo
ambigit: de secundo et tertio quaeri potest; sed et
secundum sine animo esse non potest. De tertio
magna quaestio est, utrum verum illud quod sine instrumento
corporis animus intuetur sit per seipsum,
et non sit in animo, aut possit esse sine animo. Quoquolibet
modo autem se habeat, non id posset contemplari
animus per seipsum, nisi aliqua conjunctione
cum eo. Nam omne quod contemplamur, sive cogitatione
capimus, aut sensu aut intellectu capimus. Sed
ea quae sensu capiuntur, extra etiam nos esse sentiuntur,
et locis continentur, unde nec percipi quidem
posse affirmantur. Ea vero quae intelliguntur, non
quasi alibi posita intelliguntur, quam ipse qui intelligit
animus: simul enim etiam intelliguntur non contineri
loco.</p>
          </div3>
<div3>
            <head>11.</head>
            <p>
 Quare ista conjunctio intuentis animi, et ejus
veri quod intuetur, aut ita est ut subjectum sit animus,
verum autem illud in subjecto; aut contra subjectum
verum, et in subjecto animus; aut utrumque
substantia. Horum autem trium si primum est, tam
est immortalis animus quam ratio, secundum superiorem
disputationem, quod inesse illa nisi vivo non potest.
Eadem necessitas in secundo est. Nam si verum
illud quod ratio dicitur, nihil habet commutabile sicut
apparet; nihil commutari potest quod in eo tanquam
in subjecto est. Remanet igitur omnis pugna de tertio.
Nam si animus substantia est, et substantia ratio cui
conjungitur; non absurde quis putaverit fieri posse,
ut manente illa hic esse desinat. Sed manifestum est
quamdiu animus a ratione non separatur eique cohaeret,
necessario eum manere atque vivere. Separari
autem qua tandem vi potest? Num corporea, cujus et
potentia infirmior, et origo inferior, et ordo separatior?
Nullo modo. Animali ergo? Sed etiam in quo
modo? An alter animus potentior quisquis est, contemplari
rationem non potest, nisi alterum inde separaverit?
At neque ratio cuiquam contemplanti defuerit,
si omnes contemplentur: et cum nihil sit ipsa
ratione potentius, qua nihil est incommutabilius; nullo
pacto erit animus nondum rationi conjunctus, eo qui
est conjunctus potentior. Restat ut aut ipsa ratio a se
ipsum separet, aut ipse animus ab ea voluntate separetur.
Sed nihil est in illa natura invidentiae, quominus
fruendam se animo praebeat. Deinde quo magis
est, eo quidquid sibi conjungitur facit ut sit, cui rei
contrarius est interitus. Voluntate autem animum separari
a ratione non nimis absurde quis diceret, si ulla
ab invicem separatio posset esse rerum quas non continet
locus. Quod quidem dici adversus omnia superiora
potest, quibus alias contradictiones opposuimus.
Quid ergo? Jamne concludendum est, animum
<pb n="1027"/>
esse immortalem? an etiamsi separari non potest,
exstingui potest? At si illa rationis vis ipsa sua conjunctione
afficit animum; neque enim non afficere potest;
ita profecto afficit ut ei esse tribuat. Est enim
maxime ipsa ratio, ubi summa etiam incommutabilitas
intelligitur. Itaque eum quem ex se afficit, cogit
esse quodammodo. Non ergo exstingui animus potest,
nisi a ratione separatus; separari autem non potest,
ut supra ratiocinati sumus: non potest igitur
interire.
</p>
          </div3>
        </div2>

<div2>
          <head>CAPUT VII.-- <hi>Nec, si per substantiam ad defectum tendit animus, ob id interit.</hi> </head>
<div3>
            <head>12.</head>
            <p>
 At enim aversio ipsa a ratione per quam stultitia
contingit animo, sine defectu ejus fieri non
potest: si enim magis est ad rationem conversus
eique inhaerens, ideo quod inhaeret incommutabili
rei quae est veritas, quae et maxime et primitus
est; cum ab ea est aversus, idipsum esse minus
habet, quod est deficere. Omnis autem defectus
tendit ad nihilum; et interitum nullum magis proprie
oportet accipi, quam cum id, quod aliquid erat, nihil
fit. Quare tendere ad nihilum, est ad interitum tendere.
Qui cur non cadat in animum, vix est dicere,
in quem defectus cadit. Dantur hic caetera: sed negatur
esse consequens interire id quod tendit ad nihilum,
id est ad nihilum pervenire. Quod in corpore
quoque animadverti potest. Nam quoniam quodlibet
corpus pars est mundi sensibilis, et ideo quanto majus
est locique plus occupat, tanto magis propinquat universo:
quantoque id magis facit, tanto magis est.
Magis enim est totum quam pars. Quare etiam minus
sit, cum minuitur, necesse est. Defectum ergo
patitur cum minuitur. Porro autem minuitur, cum ex
eo aliquid praecisione detrahitur. Ex quo conficitur
ut tali detractione tendat ad nihilum. At nulla praecisio
perducit ad nihilum. Omnis enim pars quae remanet,
corpus est, et quidquid hoc est, quantolibet
spatio locum occupat. Neque id posset, nisi haberet
partes in quas identidem caederetur. Potest igitur infinite
caedendo infinite minui, et ideo defectum pati
atque ad nihilum tendere, quamvis pervenire nunquam
queat. Quod item de ipso spatio et quolibet intervallo
dici atque intelligi potest. Nam et de his
etiam terminatis, dimidiam, verbi gratia, partem
detrahendo, et ex eo quod restat, semper dimidiam,
minuitur intervallum, atque ad finem progreditur, ad
quem tamen nullo pervenitur modo. Quo minus hoc
de animo formidandum est. Est enim profecto corpore
melior et vivacior, a quo huic vita tribuitur.
</p>
          </div3>
        </div2>

<div2>
          <head>CAPUT VIII.-- <hi>Ut corpori non potest auferri quo corpus est, ita nec animo quo animus est.</hi> </head>
<div3>
            <head>13.</head>
            <p>
 Quod si non id quod est in mole corporis,
sed id quod in specie facit corpus esse, quae sententia
invictiore ratione approbatur: tanto enim magis
est corpus, quanto speciosius est atque pulchrius;
<pb n="1028"/>
tantoque minus est, quanto foedius ac deformius; quae
defectio non praecisione molis, de qua jam satis actum
est, sed speciei privatione contingit: quaerendum de
hac re diligenter ac discutiendum est, ne quis affirmet
animum tali defectu interire; ut quoniam specie aliqua
sua privatur dum stultus est, credatur in tantum augeri
posse hanc privationem, ut omni modo specie spoliet
animum, et ea labe ad nihilum redigat cogatque interire.
Quamobrem si potuerimus impetrare ut ostendatur,
ne corpori quidem hoc posse accidere, ut etiam
ea specie privetur qua corpus est; jure fortasse obtinebimus
multo minus auferri posse animo quo animus
est. Siquidem nemo se bene inspexit, qui non omni
corpori qualemlibet animum praeponendum esse fateatur.</p>
          </div3>
<div3>
            <head>14.</head>
            <p>
 Sit igitur nostrae ratiocinationis exordium, quod
nulla res se facit aut gignit, alioquin erat antequam
esset: quod si falsum est, illud est verum. Item quod
factum ortumve non est, et tamen est, sempiternum
sit necesse est. Quam naturam et excellentiam quisquis
ulli corpori dat, errat vehementer quidem. Sed quid
pugnamus? multo enim magis eam dare animo cogimur.
Ita si corpus ullum est sempiternum, nullus
animus non sempiternus est. Quoniam quilibet animus
cuilibet corpori praeferendus est, et omnia sempiterna
non sempiternis. At si quod vere dicitur, factum
est corpus; aliquo faciente factum est, nec eo
inferiore. Neque enim esset potens ad dandum ei quod
faceret, quidquid illud est quod est, id quod faciebat.
Sed ne pari quidem: oportet enim facientem melius
aliquid habere ad faciendum, quam est id quod facit.
Nam de gignente non absurde dicitur, hoc eum esse,
quod est illud quod ab eo gignitur. Universum igitur
corpus ab aliqua vi et natura potentiore atque meliore
factum est, non utique corporea. Nam si corpus a
corpore factum est, non potuit universum fieri. Verissimum
est enim quod in exordio ratiocinationis
hujus posuimus, nullam rem a se posse fieri. Haec
autem vis et natura incorporea effectrix corporis universi
praesente potentia tenet universum. Non enim
fecit, atque discessit effectumque deseruit. Ea quippe
substantia quae corpus non est, neque, ut ita dicam,
localiter movetur, ut ab ea substantia quae locum
obtinet, separari queat; et illa effectoria vis vacare
non potest, quin id quod ab ea factum est, tueatur,
et specie carere non sinat, qua est in quantumcumque
est. Quod enim per se non est, si destituatur ab eo
per quod est, profecto non erit: et non possumus
dicere id accepisse corpus cum factum est, ut seipso
jam contentum esse posset, etiamsi a conditore desereretur.</p>
          </div3>
<div3>
            <head>15.</head>
            <p>
 Quanquam si ita est, magis id habet animus
quem corpori praestare manifestum est. Atque ita de
proximo immortalis probatur, si potest esse per
seipsum. Quidquid enim tale est, incorruptibile sit
necesse est, ac per hoc interire non possit, quia nihil
se deserit. Sed corporis mutabilitas in promptu
<pb n="1029"/>
est, quod ipsius universi corporis universus motus
satis indicat. Unde diligenter inspicientibus quantum
talis natura inspici potest, ordinata mutabilitate id
quod immutabile est imitari reperitur. Quod autem
per se est, ne motu quidem opus habet ullo, omni
copia sibi seipso existente; quia motus omnis ad
aliud est, cujus indiget quod movetur. Adest igitur
species universo corpori, meliore natura sufficiente
atque obtinente quae fecit: quare illa mutabilitas non
adimit corpori corpus esse, sed de specie in speciem
transire facit motu ordinatissimo. Non enim quaepiam
ejus pars ad nihilum redigi sinitur, cum totum capessat
vis illa effectoria nec laborante nec deside potentia,
dans ut sit omne quod per illam est, in quantum
est: quamobrem nemo tam devius a ratione debet
esse, cui aut non sit certum corpore animum esse
meliorem, aut qui hoc concesso arbitretur corpori
non accidere ut corpus non sit, animo accidere ut animus
non sit. Quod si non accidit, neque animus esse
nisi vivat, potest, nunquam profecto animus moritur.
</p>
          </div3>
        </div2>

<div2>
          <head>CAPUT IX.-- <hi>Animus vita est, sic vita carere non potest.</hi> </head>
<div3>
            <head>16.</head>
            <p>
 Quod si quisquam non eum interitum dicit formidandum
animo, quo efficitur ut nihil sit quod aliquid
fuit, sed eum quo dicimus ea mortua quae vita
carent; attendat quod nulla res seipsa caret. Est autem
animus vita quaedam: unde omne quod animatum
est, vivere; omne autem inanime quod animari
potest, mortuum, id est vita privatum intelligitur.
Non ergo potest animus mori. Nam si carere poterit
vita, non animus sed animatum aliquid est.
Quod si absurdum est, multo minus hoc genus interitus
timendum est animo, quod vitae certe non est
timendum. Nam prorsus si tunc moritur animus, cum
eum deserit vita illa; ipsa vita quae hunc deserit
multo melius intelligitur animus, ut jam non sit animus
quidquid a vita deseritur, sed ea ipsa vita quae
deserit. Quidquid enim vita desertum mortuum dicitur,
id ab anima desertum intelligitur: haec autem
vita, quae deserit ea quae moriuntur, quia ipsa est
animus, et seipsam non deserit; non moritur animus.
</p>
          </div3>
        </div2>

<div2>
          <head>CAPUT X.-- <hi>Animus non est temperatio corporis.</hi> </head>
<div3>
            <head>17.</head>
            <p>
 Nisi forte vitam temperationem aliquam corporis,
ut nonnulli opinati sunt, debemus credere. Quibus
profecto nunquam hoc visum esset, si ea quae vere
sunt et incommutabilia permanent, eodem animo a
corporum consuetudine alienato atque purgato videre
valuissent. Quis enim bene se inspiciens, non expertus
est tanto se aliquid intellexisse sincerius, quanto
removere atque subducere intentionem mentis a corporis
sensibus potuit? Quod si temperatio corporis
esset animus, non utique id posset accidere. Non
enim ea res quae naturam propriam non haberet, neque
substantia esset, sed in subjecto corpore tanquam
<pb n="1030"/>
color et forma inseparabiliter inesset, ullo
modo se ab eodem corpore ad intelligibilia percipienda
conaretur avertere, et in quantum id posset,
in tantum illa posset intueri, eaque visione melior et
praestantior fieri. Nullo quippe modo forma vel color,
vel ipsa etiam corporis temperatio, quae certa
commixtio est earum quatuor naturarum quibus idem
corpus subsistit, avertere se ab eo potest, in quo
subjecto est inseparabiliter. Ad haec, ea quae intelligit
animus cum se avertit a corpore, non sunt profecto
corporea; et tamen sunt, maximeque sunt,
nam eodem modo semper sese habent. Nam nihil
absurdius dici potest quam ea esse quae oculis videmus,
ea non esse quae intelligentia cernimus; cum
dubitare dementis sit, intelligentiam incomparabiliter
oculis anteferri. Haec autem quae intelliguntur eodem
modo sese habentia, cum ea intuetur animus, satis
ostendit se illis esse conjunctum, miro quodam eodemque
incorporali modo, scilicet non localiter.
Namque aut in illo sunt, aut ipse in illis. Et utrumlibet
horum sit, aut in subjecto alterum in altero est,
aut utrumque substantia est. Sed si illud primum est,
non est in subjecto corpore animus, ut color et forma:
quia vel ipse substantia est, vel alteri substantiae
quae corpus non est, in subjecto inest. Si autem
hoc secundum verum est, non est in subjecto corpore
tanquam color animus, quia substantia est.
Temperatio autem corporis in subjecto corpore est
tanquam color: non est ergo temperatio corporis
animus, sed vita est animus: et se nulla res deserit;
et id moritur quod vita deserit: non igitur animus
mori potest.
</p>
          </div3>
        </div2>

<div2>
          <head>CAPUT XI.-- <hi>Animus nec per falsitatem perit veritati contrariam, etsi animi est causa veritas.</hi> </head>
<div3>
            <head>18.</head>
            <p>
 Rursus igitur si quid metuendum est, id est
metuendum ne deficiendo animus intereat, id est
dum ipsa existendi specie privatur. De qua re quanquam
satis esse dictum arbitrer, et quam hoc fieri non
possit certa ratione monstratum sit; tamen etiam
hoc attendendum est, non esse aliam causam hujus
formidinis, nisi quia fatendum est in defectu quodam
esse animum stultum, et in essentia certiore atque
pleniore sapientem. Sed si, quod nemini dubium est,
tunc est animus sapientissimus, cum veritatem, quae
semper eodem modo est, intuetur, eique immobilis
inhaeret divino amore conjunctus; et illa omnia quae
quoquo modo sunt ab ea essentia sunt, quae summe
maximeque est: aut ab illa est animus in quantum
est, aut per seipsum est. Sed si per seipsum est, quoniam
ipse sibi causa existendi est, et nunquam se deserit;
nunquam interit, ut supra etiam disputavimus.
Si vero ex illa, diligenter opus est quaerere quae res
ei possit esse contraria, quae animo auferat animum
esse quod illa praebet. Quid est igitur? An forte falsitas,
quia illa veritas? Sed manifestum est, atque in
promptu situm, quantum nocere animo falsitas possit.
Num enim amplius potest quam fallere? at nisi
<pb n="1031"/>
qui vivit, fallitur nemo. Non igitur falsitas interimere
animum potest. Quod si haec non potest quae contraria
veritati est, auferre animo animum esse, quod
ei veritas dedit (ita enim est invictissima veritas);
quid aliud invenietur, quod auferat animo id quod est
animus? Nihil profecto: nam nihil est contrario
valentius ad id auferendum, quod fit ab ejus contrario.
</p>
          </div3>
        </div2>

<div2>
          <head>CAPUT XII.-- <hi>Veritati a qua est animus quod est, quatenus ipsa est, nihil contrarium.</hi> </head>
<div3>
            <head>19.</head>
            <p>
 At si veritati contrarium ita quaeramus, non in
quantum veritas est, sed in quantum summe maximeque
est, quanquam in tantum est idipsum in quantum
est veritas; siquidem veritatem eam dicimus qua vera
sunt omnia in quantumcumque sunt, in tantum autem
sunt in quantum vera sunt; tamen nullo modo id defugerim,
quod mihi evidentius suffragatur. Nam si
nulla essentia in quantum essentia est, aliquid habet
contrarium, multo minus habet contrarium prima
illa essentia, quae dicitur veritas, in quantum essentia
est. Primum autem verum est. Omnis enim essentia
non ob aliud essentia est, nisi quia est. Esse autem
non habet contrarium, nisi non esse: unde nihil est
essentiae contrarium. Nullo modo igitur res ulla
esse potest contraria illi substantiae, quae maxime ac
primitus est. Ex qua si habet animus idipsum quod
est (non enim aliunde hoc habere potest, qui ex se
non habet, nisi ab illa re quae illo ipso est animo praestantior),
nulla res est qua id amittat, quia nulla res
ei rei est contraria qua id habet; et propterea esse
non desinit. Sapientiam vero, quia conversione habet
ad id ex quo est, aversione illam potest amittere.
Conversioni namque aversio contraria est. Illud vero
quod ex eo habet cui nulla res est contraria, non est
unde possit amittere. Non igitur potest interire.
</p>
          </div3>
        </div2>

<div2>
          <head>CAPUT XIII.-- <hi>Animus nec in corpus convertitur.</hi> </head>
<div3>
            <head>20.</head>
            <p>
 Hic forte oboriatur nonnulla quaestio, utrum
sicut non interit animus, ita nec in deteriorem commutetur
essentiam. Videri enim cuipiam potest, neque
injuria, id effectum esse ratiocinatione hac, ut
animus ad nihilum non possit pervenire, converti autem
in corpus forsitan possit. Si enim quod erat ante
animus, corpus fuerit effectum, non utique omnino
non erit. Sed hoc fieri non potest, nisi aut ipse id
velit, aut ab alio cogatur. Nec continuo tamen animus,
sive ipse id appetierit, sive coactus fuerit, poterit
corpus esse. Illud enim sequitur ut, si sit, velit
aut cogatur. At illud non sequitur ut, si velit aut
cogatur, sit. Nunquam autem volet: nam omnis ejus
appetitus ad corpus, aut ut id possideat, est, aut ut
vivificet, aut ut quodammodo fabricetur, aut quolibet
pacto ei consulat. Nihil autem horum fieri potest, si
non sit corpore melior. At si erit corpus, melior corpore
profecto non erit. Non igitur corpus esse volet.
Neque ullum rei hujus certius argumentum est, quam
cum seipsum hinc interrogat animus. Ita enim facile
comperit appetitum se non habere, nisi agendi aliquid,
aut sciendi, aut sentiendi, aut tantummodo
vivendi in quantum sua illi potestas est.</p>
          </div3>
<div3>
            <head>21.</head>
            <p>
 Si autem cogitur corpus esse, a quo tandem
<pb n="1032"/>
cogitur? A quolibet, certe a potentiore. Non ergo ab
ipso corpore cogi potest. Nullo enim modo ullo animo
ullum corpus potentius. Potentior autem animus non
cogit in aliquid, nisi quod suae potestati subditum est.
Nec ullo modo animus potestati alterius animi, nisi
suis cupiditatibus subditur. Cogit ergo ille animus
non amplius quam quantum ejus quem cogit cupiditates
sinunt. Dictum est autem cupiditatem non posse
animum habere, ut corpus sit. Illud etiam manifestum
est ad nullam suae cupiditatis expletionem
pervenire, dum amittit omnem cupiditatem: et amittit
dum corpus fit. Non igitur potest ab eo cogi ut fiat,
qui cogendi jus nisi per subditi cupiditates non habet.
Deinde quisquis animus alterum animum habet in
potestate, magis eum necesse est velit in potestate
habere quam corpus, et ei velit bonitate consulere,
vel malitia imperitare. Non ergo volet ut corpus sit.</p>
          </div3>
<div3>
            <head>22.</head>
            <p>
 Postremo iste animus cogens aut animal est, aut
caret corpore <note>(I Retract., c. 5, n. 3)</note>. Sed si caret corpore,
in hoc mundo non est. Et si ita est, summe bonus
est, nec potest velle alteri tam turpem commutationem.
Si autem animal est, aut animal est etiam ille
quem cogit, aut non est. Sed si non est, ad nihil cogi ab
alio potest. Non enim habet potentiorem qui in summo
est. Si autem in corpore est, ab eo rursus qui in corpore
est per corpus cogitur, ad quodcumque cogitur.
Quis autem dubitet nullo modo per corpus fieri tantam
commutationem animo? Fieret enim si esset illo corpus
potentius: quamvis quidquid illud est, ad quod
per corpus cogitur, prorsus non per corpus, sed per
cupiditates suas cogitur, de quibus satis dictum est.
Quod autem rationali anima melius est, omnibus consentientibus,
Deus est. Qui profecto consulit animae,
et ideo non ab eo cogi anima potest, ut convertatur in
corpus.
</p>
          </div3>
        </div2>

<div2>
          <head>CAPUT XIV.-- <hi>Nec somno, nec hujusmodi corporis affectione animae vim minui.</hi> </head>
<div3>
            <head>23.</head>
            <p>
 Si igitur nec propria voluntate, nec alio cogente
id animus patitur; unde id pati potest? An quia
invitos nos plerumque opprimit somnus, metuendum
est ne quo tali defectu animus convertatur in corpus?
Quasi vero quoniam somno membra nostra marcescunt,
idcirco animus fiat ulla ex parte debilior. Sensibilia
tantum non sentit, quia quidquid illud est quod
somnum facit, e corpore est atque in corpore operatur.
Corporeos enim sensus sopit et claudit quodammodo,
ita sane ut tali commutationi corporis cedat
anima cum voluptate: quia secundum naturam est
talis commutatio quae reficit corpus a laboribus: non
tamen haec adimit animo vel sentiendi vim vel intelligendi.
Nam et imagines sensibilium praesto habet,
tanta expressione similitudinis, ut eo ipso tempore discerni
nequeant ab his rebus quarum imagines sunt
et si quid intelligit, aeque dormienti ac vigilanti verum
est. Nam verbi gratia si per somnium disputare
sibi visus fuerit, verasque rationes secutus in disputando
didicerit aliquid; etiam expergefacto eaedem incommutabiles
<pb n="1033"/>
manent, quamvis falsa reperiantur caetera,
veluti locus ubi disputatio, et persona cum
qua disputatio fuisse visa erat, et verba ipsa, quod ad
sonum attinet, quibus disputari videbatur, et alia
hujuscemodi; quae etiam cum ipsis sensibus sentiuntur
agunturque a vigilantibus, praetereunt tamen, nec
ulla ex parte sempiternam praesentiam verarum rationum
assequuntur. Ex quo colligitur, tali commutatione
corporis, qualis somnus est, usum ejusdem
corporis animae, non vitam propriam, posse minui.
</p>
          </div3>
        </div2>

<div2>
          <head>CAPUT XV.-- <hi>Rursum animam non posse in corpus mutari.</hi> </head>
<div3>
            <head>24.</head>
            <p>
 Postremo si quamvis locum occupanti corpori
anima tamen non localiter jungitur, summis illis aeternisque
rationibus, quae incommutabiliter manent, nec
utique loco continentur, prior afficitur anima quam
corpus; nec prior tantum, sed etiam magis. Tanto enim
prior, quanto propinquior; et eadem causa tanto etiam
magis, quanto etiam corpore melior. Nec ista propinquitas
loco, sed naturae ordine dicta sit. Hoc autem
ordine intelligitur a summa essentia speciem corpori
per animam tribui, qua est in quantumcumque est.
Per animam ergo corpus subsistit, et eo ipso est quo
animatur, sive universaliter, ut mundus; sive particulariter,
ut unumquodque animal intra mundum.
Quapropter consequens erat ut anima per animam
corpus fieret, nec omnino aliter posset. Quod quia
non fit, manente quippe anima in eo quo anima est,
corpus per illam subsistit, dantem speciem, non adimentem;
commutari in corpus anima non potest. Si
enim non tradit speciem quam sumit a summo bono,
non per illam fit corpus: et si non per illam fit,
aut non fit omnino, aut tam propinque speciem sumit
quam anima: sed et fit corpus, et si tam propinque
sumeret speciem, id esset quod anima: nam
hoc interest; eoque anima melior, quo sumit propinquius.
Tam propinque autem etiam corpus sumeret,
si non per animam sumeret. Etenim nullo interposito
tam propinque utique sumeret. Nec invenitur
aliquid quod sit inter summam vitam, quae sapientia
et veritas est incommutabilis, et id quod ultimum vivificatur,
id est corpus, nisi vivificans anima. Quod si
tradit speciem anima corpori, ut sit corpus in quantum
est, non utique speciem tradendo adimit. Adimit
autem in corpus animam transmutando. Non igitur
anima sive per seipsam corpus fit, quia non nisi
anima manente corpus per eam fit; sive per aliam,
quia non nisi traditione speciei fit corpus per animam,
et ademptione speciei anima in corpus converteretur,
si converteretur.
</p>
          </div3>
        </div2>

<div2>
          <head>CAPUT XVI.-- <hi>Ne in animam quidem irrationalem rationalis anima convertitur. Anima tota est in toto corpore et singulis partibus.</hi> </head>
<div3>
            <head>25.</head>
            <p>
 Hoc et de irrationali anima vel vita, quod nec
<pb n="1034"/>in eam rationalis anima convertitur, dici potest. Et
ipsa enim nisi inferiore ordine rationali subjiceretur,
aeque sumeret speciem et talis esset. Tradunt ergo
speciem a summa pulchritudine acceptam potentiora
infirmioribus naturali ordine. Et utique cum tradunt,
non adimunt. Eoque sunt quae infirmiora sunt, in
quantum sunt, quod species eis, qua sint a potentioribus
traditur: quae quidem potentiora etiam meliora
sunt. Quod his naturis datum est, quae non mole
majore plus possunt minoribus molibus, sed sine tumore
ullo localis magnitudinis eadem specie potentiora
sunt qua meliora. In quo genere est anima corpore
melior et potentior. Quapropter cum per illam, ut
dictum est, corpus subsistat, ipsa in corpus nullo
modo verti potest. Corpus enim nullum fit, nisi accipiendo
per animam speciem. At anima ut corpus
fieret, non accipiendo speciem, sed amittendo, fieri
posset: et propterea fieri non potest; nisi forte loco
anima continetur, et localiter corpori jungitur. Nam
si ita est, potest eam fortasse major moles, quanquam
speciosiorem, in suam deteriorem vertere speciem,
ut aer major ignem minorem. Sed non est ita. Moles
quippe omnis quae occupat locum, non est in singulis
suis partibus tota, sed in omnibus. Quare alia pars
ejus alibi est, et alibi alia. Anima vero non modo universae
moli corporis sui, sed etiam unicuique particulae
illius tota simul adest. Partis enim corporis passionem
tota sentit, nec in toto tamen corpore. Cum
enim quid dolet in pede, advertit oculus, loquitur lingua,
admovetur manus. Quod non fieret, nisi id quod
animae in eis partibus est, et in pede sentiret; nec
sentire quod ibi factum est absens posset. Non enim
nuntio aliquo credibile est fieri non sentiente quod nuntiat:
quia passio quae fit non per continuationem molis
currit, ut caeteras animae partes quae alibi sunt latere
non sinat; sed illud tota sentit anima quod in particula
fit pedis, et ibi tantum sentit ubi fit. Tota igitur
singulis partibus simul adest, quae tota simul sentit in
singulis. Nec tamen hoc modo adest tota, ut candor
vel alia hujusmodi qualitas in unaquaque parte corporis
tota est. Nam quod in alia parte corpus patitur
candoris immutatione, potest ad candorem qui est in
alia parte non pertinere. Quapropter secundum partes
molis a se distantes, et ipse a se distare convincitur.
Non autem ita esse in anima per sensum de quo dictum
est, probatur.

</p>
          </div3>
        </div2>
      </div1>
</body>
  </text>
</TEI>
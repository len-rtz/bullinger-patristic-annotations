<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Sermo in circumcisione Domini</title>
              <author ref="http://viaf.org/viaf/66806872">Augustinus Hipponensis<date>354-430</date> </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1849</date>
              </publicationStmt>
          <seriesStmt>
           <title>Patrologia Latina, vol. 47</title>
           <idno>AugHip.SeInCiD</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head>Sermo in circumcisione Domini</head>
<p>
          <pb n="1135C"/>Incarnationis divinae mysterium, nostraeque recordationis
egregium sacramentum ob hoc a nobis annua
revolutione celebratur et colitur, ut tanti commemoratio
beneficii quod nobis indignis fuerit impensum
ostendat, et quid tantae gloriae debeamus admoneat.
Proinde, fratres, quantum audivimus Dominum Jesum
Christum pro nobis misericorditer humiliatum, tanto
magis agnoscamus ineffabiliter gloriosum, in quo
namque suam circa nos insuperabilem charitatem Dei
unigenitus evidenter ostendit, in quo pro nobis humilitatem
verae carnis, veraeque mortis, non coactus necessitate
sed bonitate miseratus assumpsit. Quid enim
boni feceramus, fratres, ut tantum nobis beneficium
praestaretur? Quae nostra bona merita fuerunt ut unigenitus
Dei homo fieri dignaretur, ut Altissimus immolaretur,
<pb n="1135D"/>
ut indeficiens Angelorum panis foemineis
uberibus lactaretur, ut saeculorum rex contumeliis
afficeretur, ut vita aeterna mori patientissime dignaretur?
Attende igitur, homo, tantae benignitatis dignationem,
ut gratiarum persolvas humiliter actionem.
Scito autem te non honorificentiam, sed contumeliam
divinae gratiae reddere si coeperis de tanti beneficii
<pb n="1136C"/>
magnitudine dubitare; imo illa omnia quae de humilitate
atque humanitate Domini Salvatoris audivimus, vera
esse sine aliqua haesitatione credamus. Et ideo magis
gratias agamus, fratres, qui cum mereremur poenam
percepimus gratiam, qua gratia factum est ut dum mors
debetur perditis, vita gratis donaretur indignis. Altissimi
namque Salvatoris humilitas non ipsi aliquod
intulit detrimentum, sed incrementum nobis contulit
magnum, nec excelsum dejecit, sed dejectos erexit;
ut enim plenum Dei Filius operaretur redemptionis nostrae
negotium, non solum dignatus est Creator totius
carnis de carne Virginis secundum veritatem carnis naturaliter
nasci, et Deus factor hominis homo verus
ex homine fieri, quinetiam pannis involvi in angustissimo
praesepio, humanis manibus bajulari. O clementissimi
<pb n="1136D"/>
Dei gloriosa benignitas, o altissimi Dei excelsa
humilitas! Ille a matre nutriebatur infantulus, qui
matrem sibi creavit immensus; ipse a parentibus in
suum templum puer parvulus portabatur, qui Deus
magnus in eodem templo a sanctis hominibus rogabatur;
et idem pro se sacrificium praecepit offerri,
qui sine peccato pro nostris venerat impietatibus immolari.
<pb n="1137A"/>
Considera igitur, homo, quid debeas excelso
Creatori tuo, humiliato Redemptori tuo. Verumtamen,
carissimi, hoc semper christianae fidei tenere
consuevit integritas, ut si quid a Christo secundum
canonicam Evangelistarum narrationem factum legimus,
vel audimus, historiam primum veram esse sine
dubitatione credamus, deinde in historica veritate
spiritualem quoque intelligentiam requiramus. Cum
enim divinae textus historiae verus esse creditur, Manichaeus
in sua severitate confunditur, qui dum in
Christo Dei Filio veritatem non credit carnis, scripturis
sanctis et veteribus et novis crimen nititur imponere
falsitatis. Nam cum Veteris Testamenti deificam
miser execratur historiam, in Novo Testamento
ipse sibi denegat utique medicinam. Non vult enim
<pb n="1137B"/>
credere humanam carnem a Deo plasmatam, neque
circumcisionem carnis imperatam a Deo nostro sanctis
patribus, nec victimam de carnibus animalium
Deo vivo et vero priscis temporibus immolatam, nec
sabbatum ex Dei praecepto ac voluntate servatum,
nec Domino templum, Deo jubente, fabricatum; itaque
dum in Scripturis sanctis non discernit temporum
qualitatem, spernit et despicit Dominicae
Incarnationis saluberrimam veritatem. Quapropter
ut Manichaeus evidentissima ratione vincatur,
et victus utinam convertatur, ex hodierna
evangelica lectione veritatem Testamenti Veteris defendamus,
ut ex hoc et Veteris et Novi Deum unum
manifestissime comprobemus. Ecce sancto evangelista
narrante cognovimus Christum Dei Filium verum hominem
<pb n="1137C"/>
natum, Christum Dei Filium veraciter circumcisum,
pro Christo Dei Filio sacrificium de carnibus
secundum morem tunc divinae institutionis
oblatum, sive autem circumcisio carnis, sive carnalium
sacrificiorum regula, in Veteri Testamento cognoscitur
instituta. Cur igitur, dilectissimi, non credatur
justissime in Veteri Testamento, quoniam Dei
manibus plasmatus est homo, quando in Novo Testamento
ut non in aeternum periret homo ipse unigenitus
Dei pro nobis factus est verus homo? Cur
non credatur Deus etiam circumcisionem carnis ad
aliquid significandum congruo tempore jussisse fieri,
cum eam Dei Filius in suo corpore fecerit celebrari?
Cur autem non sibi Deus noster praeterito tempore
populum Judaeorum typicas jussisset victimas carnis
<pb n="1137D"/>
offerre, quando ipse Deus unigenitus ex Judaeis temporaliter
natus seipsum pro nostris peccatis secundum
carnem dignatus est immolare? Attendat igitur
Manichaeus utriusque testamenti manifestissimam, et
concordissimam veritatem, et conversus suam abjiciat
vanitatem. Videat in Veteri Testamento significationem
futurorum, in Novo revelationem praeteritorum;
Christum autem Deum amborum Testamentorum,
in Veteri Testamento quod exhibiturus fuerat
promittentem, in Novo quod promiserat exhibentem,
nec in promissione mendacem, nec in donatione
fallacem, sed ubique bonum, ubique justum, ubique
sanctum, ubique potentem, ubique clementem. In
Veteri Testamento carnis, atque humanae animae potentissimum
<pb n="1138A"/>
Creatorem; in Novo ejusdem carnis,
atque animae clementissimum susceptorem, ac si
primo carnis animaeque factorem, postmodum vero
carnis animaeque salvatorem. Haec Manichaeus audiat,
conferat, agnoscat, et credat, credensque ad Ecclesiam
catholicam redeat, in qua beneficium verae
salutis inveniat. Per haec autem quae Dominus gessit
in corpore constitutus non solum utriusque Testamenti
dignatus est concordiam demonstrare, verum
etiam christianorum mores salubriter voluit informare,
ut quod in illo pro nostra salute gestum corporaliter
intuemur, nos quoque spiritualiter imitemur.
Ideo nam parvulus in terra natus est Christus,
ut humilitatem disceret christianus; ob hoc etiam parentibus
carnis suae subditus erat, ut honorificentiam
<pb n="1138B"/>
semper patri et matri omnis christianus exhibeat.
Ideo autem Christus vilibus involutus est pannis, ut
christianus non declaretur vestibus pretiosis; propterea
vero Christus in terra pauper voluit apparere,
ut divites christiani discerent terrenas divitias non
amare, sed eleemosynas pauperibus erogando possent
suas divitias in coelo servare. Per circumcisionem
vero quam Dei Filius in carne suscepit, nostri cordis
circumcisionem in spiritu praemonstravit, quam circumcisionem
nobis sermo legalis indicit, dicente
Moyse: <hi>Circumcidite praeputium cordis vestri, et circumcidimini
Domino Deo vestro.</hi> Cui praecepto concordat
beatus Paulus apostolus dicens: <hi>Non enim
qui in manifesto Judaeus, neque quae in manifesto in
carne circumcisio, sed qui in abscondito Judaeus, et circumcisio
<pb n="1138C"/>
cordis in spiritu, non littera, cujus laus non
ex hominibus, sed ex Deo est.</hi> Proinde circumcisionem
in corpore habuit Christus, ut spiritualiter in
corde habeat christianus, ob hoc namque ille qui
nullum habere potuit omnino peccatum deposuit praeputium
carnis, ut nos abjiciamus desideria pravitatis.
Christus igitur manibus est portatus ad templum,
ut christianus bonis operibus conscendat in coelum.
Sacrificium pro se offerre voluit Christus ut ad altare
Domini se offerat christianus; maxime autem bene
vivendo seipsum Deo offerre festinet, et mundum
sacrificium se divinis obtutibus curet exhibere; in
ipso enim pro Christo oblato sacrificio, quoddam
spirituale sacrificium nobis agnoscimus indicari. <hi>Par,</hi> 
 inquit, <hi>turturum et duos pullos columbarum.</hi> In
<pb n="1138D"/>
hoc genere avium, dilectissimi fratres, magnum nobis
commendatur catholicae fidei sacramentum; in columba
enim charitas agnoscitur, et in turture castitas
invenitur. Turtur namque servat intemeratam uni viro
fidem, columba vero aliarum cohabitantium non deserit
unitatem. Christianus igitur tunc vere spiritalis
turtur efficitur si veram trinitatis fidem firma credulitate
conservet, et haereticae pravitatis sensum tanquam
fornicationis inquinamenta repudiet. Tunc vero
erit columba si longanimiter usque in finem in catholica
societate permaneat, et contra tentationis
scandala immobili firmitate consistat, ut nec haeretica
fornicatio corrumpat in corde fidei castitatem,
nec amara dissensio ecclesiasticae charitatis dissipet
<pb n="1139A"/>
unitatem; haec enim catholica Ecclesia est, quae fidem
uni Deo tanquam legitimo viro reservat, et
congregationem multorum in charitate multiplicat. In
hac turture et columba, dilectissimi fratres, sollicite
permanete, hanc charitatem vobis omnibus custodite
ut eam nec arianus violet, nec donatista conculcet,
nec manichaeus coinquinet: hi enim, velut accipitres
mali unitatem columbae cupiunt dissipare, et castitatem
turturis desiderant violare. Nam manichaeus
in Christo veram non credit carnem; arianus veram
in eo minuit divinitatem, donatista vero dissipat catholici
corporis unitatem. Manichaeus sacramentum
non videt Redemptoris, arianus magnitudinem non
cogitat Salvatoris, donatista vero, tanquam lupus rapax,
boni non dubitat gregem dissipare pastoris. Hi
ergo, sicut dixi, tanquam accipitres mali miseros et
<pb n="1139B"/>
vanitatis cupidos, aut veritatis ignaros occidere cupientes,
persequentur columbae charitatem, execrantur
turturis castitatem, et quos possunt aut ore devorant,
aut unguibus lacerant, id est aut sermonibus depravant,
aut persecutionibus cruciant. Vos ergo, dilectissimi
fratres, in fide custodite catholicam veritatem,
in charitate servate catholicam pacem; ille enim
gratum Deo offert sacrificium qui charitatem fraternam
et verum catholicae fidei servaverit sacramentum,
<pb n="1140A"/>
ubi unus Deus, una Trinitas colitur, nec Pater
major Filio est, nec Patre minor, secundum divinitatem,
Filius praedicetur, nec ab eis discernitur substantia
sancti Spiritus, qui cum Patre et Filio naturaliter
unus est Deus. Una est enim Trinitatis sanctae
potentia, quia in tribus personis una manet naturalis
substantia; una est enim potestas, quia una majestas,
una Creatoris dominatio, quia una creaturae
conditio; quidquid enim Pater creavit, per Filium
fabricavit, et in Spiritu sancto firmavit, Filius autem
natus est de gignente, Spiritus sanctus procedit de
permanente, nec tamen nascendo Filius divisit Patrem,
nec Spiritus procedendo minuit Deum, quia
nec auget haerendo cum nascendo Filius non est minoratus,
nec Spiritus sanctus procedendo est separatus,
<pb n="1140B"/>
in se enim beata illa Trinitas manet, quia ibi substantialiter
unitas permanet; et quoniam nihil est
in Trinitatis divinitate creatum, propterea ibi nihil
est utique separatum. Haec, dilectissimi fratres, fideliter
tenete, in his jugiter permanete. Haec sit in
corde cogitatio, haec in ore confessio. Tenete fidem
quam accepistis in nomine Trinitatis, servate unitatem
spiritus in vinculo pacis, ut turtures et columbae
spiritualiter in domo Dei semper esse possitis.
</p>
</div1>
</body>
  </text>
</TEI>
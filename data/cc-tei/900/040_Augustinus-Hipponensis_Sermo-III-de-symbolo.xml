<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Sermo III de symbolo</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.SeIiDeS2</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head>CAPUT PRIMUM.</head>
<div3>
          <head>1.</head>
          <p>
 <hi>Pompae diaboli, quibus renuntiant
<pb n="0651"/>baptizandi.</hi> Sacramentum Symboli quod accepistis,
memoriaeque mandatum pro vestra salute
retinetis, noveritis hoc esse fidei catholicae fundamentum,
super quod aedificium surrexit Ecclesiae, constructum
manibus Apostolorum et Prophetarum.
Aedificium enim domus Dei, lapides sunt vivi: quod
<pb n="0652"/>
estis vos. Ita enim credentibus scribit Apostolus: <hi>Nescitis,</hi> 
 inquit, <hi>quia templum Dei estis, et Spiritus sanctus
habitat in vobis <note>(I Cor. III, 16)</note>
          </hi>? Sed et apostolus
Petrus alloquens fideles, <hi>Vos,</hi> inquit, <hi>tanquam lapides
vivi aedificamini in domum spiritualem <note>(I Petr. II, 5)</note>
          </hi>.
Quisquis huic aedificio conjungi desiderat, renuntiet
diabolo, pompis et angelis ejus. Pompae diaboli sunt
quaeque illicita desideria, quae turpant, non quae exornant
animam; ut sunt desideria carnis, desideria
<pb n="0653"/>
oculorum, ambitiones saeculi. Ad concupiscentiam
carnis pertinent illecebrae voluptatum: ad concupiscentiam
oculorum, nugacitas spectaculorum: ad
ambitionem saeculi, insana superbia; ubi est fumus
inflatus, ut homo positus in aliqua potestate, hominem
se esse non agnoscat, cum de homine judicat.
Qui ergo vult mundum vincere, tria ista vincat quae
sunt in mundo: et per haec illum vincit etiam, qui
suadendo per superbiam decepit mundum.
</p>
        </div3>
      </div2>

<div2>
        <head>CAPUT II.</head>
<div3>
          <head>2.</head>
          <p>
 <hi>Cultus idolorum reprehenditur.</hi> Postquam
autem homo renuntiando diabolo excludit pessimum
invasorem, introducat optimum possessorem;
credat in Deum Patrem omnipotentem, etc. Magnum
donum gratiae, credere et intelligere Deum. Sed quid
propheta dicit? <hi>Nisi credideritis, non intelligetis <note>(Isai.
VII, 9)</note>
          </hi>. Credamus ergo, ut intelligamus, sed oremus,
ut mereamur videre quod credimus. Peccata enim,
et auctor peccati diabolus separavit animam a Deo:
et dum creatura secuta est seductorem, suum deseruit
salvatorem; facta est ruina magna: et erravit
anima, ut pro vero Deo coleret idola, et adoraret
ipsa quae fecit, deserendo illum a quo facta est. Adorando
enim lapidem nullam habentem vitam, ipsa
perit, deserendo Deum qui est ejus vera et aeterna
vita. Hinc error omnis, et desertio bonorum: hinc
cultus Paganorum, et perversitas haereticorum. Et
erraverunt animae per diversas voluptates et perversas,
ut alii colerent solem, alii lunam et stellas, alii
montes, alii lapides et quaeque virgulta, ut sibi quisque
credidit invenisse, non adjutorem Deum, sed deceptorem
diabolum: atque ita per diversa anima erravit
a Creatore suo, ut omne quod ei dederat Deus
ad servitium, hoc illa coleret ut Deum. Nonne omnia
propter hominem creata sunt? Legat quis Scripturas
sanctas, et inveniet Deum dixisse homini, quem de
limo terrae formavit: <hi>Crescite, et multiplicamini, et
replete terram, et dominamini ejus; et habete potestatem
piscium maris, et avium coeli, et pecorum terrae.</hi> Et
paulo post: <hi>Ecce,</hi> inquit, <hi>dedi vobis omnia in usum et
ad escam <note>(Gen. I, 28, 29)</note>
          </hi>. Eos autem qui Scripturas
sanctas legere nolunt, ipsa rerum natura, ipseque
mundus operibus famulatus sui incredulos sua quadam
voce convincit, et animam perversam increpans
dicit: Quid est, misera, quod erras in me, et degener
facta oblita es a quo quanta creata sis, cui coelum
et terra tam pulchra domus nullis meritis praecedentibus
constructa est? Respondent et singula quaeque
elementa clamantia, et ipsis suis operibus suum demonstrantia
artificem. Clamat coelum: Non sum Deus:
nam si Deus essem, nulla me nubilatio obumbrare
potuisset, nec tenebrae succederent luci meae; sed
lux integra, incorrupta, inviolataque mansisset, sicut
manet lux illa vera quae istam lucem temporalem
creavit in me propter te. Clamat et sol: Quid me,
homo, colis ut Deum, quem vides ortu occasuque
concludi? Deus nec ortum habet, nec occasum: sed
tu illum deserendo magnum incurristi casum. Sed
consideras magnum atque mirabilem esse me: ego
autem agnosco habere super me, qui et me creavit et
te. Cum autem opera et splendoris et caloris mei tibi
deserviant, quomodo me pro Deo colendum ducis,
nisi quia verum Deum colere nescis? Ita luna et stellae
istam similem proferunt vocem: Non vides, inquiunt,
o homo, spatium nos agere nocturnum, excludi luce,
nec terminos transgredi constitutos, quos ad solatium
quietis tuae omnipotens artifex terminavit? Non sumus
Deus: convincimus falsitatem tuam serviendo
tibi ad poenam tuam. Clamat mare, et omnia quae in
eo sunt: Non sumus Deus. Praebeo enim, ut mihi
jussum est, famulatum, pervium iter carinae suscipiens,
motus congruos, flatus ventorum; dirigens
gressus, ut ad portum desideratum etiam rapiente
te avaritia, nulla interposita tarditate perducam. Animalia
vero quae gignuntur ex me, tibi in escam donata
esse cognoscis. Cum ergo per omnia agnoscam
modulum meum, tu quare deseris ordinem tuum,
deserendo omnium creatorem Deum? Clamat terra:
<pb n="0654"/>
Ergone, homo, deitatis mihi nomen adscribis? Ideo
non agnoscis quid sim, quia oblitus es qui sis. Non
agnoscis materiam tuam; non agnoscis quia limum
meum es, ex me quidem formatum, sed, quod non
sum ego, animatum. Non agnoscis quia inter omnia
animalia quae ex me procreata sunt, tu solus sub Deo
pene mundi dominus constitutus es. Merito non intelligis,
quia cum esses in honore, non intellexisti:
comparatus es jumentis insipientibus, et similatus es
illis <note>(Psal. XLVIII, 13)</note>.
</p>
        </div3>
      </div2>

<div2>
        <head>CAPUT III.</head>
<div3>
          <head>3.</head>
          <p>
 <hi>Verus Deus abjectis diis falsis colendus.</hi> 
Nos autem, dilectissimi, quibus donatum est
credere, nec solem credamus Deum vel regem coeli;
nec mare, aut nescio quem regem ejus Neptunum,
quem fingit vanitas, non veritas; nec terram et Plutonem:
sed credamus in Deum Patrem omnipotentem,
universorum creatorem, regem coelorum. Qui
enim cuncta quia voluit de nihilo fecit, ipse regit quae
fecit. Immortales isti qui a nobis superius commemorati
sunt, ideo dii non sunt, quia et comprehendi et
videri hic oculis possunt: caeteros autem, quos vani
vane colunt, Jovem, Saturnum, Martem, Junonem,
Minervam, Venerem, et caetera portenta, non numina
bona, sed nomina mala, homines mortales
fuisse, etiam eorum litterae clamant, qui talibus erroribus
delectantur. Nostrae autem sacrae Litterae qualem
Deum praedicent, Paulum audite apostolum: <hi>Immortali,</hi> 
 inquit, <hi>invisibili, incorruptibili, soli Deo
honor et gloria <note>(I Tim. I, 17)</note>
          </hi>. Non videtur Deus noster
oculis carnis, sed videtur oculis cordis; non videtur
ad tempus, sed videtur in aeternum. Sed dicit
paganus: Ostende mihi quem colis. Respondeo: Ego
quidem habeo etiam modo quem tibi ostendam, sed
tu non habes oculos unde videas. <hi>Beati</hi> enim, ait Salvator
noster, <hi>mundo corde; quoniam ipsi Deum videbunt <note>(Matth. V, 8)</note>
          </hi>.
Cor immundum et tenebris peccatorum
obvolutum, Deum quaerit videre? <hi>Lux lucet in
tenebris,</hi> sed <hi>tenebrae eam non comprehenderunt <note>(Joan.
I, 5)</note>
          </hi>. Numquid quia caecus non videt, ideo lux non
non lucet? Si nosses, o infidelis, dicere Deo vero, <hi>Illumina oculos meos 
 <note>(Psal. XII, 4)</note>
          </hi>; videres nobiscum
nunc per speculum in aenigmate, ut possis videre
facie ad faciem <note>(I Cor. XIII, 12)</note>. Si ex operibus intelligeres
artificem, ex creatura conjiceres Creatorem.
Si expavesceres in te, quia non totum capis te; agnosceres
Deum qui fecit te. Non enim vides animam
tuam, cum omnia videat anima tua per carnem tuam.
Aut si vides animam tuam, dic mihi qualis vel quanta
sit: utrum quadra, an rotunda; utrum lenis, an
aspera; utrum calida, an frigida; utrum alicujus coloris,
an omni colore carens. Video, deficis; ostendere
animam tuam qualis sit, non potes. Ecce immortalis
est anima tua, et vivificat mortalem carnem
tuam. Immortalem dico animam tuam ad utrumque.
Si credit, immortalis est ad vitam: si non credit,
immortalis est ad poenam. Credimus ergo Deum immortalem
et invisibilem; non illum quem vos infideles
deum fingitis, simul et adulterantem et tonantem:
sed Deum verum, totius mundi fabricatorem atque
rectorem.
</p>
        </div3>
      </div2>

<div2>
        <head>CAPUT IV.</head>
<div3>
          <head>4.</head>
          <p>
 <hi>Nativitas Christi ex virgine secundum
prophetiam Isaiae. Signa in Christi nativitate. Infantes
jussu Herodis occisi fiunt martyres Christi. Homo
iisdem quibus perierat gradibus reparatus.</hi> Et Filium
ejus Jesum Christum: olim promissum per Prophetas.
Tenemus quod jam impletum esse cognoscimus.
Sed ideo etiam hoc credere jubemur, quia quando
factum est, praesentes non fuimus. Aderant tunc Judaei,
ex quorum gente ipse Salvator Apostolos elegit,
per quos ad nos fides ista pervenit. In ipsa autem
gente in qua et ex qua nasci dignatus est, longe antea
Isaias propheta praedixerat: <hi>Ecce virgo in utero
accipiet et pariet Filium, et vocabitis nomen ejus Emmanuel,
quod interpretatur, Nobiscum Deus <note>(Isai. VII, 14)</note>
          </hi>.
<pb n="0655"/>
Et alio in loco, <hi>Exiet virga de radice Jesse, et flos de
radice ejus ascendet <note>(Isai. XI, 1)</note>
          </hi>: virgam significans
virginem Mariam, et florem virgae, filium virginis
Dominum Jesum Christum. Judaei antequam ista fierent,
legebant, et non intelligebant: coeperunt impleriquae
promissa sunt, et non gaudebant, sed potius invidebant.
Nascitur Christus ex virgine sicut flos ex
virga, sine ullo composito semine. Nascitur infans
parvus, rex magnus. Procedunt certa indicia, et signa
magni regis: pastoribus nuntiant Angeli, per
stellam velut per novam linguam clamant coeli. Adducuntur
de longinquo Magi; veniunt, ut adorent adhuc
in praesepi jacentem, sed jam in coelo et in terra
regnantem. Annuntiantibus Magis regem natum, turbatur
Herodes; et ne regnum perdat vult eum occidere,
in quem si crederet, et hic securus, et in illa
vita sine fine regnaret. Herodes a Judaeis ubi Christus
nascatur inquirit. Quaerunt simul, non sicut Magi adorandum,
sed inventum necandum. Quid times, Herodes,
quia audis regem natum? Non venit ille ut te
excludat, sed ut diabolum vincat. Sed tu haec non
intelligens turbaris et saevis; et ut perdas unum quem
quaeris, per tot infantum mortes magus efficeris
crudelis. Non te ulla pietas plangentium matrum, aut
lugentium patrum funera filiorum, non mugitus
et gemitus revocat infantum. Necas parvulos corpore,
quia te necat timor in corde; et putas si hoc quod
cupis impleveris, diu te posse vivere, cum ipsam
vitam quaeras occidere. Ille autem fons gratiae, parvus
et magnus, qui in praesepi jacet, thronum tuum terret:
agit per te nescientem causas suas, et a captivitate
diaboli animas liberat. Suscepit filios inimicorum
in numerum adoptatorum, Moriuntur parvuli pro
Christo nescientes, parentes plangunt martyres morientes:
ille nondum loquentes idoneos suos efficit
testes. Ecce quomodo regnat, qui sic regnare venerat.
Ecce jam liberat liberator, et salutem praestat
salvator. Sed tu, Herodes, nesciens hoc, turbaris et
saevis; et dum contra parvulum saevis, jam illi obsequium
praebes, et nescis. Ille enim rex magnus qui
ad hoc venit, ut per te et per alios suos hinc congreget,
tu illi prior ad regnum coelorum tot millia candidatorum
infantum innumerabilem praemittis exercitum.
Hanc turbam Apocalypsis illa beati Joannis
apostoli demonstrabat, dicens: <hi>Vidi turbam multam,
quam dinumerare nemo poterat, ex omni tribu, stantes
in conspectu Dei; et induti erant alba veste, et palmae
fuerunt in manibus eorum <note>(Apoc. VII, 9)</note>
          </hi>. O magnum
donum gratiae! Quibus eorum meritis praestitum est
ut sic vincerent infantes? Necdum loquuntur, et Christum
confitentur. Necdum motibus membrorum valent
suscipere pugnam, et victoriae jam efferunt palmam.
Quomodo regnas, Herodes, qui sic vinceris?
Parvus ille non te armatorum virorum fortium superavit
manu, sed innumerabili vicit turba morientium
parvulorum. Vis nosse quid infantibus quos trucidasti,
praestiteris? Ideo accelerasti ad eorum vitam, ne
cum suis parentibus occiderent veram Vitam: hoc
illo per te agente, qui novit bene uti etiam malis
tuis. Illorum animas liberavit a parentum internecionis
suae societate, et te solum inanem reliquit in scelere.
Egit et agit gratia causas suas, et per inimicos
suos, et per ipsos, et in ipsis: nam et ipsi qui moriebantur,
natura filii irae erant, sicut et caeteri <note>(Ephes.
II, 3)</note>; sed quid eis praestitit gratia, nisi ut erueret
eos de potestate tenebrarum <note>(Coloss. I, 13)</note>? Praestitit
eis Christus ut pro Christo morerentur, praestitit
ut suo sanguine ab originali peccato diluerentur. Nati
sunt ad mortem, sed continuo eos mors reddidit vitae.
Iisdem gradibus, dilectissimi, quibus perierat humana
natura, a Domino Jesu Christo reparata est.
Adam superbus, humilis Christus: per feminam mors,
per feminam vita; per Evam interitus, per Mariam
<pb n="0656"/>
salus. Illa corrupta secuta est seductorem; haec integra
peperit Salvatorem. Illa poculum a serpente propinatum
libenter accepit, et viro tradidit, ex quo
simul mererentur occidi: haec gratia coelesti desuper
infusa vitam protulit, per quam caro mortua possit
resuscitari. Quis est qui haec operatus est, nisi virginis
filius et virginum sponsus? qui attulit matri fecunditatem,
sed non abstulit integritatem. Quod contulit
matri suae, hoc donavit et sponsae suae. Denique
sancta Ecclesia quae illi integro integra conjuncta est,
quotidie parit membra ejus, et virgo est.
</p>
        </div3>
      </div2>

<div2>
        <head>CAPUT V.</head>
<div3>
          <head>5.</head>
          <p>
 <hi>De Christi passione. Antidotum ex
Christi sanguine.</hi> Crucifixum sub Pontio Pilato, et sepultum.
Et hoc credimus, et ita credimus, ut inde
gloriemur. <hi>Mihi enim,</hi> ait doctor Gentium, apostolus
Paulus, <hi>absit gloriari, nisi in cruce Domini nostri Jesu
Christi, per quem mihi mundus crucifixus est, et ego
mundo <note>(Galat. VI, 14)</note>
          </hi>. Et nos in hoc gloriemur, in
hunc speremus, illi haereamus. <hi>Simul</hi> enim <hi>vetus homo
noster cum illo crucifixus est cruci <note>(Rom. VI, 6)</note>
          </hi>. Nisi
enim crucifigeretur ille, mundus non redimeretur.
Poena illa, salus est nostra. Quod Judaeus et Gentilis
detestatur, Christianus inde salvatur. Sed quare Judaeus
detestatur? Quia, sicut Apostolus dicit, <hi>illorum
delicto salus est Gentibus <note>(Id. XI, 11)</note>
          </hi>. Quod delictum
commiserunt Judaei? Christum tenuerunt, vinctum
Pilato tradiderunt, clamaverunt: <hi>Crucifige, crucifige.</hi> 
Quare? quam ob causam? Quoniam suscitavit mortuum.
Audit Pilatus, invenit innocentem, videt populum
saevientem, excusat et dicit: <hi>Ego in isto non invenio
causam; accipite eum vos, et crucifigite.</hi> Quando
dicebat Pilatus, <hi>Ego in isto non invenio causam, accipite
eum vos;</hi> quid aliud dicebat, quam hoc: Ad judicem
quasi cum reo venistis, sed innocentem legibus
tradidistis, in quem nullum crimen probare valuistis.
Non ero justus, si secundum desiderium vestrum, innocentem
occidero; ero ab hoc facto, a vestra seditione
alienus, si vobis eum tradidero. <hi>Accipite eum,</hi> 
inquit, <hi>vos, et secundum legem vestram crucifigite.</hi> Et
illi: <hi>Nos scimus,</hi> inquiunt, <hi>quia reus est mortis.</hi> Quid
scit caecus corde, non corpore? Clamat quod nescit,
et ut impleat quod saevit, dicit se scire quod nescit.
Iterum Pilatus audit Jesum; et responsis ejus in metum
missus, consilium invenit quomodo eum dimitteret.
Egressus ad Judaeos dixit: <hi>Est consuetudo ut
dimittam vobis unum in pascha; vultis ergo dimittam vobis
regem Judaeorum?</hi> Clamaverunt et dixerunt: <hi>Noli
ipsum dimittere, sed Barabbam <note>(Joan. XVIII, 30, XIX,
15)</note>
          </hi>. Fuit autem Barabbas, ut Evangelista narrat, insignis
latro. O caecitas Judaeorum! o furia phreneticorum! <hi>Noli ipsum dimittere, sed Barabbam:</hi> 
 quid
fuit aliud dicere, quam, Occidatur Christus salvator,
quia suscitavit mortuum; dimittatur latro, ut iterum
perpetret homicidium? Sed clamate: quid clamatis
nescientes? Occidatur a vobis Christus, et redimantur
gentes. Medicus autem ille animarum qui vos videbat
phrenesi laborare somnum salutis ingerebat:
et ideo etiam ipse pro nobis dormire volebat. Tanquam
diceret: Medicus sum, infirmi estis; infirmitas
vestra magna refugit somnum salutis. Ecce dormio ego
propter vos; ut me viso, dormire delectet et vos, et a
poenali morte liberem vos. Sed illis et de illis hoc dicebat,
quos credituros in se postmodum noverat; et
pro quibus pendens Patrem rogabat, dicens: <hi>Pater,
ignosce illis, quia nesciunt quid faciunt <note>(Luc. XXIII, 34)</note>
          </hi>.
Inter eos erat et ille phreneticus, prius Saulus, postea
Paulus; prius superbus, postea humilis: et ipse phrenesi
laborabat, somnum salutis repudiabat. Sed quid
ei fecit medicus? Prostravit saevientem, erexit credentem;
prostravit persecutorem, erexit praedicatorem <note>(Act. IX)</note>.
Prostratus ad terram dormivit phreneticus:
surrexit, et factus est medicus. Coepit in aliis
curare morbum quo ipse laborabat, et effectus discipulus
coelestis archiatri, antidotum bibit confectum ex
sanguine medici: prior ipse bibit, et bibendum amatoribus
propinavit. Hoc antidotum ex sanguine crucifixi
confectum, etiam ipsi reges terrae biberunt: et
<pb n="0657"/>
qui erant Ecclesiae persecutores, ejus facti sunt defensores.
</p>
        </div3>
      </div2>

<div2>
        <head>CAPUT VI.</head>
<p> <hi>De sepultura ejus. Resurrectio quomodo
tertia die.</hi> Sepulturam vero hujus crucifixi sanctum
indicat Evangelium: quod susceptus sit a Joseph,
obvolutusque linteaminibus, cum aromatibus
positus sit in monumento novo. Homo enim novus
sine ulla corruptione ex virgine procreatus, in monumento
novo positus est, in quo nondum positus erat
mortuus: ut sanctitas virginalis uteri in omnibus ornaretur
ex convenientia inviolabilis sepulcri <note>(Joan.
XIX, 38-42)</note>.</p>
<div3>
          <head>6.</head>
          <p>
 Tertia die a mortuis resurrexit. Quamvis multi
sancti multa hinc senserint atque dixerint. Nam quidam
volentes tres dies et tres noctes usque in diem
dominicum exprimere, a nocte praecedente sextae feriae,
et ipsam sextam feriam concluserunt in unum
diem, et noctem sabbati et sabbatum, et noctem dominici
diei et ipsum diem resurrectionis. Alii autem
ab ipsa sexta feria, et nocte quae media die facta est,
voluerunt tres dies et tres noctes usque in diem dominicum
exponere, propter illam sententiam Domini
in Evangelio positam: <hi>Sicut enim Jonas fuit in ventre
ceti tribus diebus et tribus noctibus, ita oportet esse Filium
hominis in corde terrae tribus diebus et tribus noctibus <note>(Matth. XII, 40)</note>
          </hi>.
Sed nos neutram eorum vacuantes
sententiam, melius tamen, si placet, in his
spiritualem requiramus intellectum, quomodo Filius
hominis fuerit in corde terrae tribus diebus et tribus
noctibus: tres dies tria tempora saeculi ponentes, ante
Legem, sub Lege, sub Gratia; et tres noctes tres
mortes, id est, tres mortuos quos suscitavit Dominus
praesens in carne, filiam archisynagogi in domo <note>(Id.
IX, 18-25)</note>, filium viduae foris portam <note>(Luc. VII, 12-15)</note>,
et Lazarum quadriduanum de sepulcro <note>(Joan. XI,
14-44)</note>. Unde enim mors, nisi per peccatum? et quid
sunt peccata, nisi magnae tenebrae quae faciunt gravem
noctem? Ita ergo sibi conveniunt, ut unus dies sit
ante Legem, quando peccatum latebat: et huic accedit
nox illa, quod puella mortua in domo jacebat,
tanquam peccatum intra conscientiam latebat. Secundus
dies sit sub Lege, quando dictum est homini, <hi>Non concupisces 
 <note>(Exod. XX, 17)</note>
          </hi>; et peccatum processit
ad publicum: et huic accedit nox illa, quod filius
viduae foris portam, tanquam peccatum animae quod
intus latebat, processit ad publicum. Tertius dies sit
sub Gratia, quando jam plus peccat anima, quia scit
voluntatem Domini sui, et facit digna plagis <note>(Luc. XII,
47)</note>, et sub tanta plenitudine gratiae, merito peccatorum
jam putet: et huic accedit nox illa mortis Lazari
in sepulcro jacentis, tanquam animae peccatis
obrutae et fetentis. In his tribus diebus et noctibus
fuit Christus in corde terrae; hoc est, jacuit fides
Christi in cordibus eorum qui habitant in terra. Habent
ergo animae in his diebus et noctibus et praecepta
legis et voces poenitentiae, ut resurgere possint
cum Christo. Ad diem et noctem latentis peccati, lex
illa est generalis, <hi>Quod tibi fieri non vis, alii ne feceris <note>(Tob. IV, 16)</note>
          </hi>.
Et vox poenitentiae ejus est, <hi>Delicta
juventutis et ignorantiae meae ne memor fueris <note>(Psal.
XXIV, 7)</note>
          </hi>. Ad sequentem diem manifestati peccati, lex
illa est, <hi>Non concupisces <note>(Exod. XX, 17)</note>
          </hi>. Et vox poenitentiae
ejus est, <hi>Tibi soli peccavi, et malum coram te
feci <note>(Psal. L, 6)</note>
          </hi>. Ad tertium diem et noctem jam sepultae
animae consuetudine peccati, lex illa est, <hi>Ecce
sanus factus es, jam noli peccare <note>(Joan. V, 14)</note>
          </hi>. Et vox
poenitentiae ejus est, <hi>Domine, libera animam meam de
morte <note>(Psal. CXIV, 4)</note>
          </hi>; et, <hi>Eduxisti ab inferis animam
meam <note>(Psal. XXIX, 4)</note>
          </hi>. Per tria ista tempora veluti per
tres dies resurgunt animae cum Christo, quibus dicitur
per prophetam, <hi>Resurgent mortui, et excitabuntur
qui in monumentis sunt, et exsultabunt omnes qui sunt
super terram <note>(Isai. XXVI, 19)</note>
          </hi>. Et quibus per Apostolum
dicitur, <hi>Surge, qui dormis, et exsurge a mortuis,
et illuminabit te Christus <note>(Ephes. V, 14)</note>
          </hi>. Et jam resurgentibus,
<pb n="0658"/>
hoc est, a peccatis liberatis dicit, <hi>Si surrexistis
cum Christo, quae sursum sunt quaerite, ubi Christus
est ad dexteram Dei sedens <note>(Coloss. III, 1)</note>
          </hi>: quia
Dominus Jesus resurgens a mortuis, assumptus est
in coelos et sedet ad dexteram Dei Patris.
</p>
        </div3>
      </div2>

<div2>
        <head>CAPUT VII.</head>
<div3>
          <head>7.</head>
          <p>
 <hi>Christus ut homo, sedet ad dexteram
Patris; ut Deus, ubique est.</hi> Quis est qui sedet
ad dexteram Patris? Homo Christus. Nam in quantum
Deus, semper cum Patre et ex Patre; et quando ad
nos processit, a Patre non recessit. Hoc est enim esse
Deum, ubique esse totum. Totus ergo Filius apud
Patrem, totus in coelo, totus in terra, totus in utero
virginis, totus in cruce, totus in inferno, totus in paradiso
quo latronem introduxit. Non per diversa tempora
vel loca dicimus ubique esse totum, ut modo ibi
totus sit, et alio tempore alibi totus: sed ut semper
ubique sit totus. Si enim Deus hoc praestitit huic luci
quae videtur nostris aspectibus, ut simul tota ubique
sit: neque enim quando hic est, in Oriente vel in
aliis partibus terrarum non est; sed ubique tota est,
et in omnibus tota est, et omnium oculos satiat, et
ipsa integra perseverat: si hoc potest creatura,
quanto amplius ipse Creator? Sed hoc quod Filius
dicitur sedere ad dexteram Patris, demonstratur
quod ipse homo quem suscepit Christus, potestatem
acceperit judicantis.
</p>
        </div3>
      </div2>

<div2>
        <head>CAPUT VIII.</head>
<div3>
          <head>8.</head>
          <p>
 <hi>Adventus Christi ad judicium qualis.</hi> 
Inde enim venturus est judicare vivos et mortuos.
Adventum ejus liber indicat Actuum Apostolorum.
Postea enim quam a mortuis resurrexit, conversatus
est cum discipulis suis quadraginta diebus
et quadraginta noctibus, intrans et exiens, manducans
et bibens, non quod haberet infirmitatem, sed
ut doceret veritatem. Quadragesimo die, ipsis videntibus
et quodam modo in coelum oculis deducentibus,
astiterunt illis duo viri in veste alba, qui dixerunt
eis: <hi>Viri Galilaei, quid statis intuentes in coelum? Iste
Jesus qui assumptus est in coelum a vobis, sic veniet
quemadmodum vidistis eum euntem in coelum <note>(Act. I,
3-11)</note>
          </hi>. Veniet ergo, fratres mei, veniet: ille qui prius
venit occultus, veniet in potestate manifestus; ille
qui judicatus est, veniet judicaturus; ille qui stetit
ante hominem, judicaturus est omnem hominem. <hi>Deus manifestus veniet.</hi> 
 Quid est, <hi>Deus manifestus veniet?</hi> 
Non sicut prius, homo humilis; sed sicut Deus
homo, majestate sublimis. <hi>Et judicabit <note>(Psal. XLIX,
3)</note>
          </hi>. Quomodo judicabit? Non enim ut judex terrenus
quaesiturus est testes ut te convincat, aut veritatem
per tormenta requisiturus ut confessum puniat; cum
judex sedeat ipsa justitia, et testis sibi sit ipsa mala
conscientia. Ille judex, dilectissimi, nec gratia praevenitur,
nec misericordia jam flectitur; nec pecunia
corrumpitur, nec satisfactione mitigatur. Hic, hic,
dum tempus est, quidquid potest anima agat pro se,
ubi locus est misericordiae: nam ibi quid pro se agat
non habebit, quia justitiae solius locus erit. Hic agat
anima poenitentiam, ut ille possit mutare sententiam:
hic det panem, ut accipiat postmodum salutem; hic
faciat misericordiam, ut ibi inveniat indulgentiam.
</p>
        </div3>
      </div2>

<div2>
        <head>CAPUT IX.</head>
<div3>
          <head>9.</head>
          <p>
 <hi>Tres personas esse unum Deum.</hi> 
Credimus et in Spiritum sanctum. Spiritum sanctum
Deum dicimus, nec tamen dicimus Patrem et Filium
et Spiritum sanctum tres deos, sed unum; quia una
est aeternitas, una majestas, una potestas. Pater non
est Filius, sed Pater est Filii; Filius non est Pater,
sed Filius est Patris; Spiritus sanctus nec Pater est,
nec Filius, sed Spiritus est Patris et Filii: tres personae,
sed unus Deus. Quomodo, inquis, tres nominas,
et unum dicis? Ostende hoc aut ratione, aut aliqua
similitudine, per quam intelligi possit quidnam
illud sit. Quae ratio, aut quae similitudo illi rei invisibili
comparari potest? Det tamen veniam ejus majestas,
quia aliquam similitudinem quae occurrit ex
ejus creatura ponit nostra infirmitas, per quam intelligere
possit vestra Charitas. Nisi enim ille permitteret,
quis nostrum de ejus divinitate loqui auderet?
Non vacat quod omnis creatura subjecta sit Creatori:
<pb n="0659"/>
in nulla tamen alia specie voluit apparere Deus noster
quam in igne. Nam et sancto Moysi in rubo in
flamma apparuit <note>(Exod. III, 2)</note>, et filiis Israel ducatum
in columna ignis praebuit <note>(Id. XIII, 21)</note>, et super
discipulos congregatos donum Spiritus sancti in linguis
igneis effudit <note>(Act. II, 3)</note>. Habet enim hoc
elementum magnum sacramentum, per quod exerceat
quaerentis ingenium. Ecce in igne quaedam tria
conspicimus; ignem, splendorem et calorem: et cum
sint tria, unum lumen est. Simul exsurgunt, simulque
consistunt: nec ignis praecedit splendorem, nec
splendor calorem. Et haec non confuse unum sunt,
nec disjuncte tria; sed cum unum sint, tria sunt. Simul
operantur, et cum inseparabiliter operantur,
aliud igni tribuitur, aliud splendori, aliud calori.
Nam cum ad ignem refers ustionem, ibi operatur
et splendor et calor: et cum ad splendorem
refers illuminationem, simul operatur et ignis et calor:
et cum ad calorem refers calefactionem, simul
operatur ignis et calor et splendor. Ita cum dicitur
quod Deus fecerit mundum, intelligitur Pater cum
Filio, et per Filium, et cum Spiritu sancto. Et cum
dicimus Filium pro nobis passum, intelligimus passionem
Filii operatum fuisse et Patrem et Filium et
Spiritum sanctum. Et cum remissio peccatorum tribuitur
Spiritui sancto, intelligimus totam Trinitatem
etiam hoc donum inseparabiliter operari. Haec propter
haereticos Arianos vel alios qui aliter de Deo
sentiunt quam dignum est, dicta sunt vestrae Charitati.
Caeterum illud quod est ineffabile et incomprehensibile,
nec verbis angelicis explicari potest,
quanto magis humanis?
</p>
        </div3>
      </div2>

<div2>
        <head>CAPUT X.</head>
<div3>
          <head>10.</head>
          <p>
 <hi>Baptisma peccata omnia delet.</hi> 
Remissionem peccatorum. Omnia prorsus delicta delet
sanctum Baptisma, et originalia et propria: dicta,
facta, cogitata, cognita, incognita, omnia dimittuntur.
Innovat hominem, qui fecit hominem; donat delicta,
qui non quaerit merita: praevenit gratia etiam
ipsam infantiam, ut sint liberi per Christum liberati,
qui in Adam a diabolo tenebantur ante captivi.
</p>
        </div3>
      </div2>

<div2>
        <head>CAPUT XI.</head>
<div3>
          <head>11.</head>
          <p>
 <hi>Resurrectionis fides similitudine
seminis suadetur.</hi> Carnis resurrectionem. Omnis spes
fidei nostrae haec est, quoniam resuscitabimur. <hi>Omnes
quidem resurgemus,</hi> ait Apostolus, <hi>sed non omnes
immutabimur <note>(I Cor. XV, 51)</note>
          </hi>. Resurgent boni, resurgent
mali: sed boni, ut sempiterna beatitudine fruantur;
mali, ut perpetuo igne puniantur. Ibi discernetur
fidelis ab infideli, ut accipiat fides praemium
et perfidia supplicii obtineat locum. Nec sibi frustra
blandiantur increduli, qui audiunt in Psalmo, <hi>Non resurgunt
impii in judicio <note>(Psal. I, 5)</note>
          </hi>. <hi>In judicio</hi> dictum
est, id est, non ut judicentur resurgent, quia per infidelitatem
olim damnati sunt, secundum illam sententiam
dominicam, <hi>Qui non credit, jam judicatus est <note>(Joan. III, 18)</note>
          </hi>.
Apostolus autem ut tolleret de cordibus
infidelium omnem dubitationem, seminantis proposuit
similitudinem, et ait: <hi>Stulte, tu quod seminas
non vivificatur, nisi moriatur <note>(I Cor. XV, 36)</note>
          </hi>. Quid
autem fiat in semine, puto neminem vestrum ignorare,
<pb n="0660"/>
quemadmodum grana triturata, purgata, recondita,
proferantur, projiciantur, obruantur. Nisi enim
esset messis fertilitas nota, ista crederetur insania.
Attamen cum obruuntur et ab oculis dimittuntur sub
terra, mortua jacent. Jam si curiositas exigat ea videre
antequam pluvia descendat; videt putrefactum
atque corruptum quod demiserat integrum. At si spes
messis desit, dolor cor urit; perdidisse se credit quod
reconditum habuit. Cum autem pluvia advenerit,
quomodo delectat respicere herbam virentem, calamum
surgentem, ad nodos pervenientem, culmum
producentem, spicas proferentem? Delectatne videre
quod mortuum jacebat, sic revixisse? Sed non
sibi assignet terra fertilitatem, quoniam <hi>Dominus dat
suavitatem <note>(Psal. LXXXIV, 13)</note>
          </hi>. Si enim pluvia desuper
non descendat, etiam terra bona non spicas, sed
profert spinas quae igni tradantur, non quae horreo
recondantur. Similiter et terra nostra, hoc est caro
nostra, sive hic, sive ibi, non sibi assignet merita: sed
agnoscat etiam illic accepturam se gratiam pro gratia.
</p>
        </div3>
      </div2>

<div2>
        <head>CAPUT XII.</head>
<div3>
          <head>12.</head>
          <p>
 <hi>Vitae aeternae felicitas verbis
explicari non potest. Ecclesiae Dei inhaerendum.</hi> In vita
aeterna. Bonum omne illud, quod resuscitabimur,
quod a peccatis liberabimur, sempiternum erit, et
ideo bonum sempiternum erit, quia in aeterna vita
manebit. Quod sit autem illud bonum quod promittit
Deus sanctis suis, quis explicet verbis suis? Facilius
tamen possumus dicere in illa vita aeterna quid ibi non
sit, quam quid ibi sit. Non est ibi mors, non est ibi
luctus, non est ibi lassitudo, non est infirmitas, non
est fames; nulla sitis, nullus aestus, nulla corruptio,
nulla indigentia, nulla moestitia, nulla tristitia.
Ecce diximus quid ibi non sit: quid autem ibi sit vultis
nosse? Hoc est, <hi>Nec oculus vidit, nec auris audivit,
nec in cor hominis ascendit, quae praeparavit Deus
diligentibus se <note>(I Cor. II, 9)</note>
          </hi>. Si in cor hominis non
ascendit, cor hominis illuc ascendat. Mundetur cor ab
omni immunditia, ut possit portare Deum, qui est
vera sempiternaque justitia. Manet enim Deus in
corde credentis, et se diligentis: et manet homo in
Deo, id est, in aeterna vita, quod est praemium Deum
amantis.</p>
        </div3>
<div3>
          <head>13.</head>
          <p>
 Nec amare, nec diligere quis potest, qui in Ecclesia
ejus non est; quoniam omnis qui praeter illam
est, nec cum Deo est, qui vita aeterna est. Ideo sacramenti
hujus conclusio per Ecclesiam terminatur,
quia ipsa est mater fecunda, integra et casta, ubique
diffusa, quae filios Deo spiritualiter parit, quae parvulos
lacte verborum ejus spiritualiter nutrit, quae
pueros sapientiam docet, quae adolescentes a luxuria
atque impudicitia sua sancta castitate custodit, quae
juvenes robore virtutis contra diabolum armat, quae
senes prudentiam docet, quae seniores aetate provectos
venerabiles facit. Per hanc juvenes et virgines, seniores
cum junioribus, aetas omnis et uterque sexus
laudant nomen Domini <note>(Psal. CXLVIII, 12)</note>. Haec errantes
filios revocat, mortuos graviter dolet, secum
perseverantes indeficienter pascit. Hanc, dilectissimi,
amemus omnes: tali matri sic amanti, sic prospicienti,
sic consulenti inseparabiliter inhaereamus; ut
simul cum illa et per illam Deo Patri perpetuo conjungi
mereamur.

</p>
        </div3>
      </div2>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Principia dialecticae</title>
              <author>Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 32</title>
           <idno>AugHip.PriDia</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head>CAPUT PRIMUM.-- <hi>De simplicibus verbis.</hi> </head>
<p>Dialectica est bene disputandi scientia. Disputamus
autem verbis. Verba igitur aut simplicia sunt, aut
conjuncta. Simplicia sunt, quae unum quiddam significant:
ut cum dicimus homo, equus, disputat, currit.
Nec mireris quod, disputat, quamvis ex duobus compositum
sit, tamen inter simplicia numeratum est.
Nam res definitione illustratur. Dictum est autem id
esse simplex, quod unum quiddam significet. Itaque
hoc includimus hac definitione, quod non includimus
eum dicimus, loquor. Quamvis enim unum verbum
sit, non habet tamen simplicem significationem, siquidem
significat etiam personam quae loquitur. Ideo
jam obnoxium est veritati aut falsitati; nam et negari
et affirmari potest. Omnis itaque prima et secunda
persona verbi quamvis singillatim enuntietur, tamen
inter conjuncta verba numerabitur, quae simplicem
non habent significationem. Siquidem quisquis dicat,
ambulo; et ambulationem facit intelligi, et seipsum
qui ambulat. Et quisquis dicit, ambulas; similiter et
rem quae fit, et eum qui facit, significat. At vero qui
dicit, ambulat; nihil aliud quam ipsam significat ambulationem.
Quamobrem tertia persona verbi semper
inter simplicia numerabitur; et nondum aut affirmari
aut negari potest, nisi talia verba sint, quibus necessario
cohaeret personae significatio consuetudine loquendi,
ut cum dicimus, pluit aut ningit, etiamsi non
addatur quis pluat aut ningat, tamen quia intelligitur,
non potest inter simplicia numerari.</p>
</div2>

<div2>
        <head>CAPUT II.-- <hi>Verba conjuncta.</hi> </head>
<p>Conjuncta verba sunt, quae sibi connexa res plures
significant, ut cum dicimus, homo ambulat, aut homo
festinans in montem ambulat, et si quid tale. Sed
conjunctorum verborum alia sunt, quae sententiam
comprehendunt, ut ea quae dicta sunt; alia quae non
comprehendunt, sed exspectant aliquid; ut eadem ipsa
quae diximus, si subtrahas verbum quod positum est,
ambulat, quamvis enim verba conjuncta sint, homo
festinans in montem; tamen adhuc pendet oratio. Separatis
igitur his verbis quae non implent sententiam,
restant ea verba conjuncta quae sententiam comprehendunt:
horum item duae species sunt. Aut enim sic
sententia comprehenditur, ut vero aut falso teneatur
obnoxia, ut est, omnis homo ambulat; aut, omnis
homo non ambulat; et si quid hujusmodi. Aut sic impletur
sententia, ut licet perficiat propositum animi,
affirmari tamen negarive non possit: ut cum imperamus,
cum optamus, cum exsecramur, et his similia.
Nam si quis dicat, perge ad villam, vel utinam pergat
ad villam, aut, dii illum perdant; non potest argui
quod mentiatur, aut credi quod verum dicat. Nihil
enim affirmavit vel negavit: ergo nec tales sententiae
in quaestionem veniunt, aut disputatorem requirunt.</p>
</div2>

<div2>
        <head>CAPUT III.-- <hi>Quae simplices sententiae, quae conjunctae.</hi> </head>
<p>Sed illae quae requiruntur, aut simplices sunt, aut
conjunctae. Simplices sunt, quae sine ulla copulatione
sententiae alterius enuntiantur: ut est illud quod dicimus,
omnis homo ambulat. Conjunctae sunt de quarum
copulatione judicatur: ut est, si ambulat, movetur.
Sed cum de conjunctione sententiarum judicium fit,
tamdiu est donec perveniatur ad summam. Summa
autem est quae conficitur ex concessis. Quod dico tale
est, Qui dicit, Si ambulat, movetur, probare vult aliquid,
ut hoc concesso, verum esse restet illi dicere,
quod ambulet: et summa consequatur, quae jam negari
non potest, id est quod movetur: quae item non
potest concedi, id est quod non ambulet. Rursus si
<pb n="1410"/>
hoc modo velit dicere, homo iste ambulat, simplex
sententia est: quam si concessero, et aliam quae aliquid
exspectat ad completionem sententiae adjunxerit:
quisquis autem ambulat, movetur. Et hanc etiam si
concessero, ex hac junctione sententiarum quamvis
singillatim enuntiatarum et concessarum, illa summa
sequitur, quae jam necessario concedatur, id est, igitur
homo iste movetur.</p>
</div2>

<div2>
        <head>CAPUT IV.-- <hi>Conjunctas sententias subdividit.</hi> </head>
<p>His igitur breviter constitutis, singulas partes consideremus.
Nam sunt primae duae, una de iis quae
simpliciter dicuntur, ubi est quasi materia dialecticae;
altera de iis quae conjuncta dicuntur, ubi jam quasi
opus apparet. Quae de simplicibus, vocatur de loquendo.
Illa vero quae de conjunctis est, in tres partes dividitur.
Separata enim conjunctione verborum quae
non implet sententiam, illa quae sic implet sententiam,
ut nondum faciat quaestionem vel disputatorem requirat,
vocatur de eloquendo. Illa vero quae sic implet
sensum, ut de sententiis simplicibus judicetur, vocatur
de proloquendo. Illa quae sic comprehendit sententiam,
ut de ipsa etiam copulatione judicetur, donec
perveniatur ad summam, vocatur de proloquiorum
summa. Has ergo singulas partes diligentius explicemus.</p>
</div2>

<div2>
        <head>CAPUT V.-- <hi>Quomodo de rebus, verbis, dicibilibus, dictionibus, tractetur in logica. Differunt dicibile, et dictio.</hi> </head>
<p>Verbum est uniuscujusque rei signum, quod ab audiente
possit intelligi, a loquente prolatum. Res est
quidquid intelligitur vel sentitur vel latet. [Sciuntur
enim corporalia, intelliguntur spiritualia; latet vero
ipse Deus, et informis materia. Deus est quod neque
corpus est, neque animal est, neque sensus est, neque
intellectus est, neque aliquid quod excogitari potest.
Informis materia est mutabilitas mutabilium rerum,
capax omnium formarum.] Signum est et quod seipsum
sensui, et praeter se aliquid animo ostendit.
Loqui est articulata voce signum dare. Articulata autem
dico quod comprehendi litteris potest. Haec autem
omnia quae definita sunt, utrum recte definita sint, et
utrum hactenus verba definitionis aliis definitionibus
prosequenda fuerint, ille indicabit locus in quo definiendi
disciplina tractatur. Nunc quod instat, accipe
intentus. Omne verbum sonat. Cum enim est in
scripto, non verbum, sed verbi signum est. Quippe
inspectis a legente litteris, occurrit animo, quod voce
prorumpat. Quid enim aliud litterae scriptae, quam
seipsas oculis, et praeter se animo voces ostendunt?
Quia et paulo ante diximus, signum esse quod seipsum
sensui, et praeter se animo aliquid ostendit: quae legimus
igitur, non verba sunt, sed signa verborum.
Sed ut ipsa littera, cum sit pars minima vocis articulatae,
abutimur tamen hoc vocabulo ut appellemus
litteram, etiam cum scriptam videmus; quamvis
omnino tacita sit, neque ulla pars vocis, sed signum
partis vocis appareat: ita etiam verbum appellatur
cum scriptum est, quamvis verbi signum significantis
vocis non eluceat. Ergo, ut coeperam dicere, omne
verbum sonat. Sed quod sonat, nihil ad dialecticam.
De sono enim verbi agitur, cum quaeritur, vel animadvertitur,
quanta vocalium vel dispositione leniatur,
vel concursione dehiscat; item consonantium vel interpositione
nodetur, vel congestione asperetur; et
quot vel qualibus syllabis constet, ubi poeticus rhythmus
accentusque a grammaticis solo aurium tractatur
negotio. Et tamen cum de his disputatur, praeter dialecticam
non est: haec enim scientia disputandi est.
Sed tunc verba sunt signa rerum, quando de ipsis
<pb n="1411"/>
obtinent vim; verborum autem, illa de quibus hic
disputatur. Nam cum de verbis loqui nisi verbis nequeamus,
et cum loquimur non nisi de aliquibus rebus
loquamur, occurrit animo ita esse verba signa rerum,
ut res esse non desinant. Cum ergo verbum ab ore
procedit, si propter se procedit, id est ut de ipso verbo
aliquid quaeratur aut disputetur, res est utique disputationi
quaestionique subjecta. Sed ipsa res verbum
vocatur. Quidquid autem ex verbo non auris, sed
animus sentit, et ipso animo tenetur inclusum, dicibile
vocatur: cum vero verbum procedit, non propter
se, sed propter aliud aliquod significandum, dictio
vocatur. Res autem ipsa, quae jam verbum non est,
neque verbi in mente conceptio, sive habeat verbum,
quo jam significari possit, sive non habeat, nihil aliud
quam res vocatur proprio jam nomine. Haec ergo quatuor
distincte teneantur, verbum, dicibile, dictio, res.
Quod dixi verbum, et verbum est, et verbum significat.
Quod dixi dicibile, verbum est; nec tamen verbum,
sed quod in verbo intelligitur et in animo continetur,
significat. Quod dixi dictionem, verbum est,
sed tale quo jam illa duo simul, id est ipsum verbum,
et quod fit in animo per verbum, significantur. Quod
dixi rem, verbum est, quod praeter illa tria, quae dicta
sunt, quidquid restat, significat. Sed exemplis haec
illustranda esse perspicio. Fac igitur a quodam grammatico
puerum interrogatum hoc modo: Arma, quae
pars orationis est? Quod dictum est, Arma, propter
se dictum est, id est verbum propter ipsum verbum:
caetera vero quod ait, quae pars orationis est, non
propter se, sed propter verbum, quod arma dictum
est, vel animo sensa, vel voce prolata sunt. Sed cum
animo sensa sunt, ante vocem dicibilia sunt; cum
autem propter id quod dixi, proruperunt in vocem,
dictiones factae sunt. Ipsum vero arma, quod hic verbum
est, cum a Virgilio pronuntiatum est, dictio fuit:
non enim propter se prolatum est, sed ut eo significarentur
vel bella quae gessit Aeneas, vel scutum, vel
caetera arma, quae Vulcanus Aeneae fabricatus est. Ipsa
vero bella vel arma, quae gesta sunt aut ingesta ab
Aenea; ipsa, inquam, quae cum gererentur atque essent,
videbantur, quaeque si nunc adessent, vel digito
monstrare possemus, aut tangere, quae etiamsi non
cogitarentur, non eo tamen fit ut non fuerint: ipsa
ergo per se nec verba sunt, nec dicibilia, nec dictiones;
sed sunt res, quae jam proprio nomine res vocantur.
Tractandum est igitur nobis in hac parte dialecticae
de verbis, de dictionibus, de dicibilibus, de
rebus: in quibus omnibus cum partim verba significentur,
partim non verba (nihil est enim de quo non
verbis disputare necesse sit); itaque de his primo
disputatur, per quae de caeteris disputare conceditur.
Igitur verbum quodlibet, excepto sono, de quo bene
disputatur, ad facultatem dialecticae pertinet, non ad
dialecticam disciplinam. Ut defensiones Ciceronis sunt
quidem rhetoricae facultatis, sed non his docetur ipsa
rhetorica.</p>
</div2>

<div2>
        <head>CAPUT VI.-- <hi>De origine verbi. Verbum unde dictum. Stoicorum de origine verbi opinio.</hi> </head>
<p>Ergo omne verbum propter id quod sonat, quatuor
quaedam necessaria vocat in quaestionem, originem
suam, vim, declinationem, ordinationem. De origine
verbi quaeritur, cum quaeritur unde ita dicatur: res
mea sententia nimis curiosa, et non nimis necessaria.
Neque hoc mihi placuit dicere, quod sic Ciceroni quoque
idem videtur; quamvis quis egeat auctoritate in
re tam perspicua? Quod si omnino multum juvaret
explicare originem verbi, ineptum esset aggredi, quod
persequi profecto infinitum est. Quis enim reperire
possit, quod quid dictum fuerit, unde ita dictum sit?
Huc accedit, quod ut somniorum interpretatio, ita
verborum origo pro cujusque ingenio praedicatur.
Ecce enim verba ipsa quispiam ex eo putat dicta, quod
aurem quasi verberent: Imo, inquit alius, quod aerem.
Sed nostra non magna lis est. Nam uterque a verberando
hujus vocabuli originem trahit. Sed e transverso
tertius, vide, quam rixam inferat. Quod enim verum,
<pb n="1412"/>
ait, nos loqui oporteat, odiosumque sit, natura ipsa
judicante, mendacium; verbum a vero cognominatum
est. Nec ingenium quartum defuit. Nam sunt qui verbum
a vero quidam dictum putent, sed prima syllaba
satis animadversa, secundam negligi non oportere.
Verbum enim cum dicimus, inquiunt, prima ejus syllaba
verum significat, secunda sonum. Hoc autem volunt
esse bombum. Unde Ennius sonum pedum,
bombum pedum dixit: et <foreign xml:lang="greek">βοάσαι</foreign> Graeci clamare; et
Virgilius,  « Reboant silvae »  <note>(Georg. lib. 3, v. 223)</note>.
Ergo verbum dictum est quasi a vero boando, hoc est
verum sonando. Quod si ita est, praescribit quidem
hoc nomen, ne cum verbum faciamus, mentiamur:
sed vereor ne ipsi qui dicunt ista, mentiantur. Ergo
ad te jam pertinet judicare, utrum verbum a verberando,
an a vero solo, an a vero boando dictum putemus:
an potius unde sit dictum non curemus; cum,
quod significet, intelligamus. Breviter tamen hunc
locum notatum esse de origine verborum, volo paulisper
accipias, ne ullam partem suscepti operis praetermisisse
videamur. Stoici autumant, quos Cicero in
hac re irridet, nullum esse verbum, cujus non certa
ratio explicari possit. Et quia hoc modo, suggerere facile
fuit, si diceres hoc infinitum esse; quibus verbis
alterius verbi originem interpretaveris; eorum rursus
a te originem quaerendam esse donec perveniatur eo
ut res cum sono verbi aliqua similitudine concinat, ut,
cum dicimus, aeris tinnitum, equorum hinnitum,
ovium balatum, tubarum clangorem, stridorem catenarum.
Perspicis enim haec verba ita sonare, ut res
quae his verbis significantur. Sed quia sunt res, quae
non sonant; in his similitudinem tactus valere, ut si
leniter vel aspere sensum tangunt, lenitas vel asperitas
litterarum ut tangit auditum, sic eis nomina pepererit.
Et ipsum lene cum dicimus, leniter sonat. Quis
item asperitatem non et ipso nomine asperam judicet?
Lene est auribus, cum dicimus voluptas: asperum
est, cum dicimus, crux. Ita res ipsae afficiunt, sicut
verba sentiuntur. Mel, quam suaviter res ipsa gustum,
tam suaviter nomen tangit auditum. Acre, in utroque
asperum est: lana et vepres, ut audiuntur verba, sic
illa tanguntur. Haec quasi cunabula verborum esse
crediderunt, ut sensus rerum cum sonorum sensu
concordarent. Hinc ad ipsarum inter se rerum similitudinem
processisse licentiam nominandi: ut cum,
verbi causa, crux propterea dicta sit, quod ipsius
verbi asperitas cum doloris, quem crux efficit, asperitate
concordat: crura tamen non propter asperitatem
doloris, sed quod longitudine atque duritia inter
membra caetera sint ligno crucis similiora, sic appellata
sint. Inde ad abusionem ventum est, ut usurpetur
non tam rei similis, sed quasi vicinae. Quid enim simile
inter significationem parvi et minuti, cum possit
parvum esse, quod non modo nihil minutum sit, sed
etiam aliquid creverit? Dicimus tamen propter quamdam
vicinitatem, minutum pro parvo. Sed haec abusio
vocabuli in potestate loquentis est: habet enim parvum,
ut minutum non dicatur. Illud magis pertinet
ad id quod volumus ostendere, quod cum piscina dicitur
in balneis, in qua piscium nihil sit, nihilque piscibus
simile habeat, videtur tamen a piscibus dicta
propter aquam, ubi piscibus vita est. Ita vocabulum
non translatum similitudine, sed quadam vicinitate
usurpatum est. Quod si quis dicat homines piscibus
similes natando fieri, et inde piscinae nomen esse
natum; stultum est hoc refutare, cum ab re neutrum
abhorreat, et utrumque lateat. Illud tamen bene accidit,
quod uno exemplo dilucidare jam possumus,
quid distet origo verbi, quae de vicinitate arripitur, ab
ea quae similitudine ducitur. Hinc facta est progressio
usque ad contrarium. Nam lucus dictus putatur, quod
minime luceat; et bellum, quod res bella non sit; et
foederis nomen, quod res foeda non sit: quod si a foeditate
porci dictum est, ut nonnnulli volunt, redit
ergo ad illam vicinitatem, cum id quod fit, ab eo per
quod fit nominatur. Nam et ista omnino vicinitas late
patet, et per multas partes secatur. Aut per efficientiam,
<pb n="1413"/>
ut hoc ipsum a foeditate porci, per quem foedus
efficitur; aut per effectum, ut puteus, quod ejus effectus
potatio est, creditur dictus; aut per id quod continet,
ut urbem, ab orbe appellatam volunt, quod
auspicato loco circumduci aratro solet: cujus rei et
Virgilius meminit, ubi Aeneas urbem designat aratro <note>(Aeneid. lib. 5, v. 755)</note>:
aut per id quod continetur, ut
si quis horreum mutata d littera affirmet ab hordeo
nominatum; aut per abusionem, ut cum hordeum
dicimus, et ibi triticum conditur; vel a parte totum,
ut mucronis nomine, quae summa pars est gladii, totum
gladium vocant; vel a toto pars, ut capillus quasi
capitis pilus. Quid ultra provehar? Quidquid aliud
annumerari potest, aut similitudine rerum et sonorum,
aut similitudine rerum ipsarum, aut vicinitate,
aut contrario, contineri videbis originem verbi, quam
prosequi non quidem ultra soni similitudinem possumus;
sed hoc non semper utique possumus. Innumerabilia
enim sunt verba, quorum ratio reddi non possit:
aut non est, ut ego arbitror; aut latet, ut Stoici
contendunt. Vide tamen paululum, quomodo perveniri
putant ad illa verborum cunabula, vel ad stirpem
potius atque adeo sementum, ultra quod quaeri originem
vetant, nec si quis velit, potest quidquam invenire.
Nemo ambigit syllabas, in quibus V littera locum
obtinet consonantis, ut sunt in his verbis, venter, vafer,
velum, vinum, vomis, vulnus, crassum et quasi
validum sonum edere. Quod approbat etiam loquendi
consuetudo, cum quibusdam verbis eas subtrahimus,
ne onerent aurem. Nam inde est quod amasti libentius
dicimus quam amavisti, et abiit; non abivit; et in
hunc modum innumerabilia. Ergo cum dicimus, vim,
sonus verbi, ut dictum est, quasi validus congruit rei,
quae significatur. Jam ex illa vicinitate per id quod
efficiunt, hoc est quia violenta sunt, dicta vincula
possunt videri, et vimen quo aliquid vinciatur. Inde
vites, quod adminiculis quibus vinciantur nexibus
pendent. Hinc etiam propter similitudinem, incurvum
senem vietum Terentius appellavit. Hinc terra, quae
pedibus itinerantium flexuosa et trita est, via dicitur.
Si autem via, quae vi pedum trita est, creditur dicta,
redit origo ad illam vicinitatem. Sed faciamus a similitudine
vitis vel viminis, hoc est a flexu esse dictam:
quaerit ergo me quispiam, quare via dicta est: respondeo,
a flexu, quia flexum velut incurvum vietum
veteres dixerunt: unde vietos quod cantho ambiantur,
rotarum ligna vocant. Persequitur quaerere, unde
vietum flexum dicatur: et hic respondeo, a similitudine
vitis. Instat atque exigit unde istud sit vitis nomen:
dico quia vincit ea quae comprehenderit. Scrutatur
ipsum vincire, unde dictum sit: dicemus, a vi.
Vis quare sic appellatur, requiret: redditur ratio,
quia robusto et valido sono verbum rei, quae significatur,
congruit. Ultra quod requirat non habet. Quot
modis autem origo verborum corruptione vocum varietur,
ineptum est prosequi: nam et longum, et minus
quam illa quae dicta sunt, necessarium est.</p>
</div2>

<div2>
        <head>CAPUT VII.-- <hi>De vi verbi.</hi> </head>
<p>Nunc vim verborum, quantum res patitur, breviter
consideremus. Vis verbi est, qua cognoscitur quantum
valeat: valet autem tantum, quantum audientem
movere potest. Porro movet audientem, aut secundum
se, aut secundum id quod significat, aut ex utroque
communiter. Sed cum secundum se movet, aut ad solum
sensum pertinet, aut ad artem, aut ad utrumque.
Sensus autem aut natura movetur, aut consuetudine.
Natura movetur in eo, quod offenditur si quis nominet
Artaxerxem regem, vel mulcetur cum audit Euryalum.
Quis enim etiamsi nihil utique de his hominibus
audierit, quorum ista sunt nomina, non tamen
in illo asperitatem maximam, et in hoc judicet esse
lenitatem? Consuetudine movetur sensus, cum offenditur
cum audit quiddam: nam hic ad suavitatem soni
vel insuavitatem nihil interest; sed tamen valent aurium
penetralia movere, utrum per se transeuntes sonos
quasi hospites notos, an ignotos recipiant. Arte
autem movetur auditor, cum enuntiato sibi verbo, attendit
<pb n="1414"/>
quae sit pars orationis, vel si quid aliud in his
disciplinis, quae de verbis traduntur, accepit. At vero
ex utroque, id est et sensu et arte de verbo judicatur,
cum id, quod aures metiuntur, ratio notat, et nomen
ita ponitur; ut dicitur, optimus: mox ut aurem longa
una syllaba et duae breves hujus nominis percusserint,
animus ex arte statim pedem dactylum agnoscit. Sensum
vero non secundum se, sed secundum id quod significat
verbum movet, quando per verbum accepto
signo, animus nihil aliud quam ipsam rem intuetur,
cujus illud signum est quod accepit: ut cum, Augustino
nominato, nihil aliud quam ego ipse cogitor ab
ipso, cui notus sum: aut quilibet hominum menti
occurrit, si forte hoc nomen, vel qui me ignorat audierit,
vel qui alium novit, qui Augustinus vocetur.
Cum autem simul et secundum se verbum movet audientem,
et secundum id quod significat; tunc et ipsa
enuntiato, et id quod ab eo enuntiatur, simul advertitur.
Unde enim fit quod non offenditur aurium
castitas, cum audit, Manu, ventre, pene, bona patria
laceraverat; offenderetur autem si obscoena pars
corporis sordido ac vulgari nomine appellaretur? in
hoc autem sensum animumque utriusque deformitas
offenderet, nisi illa turpitudo rei quae significata est,
decore verbi significantis operiretur, cum res eadem
sit, cujus utrumque vocabulum est: veluti non alia
meretrix, sed aliter tamen videtur eo cultu, quo ante
judicem stare assolet, aliter eo quo in luxuriosi cubiculo
jaceret. Cum igitur tantam vim tamque multiplicem
appareat esse verborum, quam breviter pro
tempore summatimque attigimus; duplex hic ex consideratione
sensus nascitur: partim propter explicandam
veritatem, partim propter servandum decorem,
quorum primum ad dialecticum, secundum ad oratorem
maxime pertinet. Quamvis enim nec disputationem
deceat ineptam, nec eloquentiam oporteat esse
mendacem; tamen et in illa saepe atque adeo pene
semper audiendi delicias discendi cupido contemnit,
et in hac imperitior multitudo quod ornate dicitur,
etiam vere dici arbitratur. Ergo cum appareat quid
sit uniuscujusque proprium, manifestum est et disputatorem,
si qua ei delectandi cura est, rhetorico colore
aspergendum; et oratorem, si veritatem persuadere
vult, dialecticis quasi nervis atque ossibus esse roborandum,
quae ipsa natura corporibus nostris, nec firmitati
virium subtrahere potuit, nec oculorum offensioni
patere permisit. Itaque nunc propter veritatem
dijudicandam, quod dialectica profitetur, ex hac verborum
vi, cujus quaedam semina sparsimus, quae impedimenta
nascantur videamus.</p>
</div2>

<div2>
        <head>CAPUT VIII.-- <hi>Obscurum et ambiguum. Differentiae obscuri et ambigui. Tria genera obscurorum.</hi> </head>
<p>Impedit auditorem ad veritatem videndam in verbis,
aut obscuritas aut ambiguitas. Inter obscurum et ambiguum
hoc interest, quod in ambiguo plura se ostendunt,
quorum quid potius accipiendum sit ignoratur;
in obscuro autem nihil, aut parum quod attendatur,
apparet. Sed ubi parum est quod apparet, obscurum
est ambiguo simile: veluti si quis ingrediens iter, excipiatur
aliquo bivio, vel trivio, vel etiam, ut ita dicam,
multivio loco, sed densitate nebulae nihil viarum
quod est, eluceat: ergo a pergendo prius obscuritate
tenetur. At ubi aliquantum rarescere nebulae coeperint,
videtur aliquid, quod utrum via sit, an terrae
proprius et nitidior color incertum est: hoc est obscurum
ambiguo simile. Dilucescente coelo quantum
oculis satis sit, jam omnium viarum deductio clara
est; sed qua sit pergendum, non obscuritate, sed ambiguitate
dubitatur. Item sunt obscurorum genera tria:
unum est quod sensui patet, animo clausum est; tanquam
si quis malum punicum pictum videat, qui neque
<pb n="1415"/>
viderit aliquando, nec omnino quale esset audierit;
non oculorum est, sed animi, quod cujusce rei pictura
sit, nescit. Alterum genus est, ubi res animo pateret,
nisi sensui clauderetur, sicut est homo pictus in
tenebris: nam ubi oculis apparuerit, nihil animus hominem
pictum dubitabit. Tertium genus est, in quo
etiam sensui absconditur, quod tamen si ludaretur,
nihilo magis animo emineret: quod genus est omnium
obscurissimum, ut si imperitus malum illud punicum pictum
etiam in tenebris cogeretur agnoscere. Refer nunc
animum ad verba, quorum istae sunt similitudines constitutae.
Pone quempiam grammaticum, convocatis discipulis,
factoque silentio suppressa voce dixisse, Temetum:
quod ab eo dictum, qui prope assidebant,
satis audierunt; qui remotius, parum; qui autem remotissime
nulla omnino voce perstricti sunt. Horum
autem partim sciebant, illi scilicet qui nescio quo casu
remotiores erant, quid esset temetum; reliquos prorsus
latebat: omnes obscuritate impediebantur. Et hic
jam perspicis omnia illa genera obscuritatum. Nam
qui auditu nihil dubitabant, primum illud genus patiebantur,
cui simile est, malum punicum ignorantibus,
sed in luce pictum. Qui noverant verbum, sed
auribus aut parum aut omnino non acceperant vocem;
secundo illo genere laborabant, cui similis est hominis
imago, sed non in conspicuo, sed omnino tenebroso
loco. Qui autem non solum vocis, sed et significationis
verbi expertes erant; tertii generis, quod omnino
deterrimum est, caecitate involvebantur. Quod autem
dictum est, quoddam obscurum ambiguo simile, in
his perspici potest, quibus verbum erat quidem notum,
sed vocem penitus nullam, aut non omnino certam
perceperant. Omnia igitur obscura loquendi genera
vitabit, qui et voce quantum satis est clara, nec
ore impedito, et verbis notissimis utetur. Vide nunc in
eodem grammatici exemplo, quam longe alias impediat
ambiguitas quam obscuritas verbi. Fac enim eos
qui aderant et satis sensu accepisse vocem magistri,
et illum verbum enuntiasse, quod esset omnibus notum;
ut puta, fac eum dixisse, Magnus, et deinde siluisse:
attende quid incerti, hoc audito nomine, patiantur.
Quid si dicturus est, Quae pars orationis est? Quid
si de metris quaesiturus, qui sit pes? Quid si historiam
interrogaturus, ut puta, magnus Pompeius quot bella
gesserit? Quid si commendandorum carminum gratia
dicturus est, Magnus et pene solus poeta Virgilius?
Quid si objurgaturus negligentiam discipulorum, in
haec deinde verba prorumpat, Magnus vos ob studium
disciplinae torpor invasit? Videsne remota nebula obscuritatis,
illud quod supra dictum est quasi eminuisse
multivium? Nam hoc unum quod dictum est, magnus,
et nomen est, et pes chorius est, et Pompeius est, et
Virgilius est, et negligentiae torpor. Et si qua alia vel
innumerabilia non commemorata sunt, quae tamen
per hanc enuntiationem verbi possunt intelligi.</p>
</div2>

<div2>
        <head>CAPUT IX.-- <hi>Ambiguitatum genera duo.</hi> </head>
<p>Itaque rectissime a dialecticis dictum est, ambiguum
esse omne verbum. Nec moveat quod apud Ciceronem
calumniatur Hortensius, hoc modo: <hi>Ambigua
se aiunt audire acute, explicare dilucide: item omne
verbum ambiguum esse dicunt, quomodo igitur ambigua
ambiguis explicabunt? nam hoc est in tenebras exstinctum
lumen inferre.</hi> Facile quidem atque callide dictum.
Sed hoc est quod apud eumdem Ciceronem
Scaevolae dicit Antonius: <hi>Denique ut sapientibus diserte,
stultis etiam vere videaris dicere.</hi> Quid enim aliud loco
illo facit Hortensius, nisi acumine ingenii et lepore
sermonis, quasi meraco et suavi poculo imperitis caliginem
offundit? Quod enim dictum est, omne verbum
ambiguum esse, de singulis verbis dictum est.
Explicantur ambigua disputando, et nemo utique verbis
singulis disputat. Nemo igitur ambigua verba verbis
ambiguis explicabit. Et tamen cum omne verbum
ambiguum sit, nemo verbum ambiguum nisi verbis, sed
etiam conjunctis, quae jam ambigua non sunt, explicabit.
Ut enim si diceretur. Omnis miles bipes est,
non ex eo sequeretur, ut cohors ex militibus bipedibus
<pb n="1416"/>
tota constaret. Ita cum dico ambiguum omne verbum,
non dico sententiam, non disputationem quamvis
verbis ista texantur. Omne igitur ambiguum verbum
non ambigua disputatione explicabitur. Nunc ambiguitatum
genera videamus. Quae prima duo sunt:
unum in iis etiam, quae dicuntur; alterum quod in iis
solis, quae scribuntur, dubitationem facit. Nam si quis
audierit, Acies, et si quis legerit, poterit incertum
habere, nisi per sententiam clarescat, utrum acies
militum, an ferri, an oculorum dicta vel scripta sit.
At vero si quis inveniat scriptum, verbi causa leporem,
nec appareat qua sententia positum sit, profecto dubitabit,
utrum penultima hujus verbi syllaba producenda
sit, ab eo quod est lepos; an ab eo quod est lepus
corripienda. Quam scilicet non pateretur ambagem,
si accusativum hujus nominis casum voce loquentis
acciperet. Quod si quis dicat, loquentem male pronuntiare
potuisse; jam non ambiguitate, sed obscuritate
impediretur auditor. Ex illo tamen genere quod
ambigno simile est, quia male latine pronuntiatum
verbum, non in diversas rationes trahit cogitantem,
sed ad id quod apparet impellit. Cum igitur ista duo
genera inter se plurimum distent, primum genus rursus
in duo dividitur: nam quidquid dicitur, et per
plura intelligi potest, eadem scilicet plura aut uno
vocabulo et una interpretatione; aut tantum uno tenentur
vocabulo, sed diversis expeditionibus explicantur.
Ea quae una definitio potest includere, univoca
nominantur: illis autem quae sub uno nomine
necesse est definire diverse, aequivoci nomen est.
Prius ergo consideremus univoca, ut quomodo genus
hoc jam patefactum est, illustretur exemplis. Hominem
cum dicimus, tam puerum dicimus quam juvenem,
quam senem, tam stultum quam sapientem, tam
magnum quam parvum, tam civem quam peregrinum,
tam urbanum quam agrestem, tam qui jam fuit quam
qui nunc est, tam sedentem quam stantem, tam divitem
quam pauperem, tam agentem aliquid quam cessantem,
tam gaudentem quam moerentem vel neutrum.
Sed in his omnibus dictionibus nihil est, quod non ut
hominis nomen accepit, ita etiam hominis definitione
claudatur: nam definitio hominis est, Animal rationale,
mortale: non ergo quisquam potest dicere animal
rationale mortale juvenem tantum, non etiam
senem et puerum, etc., aut sapientem esse tantum,
non etiam stultum; imo et ista et caetera, quae
numerata sunt, sicut hominis nomine, ita etiam definitione
continentur: nam sive puer, sive stultus, sive
pauper, sive etiam dormiens, si animal rationale mortale
non est; nec homo est. Est autem homo; illa igitur definitione
contineatur necesse est. Et de caeteris quidem
nihil ambigitur: de puero autem parvo aut stulto, sive
prorsus fatuo, aut de dormiente, vel ebrio, vel furente
dubitari potest, quomodo possunt esse animalia
rationalia, etiam si possit defendi, sed ad alia properantibus
longum est. Ad id quod agitur illud satis
est, non esse istam definitionem hominis rectam, nisi
et omnis homo eadem contineatur, et praeter hominem
nihil. Haec sunt igitur univoca, quae non solum
nomine uno, sed una etiam ejusdem nominis definitione
clauduntur: quamvis et inter se propriis nominibus
et definitionibus distingui possunt. Diversa
enim nomina, puer, adolescens, dives et pauper, liber
et servus, et si quod aliud differentiarum est, et
inter se ideo proprias definitiones habebunt: sed ut
illis unum commune nomen est homo, sic animal rationale
mortale definitio una communis est.</p>
</div2>

<div2>
        <head>CAPUT X.-- <hi>Ambiguitas ex aequivocis varia.</hi> </head>
<p>Nunc aequivoca videamus, in quibus ambiguitatum
perplexio prope infinita silvescit: conabor tamen eas
in genera certa distinguere. Utrum autem conatum
meum haec facultas sequatur, tu judicabis. Ambiguitatum
igitur, quae ab aequivocis veniunt, primo genera
tria sunt: unum ab arte, alterum ab usu, tertium
ab utroque. Arte nunc dico, propter nomina quae in
verborum disciplinis verbis imponuntur. Aliter enim
definitur apud grammaticos quid sit aequivocum, aliter
<pb n="1417"/>
apud dialecticos; et tamen hoc unum quod dico,
Tullius, et nomen est, et pes dactylus, et aequivocum.
Itaque si quis ex me efflagitet, ut definiam quid sit
Tullius, cujuslibet notionis explicatione respondeo.
Possum enim recte dicere, Tullius nomen est, quo
significatur homo summus quidam orator, qui Catilinae
conjurationem consul oppressit. Subtiliter attende
me nomen ipsum definisse: nam si mihi Tullius ipse,
qui si viveret, digito monstrari potuisset, definiendus
foret, non dicerem, Tullius est nomen, quo significatur
homo; sed dicerem, Tullius est homo, et ita caetera
adjungerem. Item respondere possem, Hoc nomen
Tullius est dactylus, his litteris constans: quod
enim eas litteras habeat, opus est innuere. Licet enim
illud dicere, Tullius est verbum, per quod aequivocantur
inter se omnia cum hoc ipso, quae supra dicta
sunt, et si quid aliud inveniri potest. Sed dico, Cum
ergo hoc nomen quod dixi, Tullius, secundum artium
vocabula tam varie mihi licuit definire; quid dubitamus
esse ambiguorum genus ex aequivocis venientium,
quod merito dici possit ex arte contingere? Diximus
enim aequivoca esse, quae non ut uno nomine, ita
etiam una definitione possunt teneri. Unde nunc alterum
genus est, quod ex loquendi usu venire memoravimus.
Usum nunc appello illud verbum, propter
quod verba cognoscimus. Quis enim verba propter
verba conquirat et colligat? Itaque jam constitue aliquem
sic audire, ut notum ei sit, nihil de partibus
orationis, aut de metris quaeri, aut de verborum aliqua
disciplina: tamen adhuc potest cum dicitur, Tullius,
aequivocorum ambiguitate impediri. Hoc enim
nomine et ipse qui fuit summus orator, et ejus picta
imago vel statua, et codex quo ejus litterae continentur,
et si quid est in sepulcro ejus cadaveris, significari
potest. Diversis enim rationibus dicimus, Tullius
ab interitu patriam liberavit; et, Tullius inauratus in
Capitolio stat; et, Tullius, tibi totus legendus est; et,
Tullius hoc loco sepultus est: unum enim nomen est,
sed diversis haec omnia definitionibus explicanda sunt.
Hoc igitur genus aequivocorum est, in quo jam nulla
de disciplina verborum oritur ambiguitas, sed de ipsis
rebus quae significantur. At si utrumque confundat
audientem vel legentem, sive quod ex arte, sive ex loquendi
usu dicitur, nonne tertium genus recte annumerabitur?
Cujus exemplum in sententia quidem apertius
apparet, ut si quis dicat, Multi dactylico metro scripserunt,
ut est Tullius: nam hic incertum est utrum
Tullius pro exemplo dactyli pedis, an dactylico poetae
positum sit: quorum illud ex arte, hoc ex usu loquendi
accipitur. Sed in simplicibus etiam verbis contingit,
licet tantum vocem hujus verbi grammaticus
audientibus discipulis enuntiet, ut supra ostendimus.
Cum igitur haec tria genera manifestis rationibus inter
se differant, rursum primum genus in duo dividitur.
Quidquid enim ex arte, verborum facit ambiguitatem,
partim sibi pro exemplo esse potest, partim non
potest. Cum enim definio quid significat nomen, possum
hoc ipsum exempli gratia supponere, quod dico
nomen, utique nomen est: hac enim lege per casus
flectitur dicendo nomen, nominis, nomini, etc. Item
cum definio quid significat, dactylus, hoc ipsum potest
pro exemplo esse: etenim cum dicimus, dactylus,
unam syllabam longam et duas deinde breves enuntiamus.
At vero cum definitur adverbium quid significet,
non potest hoc ipsum pro exemplo dici: etenim
cum adverbium dicimus, haec ipsa enuntiatio nomen
est. Ita secundum aliam notionem, adverbium utique
adverbium est, et nomen non est; secundum aliam
vero adverbium non est adverbium, quia nomen est.
Item pes creticus, quando quid significet definitur,
non potest hoc ipsum pro exemplo esse: haec enim
ipsa enuntiatio quando dicimus, creticus, prima longa
syllaba, deinde duabus brevibus constat; quod autem
significat, longa syllaba et brevis et longa est:
ita et hic secundum aliam notionem, creticus nihil
aliud est quam creticus, et dactylus non est; secundum
aliam vero creticus non est creticus, quia dactylus
<pb n="1418"/>
est. Secundum igitur genus, quod jam propter disciplinas
verborum ad loquendi usum dictum est pertinere,
duas habet formas. Nam aequivoca dicta sunt,
aut ex eadem origine venientia, aut ex diversa. Ex eadem
origine appello, quando uno nomine ac non sub
una definitione teneantur, uno tamen quasi fonte dimanant,
ut est istud, quia Tullius et homo et statua et
codex et cadaver intelligi potest: non possunt quidem
ista una definitione concludi, sed tamen unum habent
fontem, ipsum scilicet verum hominem, cujus et illa statua,
et ille liber, et illud cadaver est. Ex diversa origine,
ut cum dicimus, nepos, longe ex diversa origine
filium filii et luxuriosum significat. Haec ergo distincta
teneamus, et inde illud genus, quod ex eadem
origine appello, in quae item dividatur: nam dividitur
in duo, quorum unum translatione, alterum declinatione
contingit. Translationem voco, cum vel similitudine
unum nomen fit multis rebus, ut Tullius, et
ille in quo magna eloquentia fuit, et statua ejus dicitur.
Vel ex toto, cum pars cognominatur, ut cum cadaver
illius Tullius dici potest: vel ex parte totum, ut cum
tecta dicimus totas domus. Aut a genere species: verba
enim principaliter dicunt Romani, quibus loquimur;
sed tamen verba proprie nominata sunt, quae
per modos et tempora declinamus: aut ab specie genus;
nam cum scholastici non solum proprie, sed et
primitus dicantur ii qui adhuc in schola sunt; omnes
tamen qui in litteris vivunt, nomen hoc usurpant.
Aut ab efficiente effectus, ut Cicero est liber Ciceronis:
aut ab effectu efficiens, ut terror, quia terrorem
fecit. Aut a continente quae continentur, ut domus
etiam qui in domo sunt dicuntur: aut a conversa vice,
ut castanea arbor dicitur quae et fructus: vel si quod
aliud inveniri potest, quod ex eadem origine quasi
transferendo cognominetur. Vides, ut arbitror, quid
faciat in verbis ambiguitatem. Quae autem ad eamdem
originem pertinentia conditione declinationis
ambigua esse dicimus, talia sunt. Fac verbi causa
quemque dixisse, pluit. Et haec diverse utique definienda
sunt. Item scribere cum dicit, incertum est
utrum in infinitivo activi, an imperativo passivi pronuntiatum
sit. Homo cum unum nomen sit, et una
enuntiatio, tamen fit aliud ex nominativo, aliud ex
vocativo. Quin doctius et docte verbi enuntiatio quoque
diversa est. Doctius aliud est cum dicimus,
doctius mancipium; aliud cum dicimus, doctius
illo disputavit. Declinatione igitur ambiguitas orta
est: nam declinationem nunc appello, quidquid
sive per voces sive per significationes flectendo verba
contingit. Hic doctus et docte, tantum per voces
flexum est; hic homo et homo, secundum solas significationes.
Sed hujusmodi genus ambiguitatum minutatim
concidere ac prosequi pene infinitum est. Itaque
locum ipsum hactenus notasse suffecerit, ingenio praesertim
tuo. Vide nunc ea, quae ex diversa origine veniunt:
nam ipsa dividuntur adhuc in duas primas formas,
quarum una est, quae contingit diversitate
linguarum; ut cum dicimus, iste, haec una vox aliud
apud Graecos, aliud apud nos significat. Quod genus
tamen non omnis novit: non enim unicuique perspicuum
est, nisi qui linguas nosset, aut qui linguas disputaret.
Altera forma est, quae in una quidem lingua
facit ambiguitatem, diversa tamen eorum origine, quae
uno vocabulo significantur, quale est illud, quod de
nepote supra posuimus. Quod rursus in duo scinditur
Aut sub eodem genere partis orationis, sicut nomen
est nepos, cum filium filii, et cum luxuriosum significat;
aut sub diversis, ut dictum est a Terentio,
<l>Qui scias ergo istuc nisi periclum feceris?</l>  <note>(Terent. Andr. act. 3, scen. 3, v. 33.)</note> 
sed etiam istuc pronomen, istuc adverbium. Jam ex
utroque, id est arte et usu verborum, quod in aequivocis
tertium genus posueramus, tot ambiguitatum
formae possunt existere, quot in duobus superioribus
posueramus. Restat ergo illud genus ambiguum:
<pb n="1419"/>
quod in scriptis solis reperitur. Cujus tres sunt species:
aut enim spatio syllabarum fit tale ambiguum,
aut acumine, aut utroque. Spatio autem, ut cum scribitur,
venit, de tempore incertum est, propter occultum
primae syllabae spatium. Acumine autem, ut cum
scribitur, pone, utrum ab eo quod est pono, an ut
dictum:
<l>
<pb n="1420"/>Pone sequens, namque hanc dederat Proserpina legem.</l>  <note>(Georg. liv. 4, v. 487.)</note> 
incertum est propter latentem acuminis locum. A
vero ex utroque fit, ut in superioribus de lepore diximus;
nam non solum producenda, sed acuenda est
etiam penultima syllaba hujus verbi, si ab eo quod est
lepos, non ab eo quod est lepus, deflexum est.
</p>

</div2>
    </body>
  </text>
</TEI>
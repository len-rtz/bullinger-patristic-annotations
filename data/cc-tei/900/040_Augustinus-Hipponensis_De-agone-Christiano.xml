<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De agone Christiano</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeAgCh</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De agone Christiano</head>

<p>Hortatur et instituit ad decertandum christiana pugna cum diabolo. Hunc vinci a nobis ac subigi, quando vincuntur cupiditates
et corpus in servitutem redigitur; ipsum vero corpus servituti subjici docet, si nos ipsos subjiciamus Deo, cui
creatura omnis aut voluntate servit aut necessitate. Subsidio fidei munitam esse humanam imbecillitatem, eique per Filium
Dei carnem factum quam opportuno remedio subventum esse ostendit. Postea catholicae fidei capita singula Symbolo
comprehensa percurrens, exortas varias in eam haereses detegit et vitari jubet.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Corona vincentibus promissa.
<pb n="0289"/>Adversarius diabolus auxilio Christi vincitur.</hi> Corona
<pb n="0290"/>
victoriae non promittitur nisi certantibus. In divinis
autem Scripturis assidue invenimus promitti nobis
<pb n="0291"/>
coronam, si vicerimus. Sed ne longum sit multa commemorare,
apud apostolum Paulum manifestissime
legitur: <hi>Opus perfeci, cursum consummavi, fidem servavi;
jam superest mihi corona justitiae <note>(II Tim. IV,
7, 8)</note>
            </hi>. Debemus ergo cognoscere quis sit ipse adversarius,
quem si vicerimus coronabimur. Ipse est enim
quem Dominus noster prior vicit, ut etiam nos in illo
permanentes vincamus. Et Dei quidem Virtus atque
Sapientia, et Verbum per quod facta sunt omnia, qui
Filius Dei unicus est, super omnem creaturam semper
incommutabilis manet. Et quoniam sub illo est creatura
etiam quae non peccavit, quanto magis sub illo
est omnis creatura peccatrix? Ergo quoniam sub illo
sunt omnes sancti Angeli, multo magis sub illo sunt
omnes praevaricatores angeli, quorum diabolus princeps
est. Sed quia naturam nostram deceperat, dignatus
est unigenitus Dei Filius ipsam naturam nostram
suscipere, ut de ipsa diabolus vinceretur, et quem
semper ipse sub se habet, etiam sub nobis eum esse
faceret. Ipsum significat dicens: <hi>Princeps hujus mundi
missus est foras <note>(Joan. XII, 31)</note>
            </hi>. Non quia extra mundum
missus est, quomodo quidam haeretici putant:
sed foras ab animis eorum qui cohaerent verbo Dei,
et non diligunt mundum, cujus ille princeps est; quia
dominatur eis qui diligunt temporalia bona, quae hoc
mundo visibili continentur: non quia ipse dominus
est hujus mundi, sed princeps cupiditatum earum quibus
concupiscitur omne quod transit; ut ei subjaceant
qui negligunt aeternum Deum, et diligunt instabilia et
mutabilia. <hi>Radix enim est omnium malorum cupiditas;
quam, quidam appetentes, a fide erraverunt, et inseruerunt
se doloribus multis <note>(I Tim. VI, 10)</note>
            </hi>. Per hanc cupiditatem
regnat in homine diabolus, et cor ejus tenet.
Tales sunt omnes qui diligunt istum mundum. Mittitur
autem diabolus foras, quando ex toto corde renuntiatur
huic mundo. Sic enim renuntiatur diabolo,
qui princeps est hujus mundi, cum renuntiatur corruptelis,
et pompis, et angelis ejus. Ideoque ipse Dominus
jam triumphantem naturam hominis portans, <hi>Scitote,</hi> 
 inquit, <hi>quia ego vici mundum <note>(Joan. XVI, 33)</note>
            </hi>.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Quomodo vincitur diabolus. Vincuntur
invisibiles potestates, ubi vincuntur cupiditates.</hi> 
Multi autem dicunt: Quomodo possumus vincere diabolum
quem non videmus? Sed habemus magistrum,
qui nobis demonstrare dignatus est quomodo invisibiles
hostes vincantur. De illo enim dicit Apostolus: <hi>Exuens se carne, principatus et potestates exemplavit,
fiducialiter triumphans eos in semetipso 
 <note>(Coloss. II, 15)</note>
            </hi>.
Ibi ergo vincuntur inimicae nobis invisibiles potestates,
ubi vincuntur invisibiles cupiditates: et ideo quia in
nobis ipsis vincimus temporalium rerum cupiditates,
necesse est ut in nobis ipsis vincamus et illum qui per
ipsas cupiditates regnat in homine. Quando enim dictum
est diabolo, <hi>Terram manducabis;</hi> dictum est
peccatori, <hi>Terra es, et in terram ibis <note>(Gen. III, 14, 19)</note>
            </hi>.
Datus est ergo in cibum diabolo peccator. Non simus
terra, si nolumus manducari a serpente. Sicut enim
quod manducamus, in nostrum corpus convertimus,
<pb n="0292"/>
ut cibus ipse secundum corpus hoc efficiatur quod
nos sumus: sic malis moribus per nequitiam et superbiam
et impietatem hoc efficitur quisque quod
diabolus, id est, similis ejus; et subjicitur ei, sicut
subjectum est nobis corpus nostrum. Et hoc est quod
dicitur, manducari a serpente. Quisquis itaque timet
illum ignem qui paratus est diabolo et angelis ejus <note>(Matth. XXV, 41)</note>,
det operam triumphare de illo in
semetipso. Eos enim qui foris nos oppugnant, intus
vincimus, vincendo concupiscentias per quas nobis
dominantur. Et quos invenerint sui similes, secum
ad poenas trahunt.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 <hi>Daemones quomodo in coelestibus
sunt, et rectores tenebrarum.</hi> Sic et Apostolus dicit,
quod in semetipso pugnat adversus potestates exteriores.
Ait enim: <hi>Non est nobis colluctatio adversus
carnem et sanguinem, sed adversus principes et potestates
hujus mundi, rectores harum tenebrarum, adversus
spiritualia nequitiae in coelestibus <note>(Ephes. VI, 12)</note>
            </hi>. Coelum
enim dicitur et iste aer, ubi venti et nubes et
procellae et turbines fiunt; sicut etiam Scriptura dicit
multis locis, <hi>Et intonuit de coelo Dominus <note>(Psal. XVII,
14)</note>
            </hi>; et, <hi>aves coeli <note>(Psal. VIII, 9)</note>
            </hi>; et, <hi>volatilia coeli <note>(Matth. VI, 26)</note>
            </hi>;
cum manifestum sit aves in aere volare.
Et nos in consuetudine hunc aerem coelum appellamus:
nam cum de sereno vel nubilo quaerimus,
aliquando dicimus, Qualis est aer? aliquando, Quale
est coelum? Hoc dixi, ne quis existimet ibi habitare
mala daemonia, ubi solem et lunam stellas Deus ordinavit.
Quae mala daemonia ideo Apostolus appellat
spiritualia, quia etiam mali angeli in Scripturis divinis
spiritus appellantur. Ideo autem rectores harum tenebrarum
eos dicit, quoniam peccatores homines tenebras
appellat, quibus isti dominantur. Ideo et alio
loco dicit, <hi>Fuistis enim aliquando tenebrae; nunc autem
lux in Domino <note>(Ephes. V, 8)</note>
            </hi>: quia ex peccatoribus
justificati erant. Non ergo arbitremur in summo coelo
habitare diabolum cum angelis suis, unde lapsum
esse credimus.
</p>
          </div3>
        </div2>

<div2>
          <head>CAPUT IV.</head>
<div3>
            <head>4.</head>
            <p>
 <hi>Manichaeorum error de gente tenebrarum
contra Deum rebellante.</hi> Sic enim erraverunt
Manichaei, qui dicunt ante mundi constitutionem
fuisse gentem tenebrarum, quae contra Deum rebellavit:
in quo bello credunt miseri omnipotentem
Deum non sibi aliter potuisse succurrere, nisi partem
suam contra eam mitteret. Cujus gentis principes,
sicut illi dicunt, devoraverunt partem Dei, et
temperati sunt ut posset mundus de illis fabricari.
Sic dicunt Deum pervenisse ad victoriam cum magnis
calamitatibus et cruciatibus et miseriis membrorum
suorum: quae membra dicunt esse commixta tenebrosis
visceribus principum illorum, ut eos temperarent,
et a furore compescerent. Et non intelligunt
tam sacrilegam esse suam sectam, ut credant omnipotentem
Deum non per creaturam quam fecerit, sed
per ipsam naturam suam bellasse cum tenebris:
quod nefas est credere. Neque hoc solum, sed etiam
illos qui victi sunt, factos esse meliores, quia furor
eorum compressus est: Dei autem naturam quae vicit,
<pb n="0293"/>
factam esse miserrimam. Dicunt etiam eam per
ipsam commixtionem perdidisse intellectum et beatitudinem
suam, et magnis erroribus et cladibus esse
implicatam. Quam si aliquando vel totam purgari
dicerent, magnam tamen impietatem contra omnipotentem
Deum affirmarent, cujus partem crederent
tanto tempore in erroribus et poenis esse jactatam
sine aliquo peccati crimine. Nunc vero infelices audent
adhuc dicere nec totam posse purgari; et
ipsam partem quae purgari non potuerit, proficere
ad vinculum, ut inde involvatur et illigetur malitiae
sepulcro; et sic ibi semper sit pars ipsa Dei misera,
quae nihil peccavit, et affligatur in aeternum
carcere tenebrarum. Hoc illi dicunt, ut simplices
animas fallant. Sed quis tam simplex est, ut ista non
sentiat esse sacrilega, quibus affirmant omnipotentem
Deum necessitate oppressum esse, ut partem
suam bonam et innocentem tantis cladibus obruendam
et tanta immunditia inquinandam daret, et non
totam liberare posset; et quod liberare non potuerit,
aeternis vinculis colligaret? Quis ergo ista non exsecretur?
quis non intelligat impia esse et nefanda?
Sed illi quando capiunt homines, non ista prius dicunt;
quae si dicerent, riderentur, aut fugerentur ab
omnibus: sed eligunt capitula de Scripturis, quae
simplices homines non intelligunt; et per illa decipiunt
animas imperitas, quaerendo unde sit malum.
Sicut in isto capitulo faciunt, quod ab Apostolo scriptum
est, <hi>Rectores harum tenebrarum, et spiritualia
nequitiae in coelestibus.</hi> Quaerunt enim deceptores illi,
et interrogant hominem Scripturas divinas non intelligentem,
unde sint in coelo rectores tenebrarum: ut
cum respondere non potuerit, traducatur ab eis per
curiositatem; quia omnis anima indocta curiosa est.
Qui autem fidem catholicam bene didicit, et bonis
moribus et vera pietate munitus est, quamvis eorum
haeresim nesciat, respondet illis tamen. Nec enim
decipi potest, qui jam novit quid pertineat ad christianam
fidem, quae catholica dicitur, per orbem terrarum
sparsa, et contra omnes impios et peccatores,
negligentes autem etiam suos, Domino gubernante
secura.
</p>
          </div3>
        </div2>

<div2>
          <head>CAPUT V.</head>
<div3>
            <head>5.</head>
            <p>
 <hi>Spiritualia nequitiae in coelestibus,
quo sensu dictum.</hi> Quoniam ergo dicebamus apostolum
Paulum dixisse habere nos colluctationem
adversus rectores tenebrarum et spiritualia nequitiae
in coelestibus; et probavimus etiam istum aerem
terrae proximum coelum vocari: oportet credere adversum
diabolum et angelos ejus nos dimicare, qui
gaudent perturbationibus nostris. Nam et ipse Apostolus
alio loco diabolum principem potestatis aeris
<pb n="0294"/>
hujus appellat <note>(Ephes. II, 2)</note>. Quamvis ille locus, ubi
ait, <hi>Spiritualia nequitiae in coelestibus,</hi> possit et aliter
intelligi, ut non ipsos praevaricatores angelos in coelestibus
esse dixerit, sed nos potius, de quibus alio
loco dicit, <hi>Conversatio nostra in coelis est <note>(Philipp. III,
20)</note>
            </hi>: ut nos in coelestibus constituti, id est, in spiritualibus
praeceptis Dei ambulantes, dimicemus adversus
spiritualia nequitiae, quae nos inde conantur
abstrahere. Magis ergo illud quaerendum est, quomodo
adversus eos quos non videmus, pugnare possimus,
et vincere; ne putent stulti adversus aerem
nos debere certare.
</p>
          </div3>
        </div2>

<div2>
          <head>CAPUT VI.</head>
<div3>
            <head>6.</head>
            <p>
 <hi>Corpus castigandum, ut diabolus
et mundus vincantur.</hi> Docet itaque Apostolus ipse, dicens: <hi>Non sic pugno, quasi aerem caedens; sed castigo
corpus meum, et in servitutem redigo, ne forte
aliis praedicans, ipse reprobus inveniar 
 <note>(I Cor. IX, 26,
27)</note>
            </hi>. Item dicit: <hi>Imitatores mei estote, sicut et ego
Christi <note>(Id. XI, 1)</note>
            </hi>. Quare intelligendum est, etiam
ipsum Apostolum in semetipso triumphasse de potestatibus
hujus mundi, sicut de Domino dixerat <note>(II Cor. II, 14, et Coloss. II, 15)</note>,
cujus se imitatorem
esse profitetur. Imitemur ergo et nos illum, sicut hortatur,
et castigemus corpus nostrum, et in servitutem
redigamus, si mundum volumus vincere. Quia per
illicitas delectationes suas et pompas et perniciosam
curiositatem nobis dominari potest hic mundus, id
est, ea quae in hoc mundo perniciosa delectatione
colligant amatores rerum temporalium, et diabolo
atque angelis ejus servire cogunt: quibus omnibus
si renuntiavimus, redigamus in servitutem corpus
nostrum.
</p>
          </div3>
        </div2>

<div2>
          <head>CAPUT VII.</head>
<div3>
            <head>7.</head>
            <p>
 <hi>Ut corpus nobis subjiciatur, subjiciamus
nos ipsos Deo, cui omnis creatura servit, velit
nolit. Justorum et injustorum in hujus vitae bonis et malis
discrimen.</hi> Sed ne quis forte hoc ipsum quaerat,
quomodo fiat ut corpus nostrum servituti subjiciamus;
facile intelligi et fieri potest, si prius nos ipsos
subjiciamus Deo, bona voluntate et sincera charitate.
Nam omnis creatura, velit nolit, uni Deo et Domino
suo subjecta est. Sed hoc admonemur, ut tota voluntate
serviamus Domino Deo nostro. Quoniam justus
liberaliter servit, injustus autem compeditus servit.
Omnes tamen divinae providentiae serviunt: sed alii
obediunt tanquam filii, et faciunt cum ea quod bonum
est; alii vero ligantur tanquam servi, et fit de illis
quod justum est. Ita Deus omnipotens, Dominus universae
creaturae, qui <hi>fecit omnia,</hi> sicut scriptum est, <hi>bona valde 
 <note>(Gen. I, 31)</note>
            </hi>, sic ea ordinavit, ut et de
bonis et de malis bene faciat. Quod enim juste fit,
bene fit. Juste autem sunt beati boni, et juste mali
poenas patiuntur. Ergo et de bonis et de malis bene
facit Deus, quoniam juste omnia facit. Boni sunt autem,
qui tota voluntate Deo serviunt; mali autem
necessitate serviunt: nemo enim leges Omnipotentis
evadit. Sed aliud est facere quod lex jubet, aliud
pati quod lex jubet. Quapropter boni secundum leges
<pb n="0295"/>
faciunt, mali secundum leges patiuntur.</p>
          </div3>
<div3>
            <head>8.</head>
            <p>
 Nec nos moveat quod in hac vita secundum
carnem quam portant, justi multa gravia et aspera
tolerant. Nihil enim mali patiuntur, qui jam possunt
dicere quod ille vir spiritualis exsultat et praedicat
Apostolus, dicens: <hi>Gloriamur in tribulationibus; scientes
quoniam tribulatio patientiam operatur, patientia
probationem, probatio vero spem, spes autem non confundit:
quia charitas Dei diffusa est in cordibus nostris
per Spiritum sanctum qui datus est nobis <note>(Rom. V,
3-5)</note>
            </hi>. Si ergo in hac vita, ubi tanta tormenta sunt,
possunt boni et justi viri, cum talia patiuntur, non
solum aequo animo tolerare, sed etiam in Dei charitate
gloriari; quid cogitandum est de illa vita, quae
nobis promittitur, ubi nullam de corpore molestiam
sentiemus? Quoniam non ad hoc resurget corpus justorum,
ad quod resurget corpus impiorum: sicut
scriptum est, <hi>Omnes resurgemus, sed non omnes immutabimur.</hi> 
Et ne quisquam putet non justis immutationem
istam promitti, sed potius injustis, et eam existimet
esse poenalem, sequitur et dicit: <hi>Et mortui
resurgent incorrupti, et nos immutabimur <note>(I Cor. XV,
51, 52)</note>
            </hi>. Quicumque ergo mali sunt, sic ordinati sunt:
quia et unusquisque sibi, et omnes invicem sibi nocent.
Hoc enim appetunt quod perniciose diligitur,
et quod eis facile auferri potest; et hoc sibi auferunt
invicem, quando se persequuntur. Et ideo cruciantur
quibus auferuntur temporalia, quia diligunt ea: illi
autem qui auferunt, gaudent. Sed talis laetitia caecitas
est, et summa miseria: ipsa enim magis implicat
animam, et ad majora tormenta perducit. Nam gaudet
et piscis, quando hamum non videns, escam devorat:
sed cum piscator eum adducere coeperit, viscera
ejus torquentur primo; deinde ab omni laetitia
sua per ipsam escam de qua laetatus est, ad consumptionem
trahitur. Sic sunt omnes qui de bonis temporalibus
beatos se putant: hamum enim acceperunt,
et cum illo sibi vagantur; veniet tempus ut sentiant
quanta tormenta cum aviditate devoraverint. Et ideo
bonis nihil nocent; quia hoc eis auferunt quod non
diligunt: nam quod diligunt, et unde beati sunt, auferre
illis nemo potest. Cruciatus vero corporis malas
animas miserabiliter affligit, bonas autem fortiter
purgat. Sic fit ut et malus homo et malus angelus
divinae providentiae militent; sed nesciunt quid boni
de illis operetur Deus. Non itaque pro meritis officii,
sed pro meritis malitiae stipendiantur.
</p>
          </div3>
        </div2>

<div2>
          <head>CAPUT VIII.</head>
<div3>
            <head>9.</head>
            <p>
 <hi>Omnia divina providentia gubernari.</hi> 
Sed ut hae animae, quae habent voluntatem
nocendi et rationem cogitandi, sub divinis legibus
ordinatae sunt, ne aliquid injustum quisque patiatur;
ita omnia et animalia et corporalia in genere suo et
in ordine suo divinae providentiae legibus subdita administrantur.
Ideo Dominus dicit: <hi>Nonne duo passeres
asse veneunt, et unus eorum non cadit in terram sine
voluntate Patris vestri <note>(Matth. X, 29)</note>
            </hi>? Hoc enim dixit,
volens ostendere quidquid vilissimum homines putant,
<pb n="0296"/>
omnipotentia Dei gubernari. Sic enim et volatilia
coeli ab eo pasci, et lilia agri ab eo vestiri, Veritas
loquitur <note>(Matth. VI, 26, 28, 29, 30)</note>, quae capillos
etiam nostros numeratos esse dicit <note>(Id. X, 30)</note>.
Sed quoniam mundas animas rationales per se ipse
Deus curat, sive in optimis et magnis Angelis, sive
in hominibus tota sibi voluntate servientibus; caetera
vero per ipsos gubernat; verissime dici potuit etiam
illud ab Apostolo, <hi>Non enim de bobus cura est Deo <note>(I Cor. IX, 9)</note>
            </hi>.
In Scripturis enim sanctis Deus homines
docet quomodo cum hominibus agant, et ipsi
Deo serviant: quomodo autem agant cum pecoribus
suis, ipsi sciunt, id est, quomodo salutem pecorum
suorum gubernent usu et peritia et ratione naturali;
quae quidem omnia de magnis sui Creatoris opibus
acceperunt. Qui ergo potest intelligere quomodo
universae creaturae conditor Deus gubernet eam per
animas sanctas, quae ministeria ejus sunt in coelis
et in terris; quia et ipsae sanctae animae ab ipso
factae sunt, et in ejus creatura primatum tenent:
qui ergo potest intelligere, intelligat, et intret in
gaudium Domini sui <note>(Matth. XXV, 21)</note>.
</p>
          </div3>
        </div2>

<div2>
          <head>CAPUT IX.</head>
<div3>
            <head>10.</head>
            <p>
 <hi>Hortatio ad gustandam dulcedinem
Dei.</hi> Si autem hoc non possumus, quamdiu sumus
in corpore, et peregrinamur a Domino <note>(II Cor.
V, 6)</note>, gustemus saltem quam suavis est Dominus, <note>(Psal. XXXIII, 9)</note> 
 quia dedit nobis pignus Spiritum <note>(II Cor. I, 22, et V, 5)</note>,
in quo sentiamus ejus dulcedinem:
et desideremus ipsum vitae fontem, ubi
sobria ebrietate inundemur et irrigemur, sicut lignum
quod plantatum est secundum decursus aquarum, et
dat fructum in tempore suo, et folia ejus non decident <note>(Psal. I, 3)</note>?
Dicit enim Spiritus sanctus: <hi>Filii
autem hominum in tegmine alarum tuarum sperabunt:
inebriabuntur ab ubertate domus tuae, et torrente voluptatis
tuae potabis eos. Quoniam apud te est fons vitae <note>(Psal. XXXV, 8-10)</note>
            </hi>.
Talis ebrietas non evertit mentem,
sed tamen rapit sursum, et oblivionem praestat
omnium terrenorum: sed si possumus toto affectu
jam dicere, <hi>Quemadmodum desiderat cervus ad
fontes aquarum, ita desiderat anima mea ad te, Deus <note>(Psal. XLI, 2)</note>
            </hi>.
</p>
          </div3>
        </div2>

<div2>
          <head>CAPUT X.</head>
<div3>
            <head>11.</head>
            <p>
 <hi>Filius Dei propter nos homo factus.
Liberum arbitrium.</hi> Quod si forte adhuc propter
aegritudines animae, quas de saeculi amore concepit,
nec gustare sumus idonei quam dulcis est Dominus,
vel credamus divinae auctoritati, quam voluit esse in
Scripturis sanctis de Filio suo, <hi>qui factus est ei ex semine
David secundum carnem,</hi> sicut Apostolus loquitur <note>(Rom. I, 3)</note>.
 <hi>Omnia enim per ipsum facta sunt,</hi> 
sicut in Evangelio scriptum est, <hi>et sine ipso factum
est nihil <note>(Joan. I, 3)</note>
            </hi>. Qui nostrae imbecillitatis misertus
est; quam imbecillitatem non ejus opere, sed
nostra voluntate meruimus. Nam Deus hominem
inexterminabilem fecit <note>(Sap. II, 23)</note>, et ei liberum
voluntatis arbitrium dedit. Non enim esset optimus,
si Dei praeceptis necessitate, non voluntate serviret.
<pb n="0297"/>
Facile est omnino, quantum existimo: quod intelligere
nolunt, qui catholicam deseruerunt fidem, et
christiani vocari volunt. Nam si nobiscum fatentur
naturam nostram non sanari nisi recte faciendo;
fateantur eam non infirmari nisi peccando. Et ideo
non est credendum animam nostram hoc esse quod
Deus est: quia si hoc esset, nec sua voluntate, nec
aliqua necessitate in deterius mutaretur; quoniam
omni modo incommutabilis intelligitur Deus, sed ab
eis qui non in contentione et aemulatione et vanae
gloriae cupiditate amant loqui quod nesciunt, sed
humilitate christiana sentiunt de Domino in bonitate,
et in simplicitate cordis quaerunt eum <note>(Sap. I, 1)</note>.
Hanc ergo imbecillitatem nostram suscipere dignatus
est Filius Dei, <hi>et Verbum caro factum est, et habitavit
in nobis <note>(Joan. I, 14)</note>
            </hi>: non quia aeternitas illa mutata
est, sed quia mutabilem creaturam mutabilibus hominum
oculis ostendit, quam incommutabili majestate
suscepit.
</p>
          </div3>
        </div2>

<div2>
          <head>CAPUT XI.</head>
<div3>
            <head>12.</head>
            <p>
 <hi>Modus liberandi hominem per
Filium Dei incarnatum quam conveniens.</hi> Sunt autem
stulti qui dicunt, Non poterat aliter Sapientia Dei
homines liberare, nisi susciperet hominem, et nasceretur
de femina, et a peccatoribus omnia illa pateretur?
Quibus dicimus: Poterat omnino, sed si
aliter faceret, similiter vestrae stultitiae displiceret.
Si enim non appareret oculis peccatorum, lumen
ejus aeternum utique, quod per interiores oculos videtur,
inquinatis mentibus videri non posset. Nunc
autem quia visibiliter nos commonere dignatus est,
ut ad invisibilia praepararet, displicet avaris, quia
non aureum corpus habuit; displicet impudicis, quia
de femina natus est (multum enim oderunt impudici,
quod concipiunt et pariunt feminae); displicet superbis,
quod contumelias patientissime pertulit; displicet
delicatis, quia cruciatus est; displicet timidis,
quia mortuus est. Et ut non vitia sua videantur defendere,
non in homine dicunt sibi hoc displicere,
sed in Filio Dei. Non enim intelligunt quid sit aeternitas
Dei, quae hominem assumpsit; et quid ipsa
humana creatura, quae mutationibus suis in pristinam
firmitatem revocabatur, ut disceremus, docente
ipso Domino, infirmitates quas peccando collegimus,
recte faciendo posse sanari. Ostendebatur enim nobis
ad quam fragilitatem homo sua culpa pervenerit,
et ex qua fragilitate divino auxilio liberetur. Itaque
Filius Dei hominem assumpsit, et in illo humana
perpessus est. Haec medicina hominum tanta est,
quanta non potest cogitari. Nam quae superbia sanari
potest, si humilitate Filii Dei non sanatur? Quae
avaritia sanari potest, si paupertate Filii Dei non sanatur?
Quae iracundia sanari potest, si patientia Filii
Dei non sanatur? Quae impietas sanari potest, si charitate
Filii Dei non sanatur? Postremo quae timiditas
sanari potest, si resurrectione corporis Christi Domini
 non sanatur? Erigat spem suam genus humanum,
et recognoscat naturam suam; videat quantum
<pb n="0298"/>
locum habeat in operibus Dei. Nolite vos ipsos contemnere,
viri; Filius Dei virum suscepit. Nolite vos
ipsas contemnere, feminae; Filius Dei natus ex femina
est. Nolite tamen amare carnalia; quia in Filio
Dei nec masculus nec femina sumus. Nolite amare
temporalia; quia si bene amarentur, amaret ea homo
quem suscepit Filius Dei. Nolite timere contumelias
et cruces et mortem; quia si nocerent homini, non
ea pateretur homo quem suscepit Filius Dei. Haec
omnis hortatio, quae jam ubique praedicatur, ubique
veneratur, quae omnem obedientem animam sanat,
non esset in rebus humanis, si non essent facta illa
omnia quae stultissimis displicent. Quem dignatur
imitari vitiosa jactantia, ut ad virtutem percipiendam
possit adduci, si erubescit imitari eum de quo dictum
est antequam nasceretur, quod Filius Altissimi
vocabitur <note>(Luc. I, 32)</note>, et per omnes jam gentes,
quod negare nemo potest, Filius Altissimi vocatur?
Si multum de nobis sentimus, dignemur imitari eum
qui Filius Altissimi vocatur: si parum de nobis sentimus,
audeamus imitari piscatores et publicanos,
qui eum imitati sunt. O medicinam omnibus consulentem,
omnia tumentia comprimentem, omnia tabescentia
reficientem, omnia superflua resecantem,
omnia necessaria custodientem, omnia perdita reparantem,
omnia depravata corrigentem! Quis jam se
extollat contra Filium Dei? Quis de se desperet, pro
quo tam humilis esse voluit Filius Dei? Quis beatam
vitam esse arbitretur in iis quae contemnenda
esse docuit Filius Dei? Quibus adversitatibus cedat,
qui naturam hominis tantis persecutionibus custoditam
credit in Filio Dei? Quis sibi esse clausum regnum
coelorum putet, qui cognoscit publicanos et
meretrices imitatos esse Filium Dei <note>(Matth. XXI,
31)</note>? Qua perversitate non careat, qui facta et dicta
intuetur et diligit et sectatur illius hominis, in
quo se nobis ad exemplum vitae praebuit Filius
Dei?
</p>
          </div3>
        </div2>

<div2>
          <head>CAPUT XII.</head>
<div3>
            <head>13.</head>
            <p>
 <hi>Christiana fides ubique viget et
vincit.</hi> Itaque jam et masculi et feminae, et omnis
aetas, et omnis hujus saeculi dignitas ad spem vitae
aeternae commota est. Alii neglectis temporalibus
bonis convolant ad divina. Alii cedunt eorum virtutibus
qui haec faciunt, et laudant quod imitari non
audent. Pauci autem adhuc murmurant, et inani livore
torquentur; aut qui sua quaerunt in Ecclesia,
quamvis videantur catholici, aut ex ipso Christi nomine
gloriam quaerentes haeretici, aut peccatum impietatis
suae defendere cupientes Judaei, aut curiositatem
vanae licentiae perdere timentes Pagani. Sed
Ecclesia catholica per totum orbem longe lateque
diffusa, impetus eorum prioribus temporibus frangens,
magis magisque roborata est; non resistendo,
sed perferendo. Nunc vero insidiosas eorum quaestiones
fide irridet, diligentia discutit, intelligentia
dissolvit: criminatores palearum suarum non curat;
<pb n="0299"/>
quia tempus messis, et tempus arearum, et tempus
horreorum caute diligenterque distinguit: criminatores
autem frumenti sui, aut errantes corrigit,
aut invidentes inter spinas et zizania computat.
</p>
          </div3>
        </div2>

<div2>
          <head>CAPUT XIII.</head>
<div3>
            <head>14.</head>
            <p>
 <hi>Fides recta sit, et actio bona.
Mens veritatis capax non est, nisi vitiis libera. Fides
Ecclesiae de Trinitate.</hi> Subjiciamus ergo animam Deo,
si volumus servituti subjicere corpus nostrum, et de
diabolo triumphare. Fides est prima quae subjugat
animam Deo; deinde praecepta vivendi, quibus custoditis
spes nostra firmatur, et nutritur charitas, et
lucere incipit quod antea tantummodo credebatur.
Cum enim cognitio et actio beatum hominem faciant
; sicut in cognitione cavendus est error, sic in
actione cavenda est nequitia. Errat autem quisquis
putat veritatem se posse cognoscere, cum adhuc
nequiter vivat. Nequitia est autem mundum istum diligere,
et ea quae nascuntur et transeunt, pro magno
habere; et ea concupiscere, et pro his laborare, ut
acquirantur; et laetari, cum abundaverint; et timere,
ne pereant; et contristari, cum pereunt. Talis
vita non potest puram illam et sinceram et incommutabilem
videre veritatem, et inhaerere illi, et in
aeternum jam non moveri. Itaque priusquam mens
nostra purgetur, debemus credere quod intelligere
nondum valemus; quoniam verissime dictum est per
prophetam, <hi>Nisi credideritis, non intelligetis <note>(Isai.
VII, 9, sec. LXX)</note>
            </hi>.</p>
          </div3>
<div3>
            <head>15.</head>
            <p>
 Fides in Ecclesia brevissime traditur, in qua
commendantur aeterna, quae intelligi a carnalibus
nondum possunt; et temporalia praeterita et futura,
quae pro salute hominum gessit et gestura est aeternitas
divinae providentiae. Credamus ergo in Patrem
et Filium et Spiritum sanctum: haec aeterna sunt et
incommutabilia, id est, unus Deus, unius substantiae
Trinitas aeterna; Deus ex quo omnia, per quem omnia,
in quo omnia <note>(Rom. XI, 36)</note>.
</p>
          </div3>
        </div2>

<div2>
          <head>CAPUT XIV.</head>
<div3>
            <head>16.</head>
            <p>
 <hi>Non audiendi qui tres personas
negant.</hi> Nec eos audiamus, qui dicunt Patrem tantummodo
esse, nec habere Filium, nec esse cum eo Spiritum
sanctum; sed ipsum Patrem aliquando appellari
Filium, aliquando Spiritum sanctum. Nesciunt
enim Principium ex quo sunt omnia, et Imaginem
ejus per quam formantur omnia, et Sanctitatem ejus
in qua ordinantur omnia.
</p>
          </div3>
        </div2>

<div2>
          <head>CAPUT XV.</head>
<div3>
            <head>17.</head>
            <p>
 <hi>Nec audiendi qui inducunt tres
deos.</hi> Nec eos audiamus, qui indignantur et stomachantur,
quia non tres deos colendos dicimus. Nesciunt
enim quid sit una eademque substantia; et
phantasmatibus suis illuduntur, quia solent videre
corporaliter vel animalia tria, vel quaecumque corpora
tria locis suis esse separata: sic putant intelligendam
substantiam Dei; et multum errant, quoniam superbi
sunt; et non possunt discere, quia nolunt credere.
</p>
          </div3>
        </div2>

<div2>
          <head>CAPUT XVI.</head>
<div3>
            <head>18.</head>
            <p>
 <hi>Nec illi qui negant aequalitatem
<pb n="0300"/>
et aeternitatem personarum.</hi> Nec eos audiamus,
qui Patrem solum verum Deum et sempiternum esse
dicunt; Filium autem non de ipso genitum, sed ab
ipso factum de nihilo, et fuisse tempus quando non
erat, sed tamen primum locum tenere in omni creatura;
et Spiritum sanctum minoris majestatis esse
quam Filium, et ipsum factum esse post Filium; et
horum trium diversas esse substantias, tanquam aurum
et argentum et aeramentum. Nesciunt enim quid
loquantur, et de his rebus quas per oculos carneos
videre consueverunt, vanas imagines ad disputationes
suas transferunt. Quia revera magnum est mente
conspicere generationem, quae non fit ex aliquo tempore,
sed aeterna est; et ipsam Charitatem et Sanctitatem,
qua Generator et Generatus ineffabiliter sibi
copulantur: magnum et difficile est haec mente conspicere,
etiamsi pacata et tranquilla sit. Non potest
ergo fieri ut illi haec videant, qui terrenas generationes
nimis intuentur, et ad istas tenebras addunt
adhuc fumum, quem sibi contentionibus et certaminibus
quotidianis excitare non cessant; habentes animas
carnis affectibus diffluentes, tanquam ligna
humore saginata, in quibus ignis fumum solum vomit
 et habere flammas lucidas non potest. Et hoc
quidem de omnibus haereticis rectissime dici potest.
</p>
          </div3>
        </div2>

<div2>
          <head>CAPUT XVII.</head>
<div3>
            <head>19.</head>
            <p>
 <hi>Fides incarnationis Christi.
Negantes Christum esse Deum, non audiendi.</hi> Credentes
ergo incommutabilem Trinitatem, credamus etiam
dispensationem temporalem pro salute generis humani.
Nec eos audiamus, qui Filium Dei Jesum
Christum nihil esse aliud quam hominem dicunt,
sed ita justum, ut dignus sit appellari Filius Dei. Et
hos enim catholica disciplina misit foras; quoniam
vanae gloriae cupiditate decepti, contentiose disputare
voluerunt, antequam intelligerent quid sit Dei Virtus
et Dei Sapientia <note>(I Cor. I, 24)</note>, et <hi>in principio Verbum,</hi> 
per quod <hi>facta sunt omnia,</hi> et quomodo <hi>Verbum
caro factum est, et habitavit in nobis <note>(Joan. I, 1,
3, 14)</note>
            </hi>.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>20.</head>
            <p>
 <hi>Nec audiendi negantes Christum
habuisse verum corpus.</hi> Nec eos audiamus, qui
non verum hominem suscepisse dicunt Filium Dei,
neque natum esse de femina, sed falsam carnem et
imaginem simulatam corporis humani ostendisse videntibus.
Nesciunt enim quomodo substantia Dei administrans
universam creaturam inquinari omnino
non possit: et tamen praedicant istum visibilem solem
radios suos per omnes faeces et sordes corporum
spargere, et eos mundos et sinceros ubique servare.
Si ergo visibilia munda a visibilibus immundis contingi
possunt, et non inquinari; quanto magis invisibilis
et incommutabilis Veritas per spiritum animam,
et per animam corpus suscipiens, toto homine
assumpto ab omnibus eum infirmitatibus nulla sui
contaminatione liberavit? Itaque magnas patiuntur
angustias, et cum timent, quod fieri non potest, ne
<pb n="0301"/>
humana carne Veritas inquinetur, Veritatem dicunt
esse mentitam. Et cum ille praeceperit, dicens, <hi>Sit
in ore vestro, Est, est; Non, non <note>(Matth. V, 37)</note>
            </hi>; et
Apostolus clamet, <hi>Non erat in illo Est et Non, sed
Est in illo erat <note>(II Cor. I, 19)</note>
            </hi>; isti totum corpus ejus
falsam carnem fuisse contendunt, ut non sibi videantur
imitari Christum, si non suis auditoribus mentiantur.
</p>
          </div3>
        </div2>

<div2>
          <head>CAPUT XIX.</head>
<div3>
            <head>21.</head>
            <p>
 <hi>Nec negantes Christum habuisse
mentem hominis.</hi> Nec eos audiamus, qui Trinitatem
quidem in una aeterna substantia confitentur;
sed hominem ipsum, qui temporali dispensatione
susceptus est, audent dicere non habuisse hominis
mentem, sed solam animam et corpus. Hoc est
dicere, Non fuit homo, sed membra corporis habebat
humana. Animam enim et corpus habent et bestiae,
sed rationem non habent, quae mentis est propria.
Sed si exsecrandi sunt illi qui eum negant humanum
corpus habuisse, quod est infimum in homine;
miror quod isti non erubescunt, qui hoc eum negant
habuisse quod est optimum in homine. Multum enim
lugenda est mens humana, si vincitur a corpore suo:
si quidem in illo homine non reformata est, in quo
ipsum corpus humanum jam dignitatem formae coelestis
accepit. Sed absit ut hoc credamus, quod confinxit
temeraria caecitas et superba loquacitas.
</p>
          </div3>
        </div2>

<div2>
          <head>CAPUT XX.</head>
<div3>
            <head>22.</head>
            <p>
 <hi>Nec dicentes illum hominem
non aliter susceptum a Sapientia Dei ac caeteros sanctos,
qui sapientes fiunt.</hi> Nec eos audiamus, qui sic dicunt
ab illa aeterna Sapientia susceptum esse hominem,
qui de virgine natus est, quomodo et alii homines
ab ea sapientes fiunt, qui perfecte sapientes sunt.
Nesciunt enim proprium illius hominis sacramentum,
et putant hoc solum eum plus habuisse inter caeteros
beatissimos, quod de virgine natus est. Quod ipsum
si bene considerent, fortassis credant ideo illum hoc
praeter caeteros meruisse, quod aliquid proprium praeter
caeteros habet etiam ista susceptio. Aliud est enim
sapientem tantum fieri per Sapientiam Dei, et aliud
ipsam personam sustinere Sapientiae Dei. Quamvis
enim eadem natura sit corporis Ecclesiae, multum tamen
distare inter caput et membra caetera quis non
intelligat? Si enim Ecclesiae caput est homo ille, cujus
susceptione <hi>Verbum caro factum est, et habitavit in
nobis;</hi> membra caetera sunt omnes sancti, quibus
perficitur et completur Ecclesia. Quomodo ergo anima
totum corpus nostrum animat et vivificat, sed in capite
et vivendo sentit, et audiendo, et odorando, et
gustando, et tangendo, in caeteris autem membris
tangendo tantum; et ideo capiti cuncta subjecta sunt
ad operandum, illud autem supra collocatum est ad
consulendum; quia ipsius animae, quae consulit corpori,
quodam modo personam sustinet caput; ibi
enim omnis sensus apparet: sic universo populo sanctorum
tanquam uni corpori caput est Mediator Dei
et hominum homo Christus Jesus <note>(I Tim. II, 5)</note>. Et
<pb n="0302"/>
propterea Sapientia Dei, et Verbum in principio per
quod facta sunt omnia, non sic assumpsit illum hominem
ut caeteros sanctos; sed multo excellentius,
multoque sublimius: quomodo ipsum solum assumi
oportuit, in quo Sapientia hominibus appareret,
sicut eam visibiliter decebat ostendi. Quapropter aliter
sunt sapientes caeteri homines quicumque sunt, vel
esse potuerunt, vel poterunt; et aliter ille unus Mediator
Dei et hominum homo Christus Jesus, qui Sapientiae
ipsius, per quam sapientes fiunt quicumque
homines, non solum beneficium habet, sed etiam
personam gerit. De caeteris enim sapientibus et spiritualibus
animis recte dici potest, quod habeant in
se Verbum Dei per quod facta sunt omnia: sed in
nullo eorum recte dici potest, quod <hi>Verbum caro factum
est, et habitavit in nobis;</hi> quod in solo Domino
nostro Jesu Christo rectissime dicitur.
</p>
          </div3>
        </div2>

<div2>
          <head>CAPUT XXI.</head>
<div3>
            <head>23.</head>
            <p>
 <hi>Nec audiendi qui solum corpus
a Verbo susceptum dicunt.</hi> Nec eos audiamus, qui
solum corpus humanum susceptum esse dicunt a
Verbo Dei, et sic audiunt quod dictum est, <hi>Et Verbum
caro factum est,</hi> ut negent illum hominem vel
animam vel aliquid hominis habuisse, nisi carnem solam.
Errant enim multum; nec intelligunt ideo carnem
solam nominatam esse in eo quod dictum est, <hi>Verbum
caro factum est,</hi> quia hominum oculis, propter quos
facta est illa susceptio, caro sola potuit apparere.
Nam si absurdum est et valde indignum ut humanum
spiritum homo ille non habuerit, sicut superius tractavimus;
quanto magis absurdum et indignum est
ut nec spiritum, nec animam habuerit, et hoc solum
habuerit quod etiam in pecoribus vilius est et extremius,
id est corpus? A nostra ergo fide etiam ista
impietas excludatur, totumque hominem atque perfectum
a Verbo Dei susceptum esse credamus.
</p>
          </div3>
        </div2>

<div2>
          <head>CAPUT XXII.</head>
<div3>
            <head>24.</head>
            <p>
 <hi>Nec qui corpus Christi negant
formatum de femina, et dicunt sic factum, ut illud quo
Spiritus apparuit in columba. Per feminam mors, per
feminam vita.</hi> Nec eos audiamus, qui tale corpus Dominum
nostrum habuisse dicunt, quale apparuit in
columba quam vidit Joannes Baptista descendentem
de coelo et manentem super eum in signo Spiritus
sancti. Ita enim persuadere conantur Filium Dei natum
non esse de femina: quia si carnalibus oculis
eum oportebat ostendi, potuit, inquiunt, sic assumere
corpus, quomodo Spiritus sanctus. Non enim et
columba illa de ovo nata est, aiunt; et tamen humanis
oculis potuit apparere. Quibus primum illud respondendum
est, quod ibi legimus in specie columbae
apparuisse Joanni Spiritum sanctum <note>(Matth. III, 16)</note>,
ubi legimus etiam Christum natum esse de femina <note>(Id. I, 20, 25)</note>;
et non oportet in parte credere
Evangelio, et in parte non credere. Unde enim credis
in columbae specie demonstratum esse Spiritum sanctum,
nisi quia in Evangelio legisti? Ergo et ego inde
credo Christum natum de virgine esse, quia in Evangelio
legi. Quare autem Spiritus sanctus non est natus
<pb n="0303"/>
de columba, quemadmodum Christus de femina,
illa causa est, quia non columbos liberare venerat
Spiritus sanctus, sed hominibus significare innocentiam
et amorem spiritualem, quod in columbae specie
visibiliter figuratum est. Dominus autem Jesus Christus,
qui venerat ad homines liberandos, in quibus
et mares et feminae pertinent ad salutem, nec mares
fastidivit, quia marem suscepit; nec feminas, quia
de femina natus est. Huc accedit magnum sacramentum,
ut quoniam per feminam nobis mors acciderat,
vita nobis per feminam nasceretur: ut de utraque natura,
id est feminina et masculina, victus diabolus cruciaretur,
quoniam de ambarum subversione laetabatur;
cui parum fuerat ad poenam si ambae naturae in
nobis liberarentur, nisi etiam per ambas liberaremur.
Neque hoc ita dicimus, ut Dominum Jesum Christum
dicamus solum verum corpus habuisse, Spiritum sanctum
autem fallaciter apparuisse oculis hominum:
sed ambo illa corpora, vera corpora credimus. Sicut
enim non oportebat ut homines falleret Filius Dei,
sic non decebat ut homines falleret Spiritus sanctus:
sed omnipotenti Deo, qui universam creaturam
de nihilo fabricavit, non erat difficile verum corpus
columbae sine aliorum columborum ministerio figurare,
sicut ei non fuit difficile verum corpus in utero
Mariae sine virili semine fabricare; cum natura corporea
 et in visceribus feminae ad formandum hominem,
et in ipso mundo ad formandam columbam
imperio Domini voluntatique serviret. Sed stulti homines,
et miseri, quod aut ipsi facere non possunt,
aut in vita sua nunquam viderunt, etiam ab omnipotente
Deo fieri potuisse non credunt.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>25.</head>
            <p>
 <hi>Non audiendi, qui Filium
Dei creaturam dicunt, quia passus est. Filium Dei sine
divinitatis mutatione passum esse.</hi> Nec eos audiamus qui
propterea volunt cogere ut inter creaturas Filium Dei
numeremus, quia passus est. Dicunt enim: Si passus
est, mutabilis est; et si mutabilis est, creatura est,
quia Dei substantia non potest immutari. Cum quibus
etiam nos dicimus et Dei substantiam commutari
non posse, et creaturam esse mutabilem. Sed aliud
est esse creaturam, et aliud suscipere creaturam. Filius
ergo unigenitus Dei, qui est Virtus et Sapientia
Dei, et Verbum per quod facta sunt omnia, quia immutari
non potest omnino, suscepit humanam creaturam,
quam lapsam erigere, atque inveteratam renovare
dignatus est. Nec in ea per passionem ipse in
deterius commutatus est, sed eam potius per resurrectionem
in melius commutavit. Nec propterea Verbum
Patris, id est unicum Dei Filium, per quem facta
sunt omnia, negandum est natum et passum esse
pro nobis. Et martyres enim passos dicimus et mortuos
propter regna coelorum; nec tamen in ea passione
et morte animae eorum occisae sunt. Dicit enim
Dominus: <hi>Nolite timere eos qui corpus occidunt, animae
autem nihil possunt facere <note>(Matth. X, 28)</note>
            </hi>. Sicut ergo
martyres passos et mortuos dicimus in corporibus quae
portabant, sine animarum interfectione vel morte;
<pb n="0304"/>
sic Filium Dei passum et mortuum dicimus in homine
quem portabat, sine divinitatis aliqua commutatione
vel morte.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>26.</head>
            <p>
 <hi>Non audiendi, qui negant tale
corpus Domini resurrexisse, quale fuerat sepultum.</hi> Nec
eos audiamus, qui negant tale corpus Domini resurrexisse,
quale positum est in monumento. Si enim
tale non fuisset, non ipse dixisset post resurrectionem
discipulis: <hi>Palpate, et videte, quoniam spiritus
ossa et carnem non habet, sicut me videtis habere <note>(Luc.
XXIV, 39)</note>
            </hi>. Sacrilegum est enim credere Dominum
nostrum, cum ipse sit Veritas, in aliquo fuisse mentitum.
Nec nos moveat quod clausis ostiis subito eum
apparuisse discipulis scriptum est <note>(Joan. XX, 26)</note>, ut
propterea negemus illud fuisse corpus humanum,
quia contra naturam hujus corporis videmus esse per
clausa ostia intrare. Omnia enim possibilia sunt Deo <note>(Matth. IX, 26)</note>.
Nam et ambulare super aquas contra
naturam hujus corporis esse manifestum est; et tamen
non solum ipse Dominus ante passionem ambulavit,
sed etiam Petrum ambulare fecit <note>(Id. XIV,
25, 29)</note>. Ita ergo et post resurrectionem de corpore
suo fecit quod voluit. Si enim potuit ante passionem
clarificare illud sicut splendorem solis <note>(Id. XVII, 2)</note>;
quare non potuit et post passionem ad quantam vellet
subtilitatem in temporis momento redigere, ut per
clausa ostia posset intrare?
</p>
          </div3>
        </div2>

<div2>
          <head>CAPUT XXV.</head>
<div3>
            <head>27.</head>
            <p>
 <hi>Nec negantes corpus Christi sublatum
in coelum.</hi> Nec eos audiamus, qui negant ipsum
corpus secum levasse in coelum Dominum nostrum, et
commemorant in Evangelio quod scriptum est, <hi>Nemo
ascendit in coelum, nisi qui de coelo descendit <note>(Joan. III,
13)</note>
            </hi>; et dicunt, quia corpus non descendit de coelo, non
potuisse ascendere in coelum. Non enim intelligunt,
quoniam corpus non ascendit in coelum: Dominus
enim ascendit, corpus autem non ascendit, sed levatum
est in coelum illo levante qui ascendit. Si enim
quis descendat, verbi gratia, de monte nudus, cum
autem descenderit, vestiat se, et vestitus iterum
ascendat, recte utique dicimus, Nemo ascendit, nisi
qui descendit: nec vestem consideramus quam secum
levavit, sed ipsum qui vestitus est, solum dicimus
ascendisse.
</p>
          </div3>
        </div2>

<div2>
          <head>CAPUT XXVI.</head>
<div3>
            <head>28.</head>
            <p>
 <hi>Nec negantes Christum sedere
ad dexteram Patris. Dextera et sinistra Dei quid sit.</hi> Nec
eos audiamus, qui negant ad dexteram Patris sedere
Filium. Dicunt enim: Numquid Deus Pater habet latus
dextrum aut sinistrum, sicuti corpora? Nec nos
hoc de Deo Patre sentimus: nulla enim forma corporis
Deus definitur atque concluditur. Sed dextera
Patris est beatitudo perpetua, quae sanctis promittitur
; sicut sinistra ejus rectissime dicitur miseria
perpetua, quae impiis datur: ut non in ipso Deo, sed
in creaturis hoc modo, quo diximus, intelligatur dextera
et sinistra. Quia et corpus Christi, quod est Ecclesia,
<pb n="0305"/>
in ipsa dextera, hoc est in ipsa beatitudine futurum
est, sicut Apostolus dicit, quia <hi>et simul nos suscitavit,
et simul sedere fecit in coelestibus <note>(Ephes. II,
6)</note>
            </hi>. Quamvis enim corpus nostrum nondum ibi sit,
tamen spes nostra jam ibi est. Propterea et ipse Dominus
post resurrectionem jussit discipulis quos piscantes
invenit, ut in dexteram partem mitterent retia.
Quod cum fecissent, ceperunt pisces, qui omnes
magni erant <note>(Joan. XXI, 6-11)</note>, id est, justos significabant,
quibus dextera promittitur. Hoc significat,
quod etiam in judicio dixit se agnos ad dexteram,
haedos autem ad sinistram esse positurum <note>(Matth.
XXV, 33)</note>.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>29.</head>
            <p>
 <hi>Nec audiendi negantes judicium
futurum.</hi> Nec eos audiamus, qui negant diem
judicii futurum, et commemorant quod in Evangelio
scriptum est, eum qui credit in Christum, non judicari;
qui autem non credit in illum, jam judicatum
esse <note>(Joan. III, 18)</note>. Dicunt enim: Si et ille qui credit,
non veniet in judicium, et ille qui non credit, jam
judicatus est; ubi sunt quos judicaturus est in die judicii?
Non intelligunt sic loqui Scripturas, ut praeteritum
tempus pro futuro tempore insinuent: sicut
supra diximus, quod Apostolus dixit de nobis, quod <hi>simul nos sedere fecit in coelestibus,</hi> 
 nondum factum
est; sed quia certissime est futurum, ita dictum est
quasi jam factum sit. Sicut et ipse Dominus discipulis
dixit, <hi>Omnia quae audivi a Patre meo, nota feci vobis <note>(Id. XV, 15)</note>
            </hi>:
et paulo post dicit, <hi>Multa habeo vobis
dicere; sed non potestis illa portare modo <note>(Id. XVI, 12)</note>
            </hi>.
Quomodo ergo dixerat, <hi>Omnia quae audivi a Patre
meo, nota feci vobis,</hi> nisi quia illud quod per Spiritum
sanctum certissime facturus erat, quasi jam fecisset,
locutus est? Sic ergo cum audimus, <hi>Qui credit in
Christum, non veniet in judicium;</hi> intelligamus quia
non veniet ad damnationem. Dicitur enim judicium
pro damnatione, sicut dicit Apostolus, <hi>Qui non manducat,
manducantem non judicet <note>(Rom. XIV, 3)</note>
            </hi>: id
est, non de illo male existimet. Et Dominus dicit; <hi>Nolite judicare, ne judicetur de vobis 
 <note>(Matth. VII, 1)</note>
            </hi>.
Non enim tollit nobis intelligentiam judicandi, cum et
propheta dicat, <hi>Si vere justitiam diligitis, recta judicate,
filii hominum <note>(Psal. LVII, 2)</note>
            </hi>; et ipse Dominus
dicat, <hi>Nolite judicare personaliter, sed justum judicium
judicate <note>(Joan. VII, 24)</note>
            </hi>. Sed illo loco ubi vetat judicare,
illud admonet, ne damnemus aliquem, cujus vel
cogitatio nobis non est aperta, vel nescimus qualis
postea sit futurus. Sic ergo cum dixit, <hi>ad judicium
non veniet;</hi> hoc dixit, quia non veniet ad damnationem. <hi>Qui autem non credit, jam judicatus est 
 <note>(Id. III,
18)</note>
            </hi>; hoc dixit, quia jam damnatus est praescientia
Dei, qui novit quid immineat non credentibus.
</p>
          </div3>
        </div2>

<div2>
          <head>CAPUT XXVIII.</head>
<div3>
            <head>30.</head>
            <p>
 <hi>Nec qui dicunt Spiritum
promissum venisse in Paulo, aut Montano, etc.</hi> Nec eos
audiamus, qui dicunt Spiritum sanctum, quem in
Evangelio Dominus promisit discipulis, aut in Paulo
apostolo venisse, aut in Montano et Priscilla, sicut
Cataphryges dicunt, aut in nescio quo Manete vel Manichaeo,
sicut Manichaei dicunt. Tam enim caeci sunt
<pb n="0306"/>
isti, ut Scripturas manifestas non intelligant; aut tam
negligentes salutis suae, ut omnino non legant. Quis
enim, cum legerit, non intelligat vel in Evangelio
quod post Domini resurrectionem scriptum est, dicente
Domino, <hi>Ego mitto promissum Patris mei in vos;
vos autem sedete hic in civitate, quousque induamini
virtute ex alto <note>(Luc. XXIV, 49)</note>
            </hi>? Et in Actibus Apostolorum,
posteaquam Dominus abscessit a discipulorum
oculis in coelum, decem diebus peractis, die Pentecostes
non attendunt apertissime venisse Spiritum
sanctum; et cum essent illi in civitate, sicut eos ante
monuerat, implevisse illos, ita ut loquerentur linguis.
Nam diversae nationes quae tunc aderant, unusquisque
audientium suam linguam intelligebant <note>(Act. II, 1-11)</note>.
Sed isti homines decipiunt eos qui negligentes catholicam
fidem, et ipsam fidem suam quae in Scripturis
manifesta est, nolunt discere, et quod est gravius
et multum dolendum, cum in Catholica negligenter
versentur, haereticis aurem diligenter accommodant.
</p>
          </div3>
        </div2>

<div2>
          <head>CAPUT XXIX.</head>
<div3>
            <head>31.</head>
            <p>
 <hi>Nec audiendi Donatistae negantes
Ecclesiam per orbem esse diffusam. Donatus ipse a suis
divisus. Donatus Romae cum Caeciliano causam dicens,
nihil probat. Donatistae Baptismum nisi ipsi dederint,
inanem esse volunt.</hi> Nec eos audiamus, qui sanctam
Ecclesiam, quae una catholica est, negant per orbem
esse diffusam, sed in sola Africa, hoc est, in parte
Donati pollere arbitrantur. Ita surdi sunt adversus
prophetam dicentem, <hi>Filius meus es tu, ego hodie
genui te: postula a me, et dabo tibi gentes haereditatem
tuam, et possessionem tuam terminos terrae <note>(Psal. II,
7, 8)</note>
            </hi>. Et alia multa, sive in Veteris, sive in Novi Testamenti
libris, quae scripta sunt, ut apertissime declarent
Ecclesiam Christi per orbem terrae esse diffusam.
Quod cum eis objicimus, dicunt jam ista omnia
fuisse completa, antequam esset pars Donati, sed
postea totam Ecclesiam perisse, et in sola Donati
parte reliquias ejus remansisse contendunt. O linguam
superbam et nefariam! nec si vere sic viverent,
ut vel inter se pacem postea custodirent. Nunc
autem non attendunt jam in ipso Donato completum
fuisse quod dictum est, <hi>In qua mensura mensi fueritis,
in ea remetietur vobis <note>(Matth. VII, 2)</note>
            </hi>. Sicut enim Christum
dividere conatus est, sic ipse a suis quotidiana
concisione dividitur. Ad hoc etiam pertinet illud
quod Dominus dicit, <hi>Qui enim gladio percusserit, gladio
morietur <note>(Id. XXVI, 52)</note>
            </hi>. Gladius enim illo loco,
siquidem in malo positus est, discordiosam linguam
significat, qua tunc ille infelix Ecclesiam percussit,
sed non occidit. Non enim dixit Dominus, Qui occiderit
gladio, gladio morietur; sed, <hi>Qui gladio usus
fuerit,</hi> inquit, <hi>gladio morietur.</hi> Ergo ille percussit Ecclesiam
lingua litigiosa, qua nunc ipse conciditur, ut
omnino dispereat atque moriatur. Et tamen illud tunc
<pb n="0307"/>
apostolus Petrus, non superbia sua, sed quamvis
carnali, tamen amore Domini fecerat. Itaque admonitus
recondit gladium: iste autem nec victus hoc
fecit. Siquidem cum episcopo Caeciliano causam cum
diceret, audientibus episcopis Romae, quos ipse petiverat,
nihil eorum quae intenderat potuit probare;
et sic remansit in schismate, ut suo gladio moreretur.
Populus autem ipsius, quando non audit Prophetas
et Evangelium, in quibus apertissime scriptum est
Ecclesiam Christi per omnes gentes esse diffusam, et
audit schismaticos, non Dei gloriam quaerentes, sed
suam, satis significat servum se esse, non liberum, et
aurem dexteram se habere praecisam. Petrus enim
errans in amore Domini, servo, non libero, aurem
dexteram praecidit. Ex quo significat, eos qui gladio
schismatis feriuntur, et servos esse carnalium desideriorum,
nondum eductos in libertatem Spiritus
sancti, ut jam non confidant in homine; et non audire
quod dextrum est, id est, Domini gloriam per
catholicam Ecclesiam latissime pervagatam, sed audire
sinistrum humanae inflationis errorem. Sed tamen
cum Dominus dicat in Evangelio, cum per omnes
gentes Evangelium fuerit praedicatum, tunc finem
esse futurum <note>(Matth. XXIV, 14)</note>; quomodo isti dicunt
quod jam caeterae omnes gentes ceciderunt a fide, et
in sola parte Donati remansit Ecclesia, cum manifestum
sit, ex quo ista pars ab unitate praecisa est,
nonnullas gentes postea credidisse, et adhuc esse aliquas
quae nondum crediderunt, quibus quotidie non
cessatur Evangelium praedicari? Quis non miretur
esse aliquem qui se christianum dici velit, et adversus
Christi gloriam tanta impietate rapiatur, ut audeat
dicere omnes populos gentium, qui modo adhuc
accedunt Ecclesiae Dei, et in Dei Filium festinanter
credunt, inaniter facere, quia non eos aliquis donatista
baptizat? Sine dubio ista exsecrarentur homines,
et eos sine dilatione relinquerent, si Christum quaererent,
si Ecclesiam diligerent, si liberi essent, si
aurem dexteram integram retinerent.
</p>
          </div3>
        </div2>

<div2>
          <head>CAPUT XXX.</head>
<div3>
            <head>32.</head>
            <p>
 <hi>Non audiendi Luciferiani, qui
licet non rebaptizent, praeciderunt se ab Ecclesia, quia
resipiscentes ab Ariana haeresi recipiebat.</hi> Nec eos audiamus,
qui quamvis neminem rebaptizent, praeciderunt
se tamen ab unitate, et Luciferiani magis dici
quam Catholici maluerunt. In eo enim quod intelligunt
baptisma Christi non esse repetendum, recte
faciunt. Sentiunt enim Sacramentum sancti lavacri
nusquam esse, nisi ex catholica Ecclesia; sed eam
formam secum habere sarmenta praecisa, quam in
ipsa vite, antequam praeciderentur, acceperant. Hi
sunt enim de quibus Apostolus dicit: <hi>Habentes speciem
pietatis, virtutem autem ejus abnegantes <note>(II Tim.
III, 5)</note>
            </hi>. Est enim magna virtus pietatis, pax et unitas;
quia unus est Deus. Hanc illi non habent, quia praecisi
ab unitate sunt. Itaque, si qui ex ipsis ad Catholicam
veniunt, non iterant speciem pietatis quam habent; sed
accipiunt virtutem pietatis quam non habent. Nam et
amputatos ramos denuo posse inseri, si non permanserint
<pb n="0308"/>
in incredulitate, apertissime Apostolus docet <note>(Rom. XI, 23)</note>.
Quod cum Luciferiani intelligunt,
et non rebaptizant, non improbamus: sed quod etiam
ipsi praecidi a radice voluerunt, quis non detestandum
esse cognoscat? Et ideo maxime, quia hoc eis displicuit
in Ecclesia catholica, quod vere catholicae sanctitatis
est. Nusquam enim tam vigere debent viscera
misericordiae, quam in catholica Ecclesia, ut tanquam
vera mater nec peccantibus filiis superbe insultet,
nec correctis difficile ignoscat. Non enim sine causa
inter omnes Apostolos hujus Ecclesiae catholicae personam
sustinet Petrus: huic enim Ecclesiae claves
regni coelorum datae sunt, cum Petro datae sunt <note>(Matth.
XVI, 19)</note>. Et cum ei dicitur, ad omnes dicitur, <hi>Amas
me? Pasce oves meas <note>(Joan. XXI, 17)</note>
            </hi>. Debet ergo
Ecclesia catholica correctis et pietate firmatis filiis
libenter ignoscere; cum ipsi Petro personam ejus
gestanti, et cum in mari titubasset <note>(Matth. XIV, 30)</note>,
et cum Dominum carnaliter a passione revocasset <note>(Id. XVI, 22)</note>,
et cum aurem servi gladio praecidisset,
et cum ipsum Dominum ter negasset <note>(Id. XXVI, 51,
70-74)</note>, et cum in simulationem postea superstitiosam
lapsus esset <note>(Galat. II, 12)</note>, videamus veniam esse
concessam, eumque correctum atque firmatum usque
ad dominicae passionis gloriam pervenisse. Itaque
post persecutionem quae per Arianos haereticos facta
erat, posteaquam pax, quam quidem Catholica in Domino
tenet, etiam a principibus saeculi reddita est,
episcopi qui perfidiae Arianorum in illa persecutione
consenserant, multi correcti redire in Catholicam
delegerunt, damnantes sive quod crediderant, sive
quod se credidisse simulaverant. Hos Ecclesia catholica
materno recepit sinu, tanquam Petrum post fletum
negationis per galli cantum admonitum, aut tanquam
eumdem post pravam simulationem Pauli voce
correctum. Hanc illi matris charitatem superbe accipientes,
et impie reprehendentes, quia Petro post
galli cantum surgenti non gratulati sunt <note>(Matth. XXVI,
75)</note>, cum Lucifero, qui mane oriebatur, cadere meruerunt <note>(Isai. XIV, 12)</note>.
</p>
          </div3>
        </div2>

<div2>
          <head>CAPUT XXXI.</head>
<div3>
            <head>33.</head>
            <p>
 <hi>Nec audiendi Cathari negantes
Ecclesiam posse omnia peccata dimittere, et vetantes
viduas nubere.</hi> Nec eos audiamus, qui negant
Ecclesiam Dei omnia peccata posse dimittere. Itaque
miseri, dum in Petro petram non intelligunt, et
nolunt credere datas Ecclesiae claves regni coelorum,
ipsi eas de manibus amiserunt. Isti sunt qui viduas,
si nupserint, tanquam adulteras damnant, et super
doctrinam apostolicam se praedicant esse mundiores <note>(I Tim. V, 14)</note>.
Qui nomen suum si vellent agnoscere,
mundanos se potius, quam mundos vocarent.
Nolentes enim, si peccaverint, corrigi, nihil aliud
elegerunt, nisi cum hoc mundo damnari. Nam
quibus veniam peccatorum negant, non eos aliqua
sanitate custodiunt, sed aegris subtrahunt medicinam;
et viduas suas uri cogunt, quas nubere non
permittunt. Non enim prudentiores habendi sunt,
<pb n="0309"/>
quam Paulus apostolus, qui maluit eas nubere, quam
uri <note>(I Cor. VII, 9)</note>.
</p>
          </div3>
        </div2>

<div2>
          <head>CAPUT XXXII.</head>
<div3>
            <head>34.</head>
            <p>
 <hi>Nec qui resurrectionem
carnis negant.</hi> Nec eos audiamus, qui carnis resurrectionem
futuram negant, et commemorant quod ait
apostolus Paulus, <hi>Caro et sanguis regnum Dei non possidebunt;</hi> 
non intelligentes quod ipse dicit Apostolus, <hi>Oportet corruptibile hoc induere incorruptionem, et mortale
hoc induere immortalitatem.</hi> 
 Cum enim hoc factum
fuerit, jam non erit caro et sanguis, sed coeleste corpus.
Quod et Dominus promittit, cum dicit, <hi>Neque
nubent, neque uxores ducent, sed erunt aequales
Angelis Dei <note>(Matth. XXII, 30)</note>
            </hi>. Non enim jam hominibus,
sed Deo vivent, cum aequales Angelis facti
fuerint. Immutabitur ergo caro et sanguis, et fiet
corpus coeleste et angelicum. <hi>Et mortui enim resurgent
incorrupti, et nos immutabimur <note>(I Cor. XV, 50-53)</note>
            </hi>:
ut et illud verum sit, quod resurget caro; et
illud verum sit, quod <hi>caro et sanguis regnum Dei non
possidebunt.</hi> 
</p>
          </div3>
        </div2>

<div2>
          <head>CAPUT XXXIII.</head>
<div3>
            <head>35.</head>
            <p>
 <hi>Fidei simplicitate lactari
oportet, cum parvuli sumus. Charitas perfecta nec cupiditatem
saeculi compatitur, nec timorem. Cognitio
veritatis in corde mundato.</hi> Ista fidei simplicitate et
sinceritate lactati nutriamur in Christo; et cum parvuli
<pb n="0310"/>
sumus, majorum cibos non appetamus, sed nutrimentis
saluberrimis crescamus in Christo, accedentibus
bonis moribus et christiana justitia, in qua
est charitas Dei et proximi perfecta et firmata: ut
unusquisque nostrum de diabolo inimico et angelis
ejus triumphet in semetipso in Christo quem induit.
Quia perfecta charitas nec cupiditatem habet saeculi,
nec timorem saeculi; id est, nec cupiditatem ut acquirat
res temporales, nec timorem ne amittat res
temporales. Per quas duas januas intrat et regnat
inimicus, qui primo Dei timore, deinde charitate pellendus
est. Debemus itaque tanto avidius appetere
apertissimam et evidentissimam cognitionem veritatis,
quanto nos videmus in charitate proficere, et ejus
simplicitate cor habere mundatum, quia ipso interiore
oculo videtur veritas: <hi>Beati</hi> enim <hi>mundo corde,</hi> 
inquit, <hi>quia ipsi Deum videbunt <note>(Matth. V, 8)</note>
            </hi>. <hi>Ut in
charitate radicati et fundati praevaleamus comprehendere
cum omnibus sanctis, quae sit latitudo, et longitudo, et
altitudo, et profundum; scire etiam supereminentem
scientiam charitatis Christi, ut impleamur in omnem
plenitudinem Dei <note>(Ephes. III, 17-19)</note>
            </hi>: et post ista cum
invisibili hoste certamina, quoniam volentibus et
amantibus jugum Christi lene est, et sarcina ejus levis <note>(Matth. XI, 30)</note>,
coronam victoriae mereamur.

</p>
          </div3>
        </div2>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De bono conjugali</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeBoCo</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De bono conjugali</head>

<p>In quo docet Augustinus nuptias multis nominibus esse honorabiles, et non tantum in fornicationis comparatione, sed ex
proprio genere bonas ac de se ab omni peccato immunes. Continentiam vero longe esse praestantiorem ostendit: adeoque
nuptias, quas olim necessarias ad propagandum Dei populum, per quem Christus prophetaretur et nasceretur, in usu
habere Sancti debuerunt, nunc temporis postquam dictum est, <hi>Qui potest capere, capiat,</hi> non amplectendas nisi ab iis qui
se continere non valent. Caeterum continentes nostros antiquis illis conjugatis, Abrahamo nominatim et Sarae, vix ulla ratione
conferri, nedum iis praeferri posse; quippe qui et continentiae virtutem in animi habitu tenuerunt nubentes, et obedientiae
laude, qua tanquam matrice virtutes omnes continentur, quam maxime excelluerunt.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Prima societas viri et
uxoris.</hi> Quoniam unusquisque homo humani generis
pars est, et sociale quiddam est humana natura,
magnumque habet et naturale bonum, vim quoque
amicitiae; ob hoc ex uno Deus voluit omnes homines
condere, ut in sua societate non sola similitudine
generis, sed etiam cognationis vinculo tenerentur.
Prima itaque naturalis humanae societatis copula vir
et uxor est. Quos nec ipsos singulos condidit Deus,
et tanquam alienigenas junxit: sed alteram creavit
ex altero; signans etiam vim conjunctionis in latere,
unde illa detracta, formata est <note>(Gen. II, 21, 22)</note>.
Lateribus enim sibi junguntur, qui pariter ambulant,
et pariter quo ambulant intuentur. Consequens est
connexio societatis in filiis, qui unus honestus fructus
est, non conjunctionis maris et feminae, sed concubitus.
Poterat enim esse in utroque sexu, etiam
sine tali commixtione, alterius regentis, alterius
obsequentis amicalis quaedam et germana conjunctio.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>De propagatione filiorum, si
homo non peccasset, diversae sententiae.</hi> Nec nunc opus
est ut scrutemur, et in ea quaestione definitam sententiam
proferamus, unde primorum hominum proles
posset existere, quos benedixerat Deus, dicens, <hi>Crescite,
et multiplicamini, et implete terram,</hi> si non peccassent;
cum mortis conditionem corpora eorum
peccando meruerint, nec esse concubitus nisi mortalium
corporum possit. Plures enim de hac re sententiae
diversaeque exstiterunt; et si examinandum sit,
veritati divinarum Scripturarum quaenam earum
potissimum congruat, prolixae disputationis negotium
<pb n="0374"/>
est. Sive ergo sine coeundi complexu alio aliquo modo,
si non peccassent, habituri essent filios ex munere
omnipotentissimi Creatoris, qui potuit etiam ipsos
sine parentibus condere, qui potuit carnem Christi in
utero virginali formare, et ut etiam ipsis infidelibus
loquar, qui potuit apibus prolem sine concubitu dare:
sive ibi multa mystice ac figurate dicta sint, aliterque
sit intelligendum quod scriptum est, <hi>Implete terram,
et dominamini ejus <note>(Gen. I, 28)</note>
            </hi>, id est, ut plenitudine
et perfectione vitae ac potestatis id fieret, ut ipsum
quoque incrementum et multiplicatio qua dictum est, <hi>Crescite, et multiplicamini,</hi> 
 provectu mentis et copia
virtutis intelligatur, sicut in Psalmo positum est, <hi>Multiplicabis me in anima mea virtute 
 <note>(Psal. CXXXVII,
3)</note>
            </hi>; nec data sit homini prolis ista successio, nisi
posteaquam causa peccati, futura erat in morte decessio:
sive corpus non spirituale illis hominibus,
sed primo animale factum erat, ut obedientiae merito
postea fieret spirituale, ad immortalitatem capessendam,
non post mortem, quae invidia diaboli intravit
in orbem terrarum <note>(Sap. II, 24)</note> et facta est poena
peccati; sed per illam commutationem quam significat
Apostolus, ubi ait, <hi>Deinde nos viventes qui reliqui
sumus, simul cum illis rapiemur in nubibus in obviam
Christo in aera <note>(I Thess. IV, 16)</note>
            </hi>: ut illa corpora primi
conjugii et mortalia fuisse intelligamus prima conformatione,
et tamen non moritura nisi peccassent,
sicut minatus erat Deus: tanquam si vulnus minaretur,
quia vulnerabile corpus erat; quod tamen non
accidisset, nisi fieret quod ille vetuisset. Ita ergo
possent etiam per concubitum talium corporum generationes
subsistere, quae usque ad certum modum,
<pb n="0375"/>
haberent incrementum, nec vergerent tamen in
senium; aut usque in senium, nec tamen in mortem,
donec illa benedictionis multiplicatione terra
impleretur. Si enim vestibus Israelitarum praestitit
Deus per annos quadraginta sine ullo detrimento
proprium statum <note>(Deut. XXIX, 5)</note>; quanto magis
praestaret corporibus obedientium praecepto suo
felicissimum quoddam temperamentum certi status,
donec in melius converterentur, non morte hominis
qua corpus ab anima deseritur, sed beata commutatione
a mortalitate ad immortalitatem, ab animali
ad spiritualem qualitatem!
</p>
          </div3>
        </div2>

<div2>
          <head>CAPUT III.</head>
<p> <hi>Bonum conjugii multiplex. Primum
et secundum conjugii bonum. Tertium conjugii bonum.</hi> Harum sententiarum quae vera sit, vel si alia vel aliae
possunt adhuc ex illis verbis exsculpi, quaerere ac
disserere longum est.</p>
<div3>
            <head>3.</head>
            <p>
 Illud nunc dicimus, secundum istam conditionem
nascendi et moriendi, quam novimus, et in qua
creati sumus, aliquid boni esse conjugium masculi
et feminae: cujus confoederationem ita divina Scriptura
commendat, ut nec dimissae a viro nubere liceat
alteri, quamdiu vir ejus vivit; nec dimisso ab uxore
liceat alteram ducere, nisi mortua fuerit quae recessit.
Bonum ergo conjugii, quod etiam Dominus in Evangelio
confirmavit, non solum quia prohibuit dimittere
uxorem, nisi ex causa fornicationis <note>(Matth. XIX, 9)</note>,
sed etiam quia venit invitatus ad nuptias <note>(Joan. II,
2)</note>, cur sit bonum merito quaeritur. Quod mihi non
videtur propter solam filiorum procreationem, sed
propter ipsam etiam naturalem in diverso sexu
societatem. Alioquin non jam diceretur conjugium in
senibus, praesertim si vel amisissent filios, vel minime
genuissent. Nunc vero in bono licet annoso conjugio,
etsi emarcuit ardor aetatis inter masculum et feminam,
viget tamen ordo charitatis inter maritum et
uxorem: quia quanto meliores sunt, tanto maturius
a commixtione carnis suae pari consensu se continere
coeperunt; non ut necessitatis esset postea non posse
quod vellent, sed ut laudis esset primum noluisse
quod possent. Si ergo servatur fides honoris et
obsequiorum invicem debitorum ab alterutro sexu,
etiamsi languescentibus et prope cadaverinis utriusque
membris, animorum tamen rite conjugatorum tanto
sincerior, quanto probatior, et tanto securior, quanto
placidior castitas perseverat. Habent etiam id bonum
conjugia, quod carnalis vel juvenilis incontinentia,
etiamsi vitiosa est, ad propagandae prolis redigitur
honestatem, ut ex malo libidinis aliquid boni faciat
copulatio conjugalis. Deinde quia reprimitur, et
quodam modo verecundius aestuat concupiscentia
carnis, quam temperat parentalis affectus. Intercedit
enim quaedam gravitas fervidae voluptatis, cum in
eo quod sibi vir et mulier adhaerescunt, pater et
mater esse meditantur.
</p>
          </div3>
        </div2>

<div2>
          <head>CAPUT IV.</head>
<div3>
            <head>4.</head>
            <p>
 <hi>Quartum conjugii bonum. Adulterium
quid sit. Fides in rebus etiam abjectis servanda
<pb n="0376"/>
et vitae huic praeponenda.</hi> Huc accedit quia in eo ipso
quod sibi invicem conjuges debitum solvunt, etiamsi
id aliquanto intemperantius et incontinentius expetant,
fidem tamen sibi pariter debent. Cui fidei tantum
juris tribuit Apostolus, ut eam potestatem appellaret,
dicens: <hi>Mulier non habet potestatem corporis sui, sed
vir: similiter autem et vir non habet potestatem corporis
sui, sed mulier <note>(I Cor. VII, 4)</note>
            </hi>. Hujus autem fidei violatio
dicitur adulterium, cum vel propriae libidinis
instinctu, vel alienae consensu, cum altero vel altera
contra pactum conjugale concumbitur: atque ita frangitur
fides; quae in rebus etiam corporeis et abjectis
magnum animi bonum est; et ideo eam saluti quoque
corporali qua etiam vita nostra ista continetur, certum
est debere praeponi. Etsi enim exigua palea prae
multo auro pene res nulla est; fides tamen cum in
negotio paleae, sicut in auro sincera servatur, non
ideo minor est quia in re minore servatur. Cum vero
ad peccatum admittendum adhibetur fides, mirum si
fides appellanda est: verumtamen qualiscumque sit,
si et contra ipsam fit, pejus fit; nisi cum propterea
deseritur, ut ad veram fidem ac legitimam redeatur,
id est, ut peccatum emendetur, voluntatis pravitate
correcta. Tanquam si quis cum hominem solus exspoliare
non possit, inveniat socium iniquitatis, et
cum eo paciscatur ut simul id faciant spoliumque partiantur,
quo facinore commisso totum solus auferat.
Dolet quidem ille, et fidem sibi servatam non esse
conqueritur; verum in ipsa sua querela cogitare debet,
potius in bona vita ipsi humanae societati fuisse
servandam, ne praeda iniqua ex homine fieret, si sentit
quam inique sibi in peccati societate servata non
fuerit. Ille quippe utrobique perfidus, profecto sceleratior
judicandus est. At si id quod male fecerant
ei displicuisset, et propterea cum participe facinoris
praedam dividere noluisset, ut homini cui ablata fuerat,
redderetur, eum perfidum nec perfidus diceret.
Ita mulier si fide conjugali violata fidem servet adultero,
utique mala est: sed si nec adultero, pejor est.
Porro si eam flagitii poeniteat, et ad castitatem rediens
conjugalem, pacta ac placita adulterina rescindat,
miror si eam fidei violatricem vel ipse adulter
putabit.
</p>
          </div3>
        </div2>

<div2>
          <head>CAPUT V.</head>
<div3>
            <head>5.</head>
            <p>
 <hi>Conjunctio viri et feminae quandonam
sit connubium, quando non.</hi> Solet etiam quaeri, cum
masculus et femina, nec ille maritus, nec illa uxor
alterius, sibimet non filiorum procreandorum, sed
propter incontinentiam solius concubitus causa copulantur,
ea fide media, ut nec ille cum altera, nec illa
cum altero id faciat, utrum nuptiae sint vocandae. Et
potest quidem fortasse non absurde hoc appellari connubium,
si usque ad mortem alterius eorum id inter
eos placuerit, et prolis generationem, quamvis non
ea causa conjuncti sint, non tamen vitaverint, ut vel
nolint sibi nasci filios, vel etiam opere aliquo malo
agant ne nascantur. Caeterum si vel utrumque vel
unum horum desit, non invenio quemadmodum has
nuptias appellare possimus. Etenim si aliquam sibi
<pb n="0377"/>
vir ad tempus adhibuerit, donec aliam dignam vel honoribus
vel facultatibus suis inveniat, quam comparem
ducat; ipso animo adulter est, nec cum illa quam
cupit invenire, sed cum ista cum qua sic cubat, ut
cum ea non habeat maritale consortium. Unde et ipsa
hoc sciens ac volens, impudice utique miscetur ei,
cum quo non habet foedus uxorium. Verumtamen si
ei thori fidem servet, et cum ille uxorem duxerit,
nubere ipsa non cogitet, atque a tali prorsus opere
continere se praeparet, adulteram quidem fortassis
facile appellare non audeam; non peccare tamen quis
dixerit, cum eam viro, cujus uxor non est, misceri
sciat? Jamvero si ex illo concubitu, quantum ad ipsam
attinet, non nisi filios velit, et quidquid ultra causam
procreandi patitur invita patiatur: multis quidem ista
matronis anteponenda est; quae tametsi non sunt
adulterae, viros tamen suos plerumque etiam continere
cupientes ad reddendum carnale debitum cogunt,
non desiderio prolis, sed ardore concupiscentiae
ipso suo jure intemperanter utentes: in quarum
tamen nuptiis bonum est hoc ipsum quod nuptae sunt.
Ad hoc enim nuptae sunt, ut illa concupiscentia redacta
ad legitimum vinculum, non deformis et dissoluta
fluitaret, habens de se ipsa irrefrenabilem carnis
infirmitatem, de nuptiis autem indissolubilem fidei societatem;
de se ipsa progressum immoderate coeundi,
de nuptiis modum caste procreandi. Etsi enim turpe
est libidinose uti velle marito; honestum est tamen
nolle misceri nisi marito, et non parere nisi de marito.
</p>
          </div3>
        </div2>

<div2>
          <head>CAPUT VI.</head>
<p> <hi>De conjugalis debiti exactione ac redditione.</hi> Sunt item viri usque adeo incontinentes, ut
conjugibus nec gravidis parcant. Quidquid ergo inter
se conjugati immodestum, inverecundum, sordidum
gerunt, vitium est hominum, non culpa nuptiarum.</p>
<div3>
            <head>6.</head>
            <p>
 Jam in ipsa quoque immoderatiore exactione
debiti carnalis, quam eis non secundum imperium
praecipit, sed secundum veniam concedit Apostolus,
ut etiam praeter causam procreandi sibi misceantur;
etsi eos pravi mores ad talem concubitum impellunt,
nuptiae tamen ab adulterio seu fornicatione defendunt.
Neque enim illud propter nuptias admittitur,
sed propter nuptias ignoscitur. Debent ergo sibi conjugati
non solum ipsius sexus sui commiscendi fidem,
liberorum procreandorum causa, quae prima est humani
generis in ista mortalitate societas; verum etiam
infirmitatis invicem excipiendae, ad illicitos concubitus
evitandos, mutuam quodam modo servitutem; ut
etsi alteri eorum perpetua continentia placeat, nisi
ex alterius consensu non possit. Et ad hoc enim <hi>uxor
non habet potestatem corporis sui, sed vir; similiter et
vir non habet potestatem corporis sui, sed mulier <note>(I Cor.
VII, 4-6)</note>
            </hi>: ut et quod non filiorum procreandorum,
sed infirmitatis et incontinentiae causa expetit, vel ille
de matrimonio, vel illa de marito, non sibi alterutrum
negent; ne per hoc incidant in damnabiles corruptelas,
tentante satana, propter incontinentiam, vel
amborum, vel cujusquam eorum. Conjugalis enim
concubitus generandi gratia, non habet culpam; concupiscentiae
<pb n="0378"/>
vero satiandae, sed tamen cum conjuge,
propter thori fidem, venialem habet culpam: adulterium
vero sive fornicatio lethalem habet culpam.
Ac per hoc melior est quidem ab omni concubitu continentia,
quam vel ipse matrimonialis concubitus, qui
fit causa gignendi.
</p>
          </div3>
        </div2>

<div2>
          <head>CAPUT VII.</head>
<p> <hi>Foedus nuptiale separatione conjugum
non fit irritum. An dimissa adultera liceat alteram
ducere. Uxorem superducere vetitum more Romano.
Divortio lex foederis nuptialis non aboletur inter Christianos.</hi> Sed quia illa continentia meriti amplioris est,
reddere vero debitum conjugale, nullius est criminis,
exigere autem ultra generandi necessitatem, culpae
venialis, fornicari vero vel moechari, puniendi criminis;
cavere debet charitas conjugalis, ne dum sibi
quaerit unde amplius honoretur, conjugi faciat unde
damnetur. <hi>Qui</hi> enim <hi>dimittit uxorem suam, excepta
causa fornicationis, facit eam moechari <note>(Matth. V, 32)</note>
            </hi>.
Usque adeo foedus illud initum nuptiale cujusdam
sacramenti res est, ut nec ipsa separatione irritum
fiat: quandoquidem vivente viro, et a quo relicta est,
moechatur, si alteri nupserit; et ille hujus mali causa
est qui reliquit.</p>
<div3>
            <head>7.</head>
            <p>
 Miror autem si quemadmodum licet dimittere
adulteram uxorem, ita liceat ea dimissa alteram ducere.
Facit enim de hac re sancta Scriptura difficilem
nodum, dicente Apostolo, ex praecepto Domini mulierem
a viro non debere discedere; quod si discesserit,
manere innuptam, aut viro suo reconciliari <note>(I Cor. VII, 10, 11)</note>:
cum recedere utique et manere
innupta, nisi ab adultero viro non debeat, ne recedendo
ab eo qui adulter non est, faciat eum moechari.
Reconciliari autem viro vel tolerando, si se ipsa
continere non potest, vel correcto, forsitan juste potest.
Quomodo autem viro possit esse licentia ducendae
alterius, si adulteram reliquerit, cum mulieri
non sit nubendi alteri, si adulterum reliquerit, non
video. Quae si ita sunt, tantum valet illud sociale vinculum
conjugum, ut cum causa procreandi colligetur,
nec ipsa causa procreandi solvatur. Possit enim
homo dimittere sterilem uxorem, et ducere de qua
filios habeat: et tamen non licet; et nostris quidem
jam temporibus ac more Romano, nec superducere,
ut amplius habeat quam unam vivam: et utique relicta
adultera vel relicto adultero possent plures nasci
homines, si vel illa alteri nuberet, vel ille alteram
duceret. Quod tamen si non licet, sicut divina regula
praescribere videtur; quem non faciat intentum, quid
sibi velit tanta firmitas vinculi conjugalis? Quod nequaquam
puto tantum valere potuisse, nisi alicujus
rei majoris ex hac infirma mortalitate hominum quoddam
sacramentum adhiberetur, quod deserentibus
hominibus atque id dissolvere cupientibus, inconcussum
illis maneret ad poenam. Siquidem interveniente
divortio non aboletur illa confoederatio nuptialis: ita
ut sibi conjuges sint, etiam separati; cum illis autem
adulterium committant, quibus fuerint etiam post
<pb n="0379"/>
suum repudium copulati, vel illa viro, vel ille mulieri.
Nec tamen nisi in civitate Dei nostri, in monte
sancto ejus <note>(Psal. XLVII, 2)</note>, talis est causa cum uxore.
</p>
          </div3>
        </div2>

<div2>
          <head>CAPUT VIII.</head>
<p> <hi>Repudii usus qualis apud Gentiles,
et qualis apud Judaeos. Conjugium bonum est prorsus,
non autem sola comparatione fornicationis.</hi> Caeterum
aliter se habere jura Gentilium, quis ignorat; ubi interposito
repudio, sine reatu aliquo ultionis humanae,
et illa cui voluerit nubit, et ille quam voluerit ducit?
Cui consuetudini simile aliquid, propter Israelitarum
duritiam, videtur permisisse Moyses de libello repudii <note>(Deut. XXIV, 1; Matth. XIX, 8)</note>.
Qua in re exprobratio
quam approbatio divortii magis apparet.</p>
<div3>
            <head>8.</head>
            <p>
 <hi>Honorabiles</hi> ergo <hi>nuptiae in omnibus, et thorus immaculatus <note>(Hebr. XIII, 4)</note>
            </hi>.
Quod non sic dicimus bonum,
ut in fornicationis comparatione sit bonum; alioquin
duo mala erunt, quorum alterum pejus: aut bonum
erit et fornicatio, quia est pejus adulterium; pejus
est enim alienum matrimonium violare, quam
meretrici adhaerere: et bonum adulterium, quia est
pejor incestus; pejus est enim cum matre quam cum
aliena uxore concumbere: et donec ad ea perveniatur,
quae, sicut Apostolus ait, <hi>turpe est etiam dicere <note>(Ephes. V, 12)</note>
            </hi>,
omnia bona erunt in comparatione
pejorum. Hoc autem falsum esse quis dubitet? Non
ergo duo mala sunt connubium et fornicatio, quorum
alterum pejus; sed duo bona sunt connubium et continentia,
quorum alterum est melius. Sicut ista temporalis
sanitas et imbecillitas non sunt duo mala,
quorum alterum pejus; sed ista sanitas et immortalitas
duo bona sunt, quorum alterum melius. Item
scientia et vanitas non duo mala sunt, quorum vanitas
pejus; sed scientia et charitas duo bona sunt, quorum
charitas melius. Namque <hi>scientiae destruetur,</hi> ait Apostolus;
et tamen huic tempori necessaria est: <hi>charitas</hi> autem <hi>nunquam cadet 
 <note>(I Cor. XIII, 8)</note>
            </hi>. Sic et mortalis ista
generatio, propter quam fiunt nuptiae, destruetur; ab
omni autem concubitu immunitas, et hic angelica
meditatio est, et permanet in aeternum. Sicut autem
jejuniis sacrilegorum meliora sunt prandia justorum;
ita nuptiae fidelium virginitati anteponuntur impiarum.
Verumtamen neque ibi prandium jejunio, sed
justitia sacrilegio; neque hic nuptiae virginitati, sed
fides impietati praefertur. Ad hoc enim justi cum
opus est prandent, ut tanquam boni domini quod justum
et aequum est servis corporibus praebeant: ad
hoc autem sacrilegi jejunant, ut daemonibus serviant.
Sic ad hoc nubunt fideles, ut maritis pudice copulentur:
ad hoc autem sunt virgines impiae, ut a vero
Deo fornicentur. Sicut ergo bonum erat quod Martha
faciebat, occupata circa ministerium sanctorum, sed
melius quod Maria soror ejus sedens ad pedes Domini,
et audiens verbum ejus <note>(Luc. X, 39-42)</note>: ita bonum
Susannae in conjugali castitate laudamus <note>(Dan.
XIII)</note>; sed tamen ei bonum viduae Annae <note>(Luc. II, 36,
37)</note>, ac multo magis Mariae virginis anteponimus
<pb n="0380"/> <note>(Luc. I, 27)</note>.
Bonum erat quod faciebant, quae de
substantia sua Christo ac discipulis ejus necessaria
ministrabant; sed melius qui omnem suam substantiam
dimiserunt, ut expeditiores eumdem Dominum
sequerentur. In his autem binis bonis, sive quae isti,
sive quae Martha et Maria faciebant, fieri non posset
quod melius est, nisi altero praetermisso aut relicto.
Unde intelligendum est non ideo malum putandum
esse nuptias, quia nisi ab eis abstineatur, non potest
haberi vidualis castitas aut virginalis integritas. Neque
enim ideo malum erat quod Martha faciebat, quia
nisi inde abstineret soror ejus, non faceret quod melius
erat: aut ideo malum est suscipere justum aut
prophetam in domum suam, quia nec domum habere
debet, ut quod melius est faciat, qui vult ad perfectionem
Christum sequi.
</p>
          </div3>
        </div2>

<div2>
          <head>CAPUT IX.</head>
<div3>
            <head>9.</head>
            <p>
 <hi>Conjugium bonum est non nisi
propter aliud expetendum. Conjugio uti debuisse sanctos
primis temporibus: nunc praeferendam esse continentiam.</hi> 
Sane videndum est, alia bona nobis Deum dare,
quae propter se ipsa expetenda sunt, sicut est sapientia,
salus, amicitia; alia quae propter aliquid sunt necessaria,
sicut doctrina, cibus, potus, somnus, conjugium,
concubitus. Horum enim quaedam necessaria
sunt propter sapientiam, sicut doctrina; quaedam propter
salutem, sicut cibus, et potus, et somnus; quaedam
propter amicitiam, sicut nuptiae vel concubitus:
hinc enim subsistit propagatio generis humani, in quo
societas amicalis magnum bonum est. His itaque bonis
quae propter aliud necessaria sunt, qui non ad hoc
utitur propter quod instituta sunt, peccat, alias venialiter,
alias damnabiliter. Quisquis vero eis propter
hoc utitur, propter quod data sunt, bene facit. Cui
ergo non sunt necessaria, si non eis utitur, melius
facit. Proinde ista bona cum opus habemus, bene volumus:
sed melius ea nolumus quam volumus; quia
tunc melius nos habemus, cum ea necessaria non habemus.
Ac per hoc bonum est nubere, quia bonum
est filios procreare, matremfamilias esse <note>(I Tim. V,
14)</note>: sed melius est non nubere, quia melius est ad
ipsam humanam societatem hoc opere non egere. Ita
enim jam sese habet humanum genus, ut aliis qui se
non continent, non solum per nuptias occupatis, sed
multis etiam per illicitos concubitus luxuriantibus,
bono Creatore de malis eorum faciente quod bonum
est, non desit numerositas prolis et abundantia successionis,
unde sanctae amicitiae conquirantur. Ex quo
colligitur, primis temporibus generis humani, maxime
propter Dei populum propagandum, per quem et
prophetaretur et nasceretur Princeps et Salvator
omnium populorum, uti debuisse sanctos isto, non
propter se expetendo, sed propter aliud necessario
bono nuptiarum: nunc vero cum ad ineundam sanctam
et sinceram societatem undique ex omnibus
gentibus copia spiritualis cognationis exuberet, etiam
propter solos filios connubia copulare cupientes, ut ampliore
continentiae bono potius utantur admonendi sunt.
</p>
          </div3>
        </div2>

<div2>
          <head>CAPUT X.</head>
<div3>
            <head>10.</head>
            <p>
 <hi>Objectio contra continentiam.
Nunc ii soli conjugari debent, qui se non continent.
Nuptias non esse peccatum. Nuptialis concubitus solus
<pb n="0381"/>
ille est qui fit causa generandi.</hi> Sed novi qui murmurent:
Quid si, inquiunt, omnes homines velint ab
omni concubitu continere; unde subsistet genus humanum?
Utinam omnes hoc vellent, duntaxat in charitate
de corde puro et conscientia bona et fide non
ficta <note>(I Tim. I, 5)</note>: multo citius Dei civitas compleretur,
et acceleraretur terminus saeculi. Quid enim aliud
hortari apparet Apostolum, ubi ait, cum inde loqueretur, <hi>Vellem omnes esse sicut me ipsum?</hi> 
 Aut illo loco: <hi>Hoc autem dico, fratres: tempus breve est; reliquum est
ut et hi qui habent uxores, tanquam non habentes sint;
et qui flent, tanquam non flentes; et qui gaudent, tanquam
non gaudentes; et qui emunt, tanquam non ementes;
et qui utuntur hoc mundo, tanquam non utantur:
praeterit enim figura hujus mundi. Volo vos sine sollicitudine
esse.</hi> 
 Deinde subjungit: <hi>Qui sine uxore est, cogitat
ea quae sunt Domini, quomodo placeat Domino.
Qui autem matrimonio conjunctus est, cogitat quae sunt
mundi, quomodo placeat uxori. Et divisa est mulier innupta
et virgo</hi>: <hi>quae innupta est, sollicita est ea quae
sunt Domini, ut sit sancta et corpore et spiritu; quae autem
nupta est, sollicita est quae sunt mundi, quomodo
placeat viro.</hi> Unde mihi videtur hoc tempore solos eos
qui se non continent, conjugari oportere, secundum
illam ejusdem apostoli sententiam: <hi>Quod si se non
continent, nubant; melius est enim nubere quam uri.</hi> </p>
          </div3>
<div3>
            <head>11.</head>
            <p>
 Nec ipsis tamen peccatum sunt nuptiae, quae si
in comparatione fornicationis eligerentur, minus peccatum
essent quam fornicatio, sed tamen peccatum
essent. Nunc autem quid dicturi sumus adversus evidentissimam
vocem Apostoli dicentis: <hi>Quod vult faciat;
non peccat, sinubat;</hi> et, <hi>Si acceperis uxorem, non
peccasti; et si nupserit virgo, non peccat <note>(I Cor. VII, 7,
28-36)</note>
            </hi>. Hinc certe jam dubitare fas non est nuptias
non esse peccatum. Non itaque nuptias secundum veniam
concedit Apostolus: nam quis ambigat absurdissime
dici non eos peccasse quibus venia datur?
Sed illum concubitum secundum veniam concedit,
qui fit per incontinentiam, non sola causa procreandi,
et aliquando nulla causa procreandi; quem nuptiae
non fieri cogunt, sed ignosci impetrant: si tamen
non ita sit nimius, ut impediat quae seposita esse debent
tempora orandi, nec immutetur in eum usum qui
est contra naturam, de quo Apostolus tacere non potuit,
cum de corruptelis nimiis immundorum et impiorum
hominum loqueretur <note>(Rom. I, 26, 27)</note>. Concubitus
enim necessarius causa generandi, inculpabilis
et solus ipse nuptialis est. Ille autem qui ultra
istam necessitatem progreditur, jam non rationi, sed
libidini obsequitur. Et hunc tamen non exigere,sed
reddere conjugi, ne fornicando damnabiliter peccet,
ad personam pertinet conjugalem. Si autem ambo tali
concupiscentiae subiguntur, rem faciunt non plane
nuptiarum. Verumtamen si magis in sua conjunctione
<pb n="0382"/>
diligunt quod honestum, quam quod inhonestum est,
id est, quod est nuptiarum, quam id quod non est nuptiarum,
hoc eis auctore Apostolo secundum veniam
conceditur: cujus delicti non habent hortatrices nuptias,
sed deprecatrices, si Dei misericordiam non a
se avertant, vel non abstinendo quibusdam diebus ut
orationibus vacent, et per hanc abstinentiam sicut per
jejunia commendent preces suas, vel immutando naturalem
usum in eum usum qui est contra naturam,
quod damnabilius fit in conjuge.
</p>
          </div3>
        </div2>

<div2>
          <head>CAPUT XI.</head>
<div3>
            <head>12.</head>
            <p>
 <hi>Usus contra naturam exsecrabilior
in uxore, quam in meretrice. Innuptarum amplior
sanctitas commendata, non negata sanctitas nuptarum.</hi> 
Nam cum ille naturalis usus, quando prolabitur ultra
pacta nuptialia, id est, ultra propagandi necessitatem,
venialis sit in uxore, in meretrice damnabilis;
iste qui est contra naturam, exsecrabiliter fit in meretrice,
sed exsecrabilius in uxore. Tantum valet
ordinatio Creatoris et ordo creaturae, ut in rebus ad
utendum concessis, etiam cum modus exceditur,
longe sit tolerabilius, quam in eis quae concessa
non sunt, vel unus vel rarus excessus. Et ideo in re
concessa immoderatio conjugis, ne in rem non concessam
libido prorumpat, toleranda est. Hinc est
etiam quod longe minus peccat quamlibet assiduus
ad uxorem, quam vel rarissimus ad fornicationem.
Cum vero vir membro mulieris non ad hoc concesso
uti voluerit, turpior est uxor si in se, quam si in
alia fieri permiserit. Decus ergo conjugale est castitas
procreandi, et reddendi carnalis debiti fides:
hoc est opus nuptiarum, hoc ab omni crimine defendit
Apostolus dicendo, <hi>Et si acceperis uxorem, non
peccasti: et si nupserit virgo, non peccat;</hi> et, <hi>Quod
vult faciat; non peccat, si nubat.</hi> Exigendi autem
debiti ab alterutro sexu immoderatior progressio,
propter illa quae supra dixit, conjugibus secundum
veniam conceditur.</p>
          </div3>
<div3>
            <head>13.</head>
            <p>
 Quod ergo ait, <hi>Quae innupta est, cogitat ea quae
sunt Domini, ut sit sancta et corpore et spiritu,</hi> non
sic accipiendum est, ut putemus non esse sanctam
corpore christianam conjugem castam. Omnibus
quippe fidelibus dictum est, <hi>Nescitis quia corpora
vestra templum in vobis est Spiritus sancti, quem habetis
a Deo <note>(I Cor. VI, 19)</note>
            </hi>. Sancta sunt ergo etiam
corpora conjugatorum, fidem sibi et Domino servantium.
Cui sanctitati cujuslibet eorum, nec infidelem
conjugem obsistere, sed potius sanctitatem uxoris
prodesse infideli viro, aut sanctitatem viri prodesse
infideli uxori, idem apostolus testis est, dicens, <hi>Sanctificatus est enim vir infidelis in uxore</hi>,
 <hi>et sanctificata
est mulier infidelis in fratre <note>(Id. VII, 14)</note>
            </hi>.
Proinde illud dictum est secundum ampliorem sanctitatem
innuptarum quam nuptarum, cui merces
etiam debetur amplior secundum quod isto bono
illud est melius: quia et hoc solum cogitat, quomodo
<pb n="0383"/>
placeat Domino. Neque enim femina fidelis,
servans pudicitiam conjugalem, non cogitat quomodo
placeat Domino, sed utique minus; quia cogitat
etiam quae sunt mundi, quomodo placeat viro. Hoc
enim de illis dicere voluit, quod possunt habere
quodam modo de necessitate connubii, ut cogitent
quae sunt mundi, quomodo placeant viris suis.
</p>
          </div3>
        </div2>

<div2>
          <head>CAPUT XII.</head>
<div3>
            <head>14.</head>
            <p>
 <hi>Nuptas non cogitantes nisi
quomodo placeant Deo perraras esse.</hi> Quod utrum de
omnibus nuptis dixerit, an de talibus quales ita multae
sunt, ut pene omnes putari possint, non immerito
dubitatur. Neque enim et illud quod de innuptis ait, <hi>Quae innupta est, cogitat ea quae sunt Domini, ut sit
sancta et corpore et spiritu,</hi> 
 ad omnes innuptas pertinet;
cum sint quaedam viduae mortuae, quae in
deliciis vivunt <note>(I Tim. V, 6)</note>. Verumtamen quod attinet
ad quamdam distinctionem et quasi proprietatem
innuptarum atque nuptarum; sicut nimium detestanda
est, quae continens a nuptiis, id est a re concessa,
non continet a delictis, vel luxuriae, vel
superbiae, vel curiositatis et verbositatis: ita rara
nupta est, quae in ipso quoque obsequio conjugali
non cogitat nisi quomodo placeat Deo, ornando se,
non intortis crinibus, aut auro et margaritis et veste
pretiosa, sed quod decet mulieres promittentes pietatem
per bonam conversationem <note>(Id. II, 9 et 10)</note>.
Talia quippe conjugia Petrus quoque apostolus praecipiendo
describit: <hi>Similiter,</hi> inquit, <hi>mulieres obaudientes
maritis suis; ut et si qui non credunt verbo,
per mulierum conversationem sine loquela lucrifieri
possint, videntes timorem et castam conversationem
vestram: ut sint non quae a foris ornantur capillorum
incrispationibus, aut circumdatae auro, aut veste decora;
sed ille absconditus cordis vestri homo in illa
perpetuitate quieti et modesti spiritus, qui et apud
Dominum locuples est. Nam sic quaedam sanctae mulieres
quae in Dominum sperabant, ornabant se, obsequentes
viris suis; quomodo Sara obaudiebat Abrahae,
dominum illum vocans; cujus factae estis filiae benefacientes,
et non timentes ullum vanum timorem. Viri
simili ratione concordes et caste viventes cum uxoribus
vestris, et tanquam vasi infirmiori et subjecto tribuite
honorem, quasi cohaeredibus gratiae, et videte ne impediantur 
 orationes vestrae <note>(I Petr. III, 1-7)</note>
            </hi>. Itane vero
conjugia talia non cogitant ea quae sunt Domini,
quomodo placeant Domino? Sed perrara sunt. Quis
negat? et in ipsa raritate pene omnes qui tales sunt,
non ut tales essent conjuncti sunt, sed jam conjuncti
tales facti sunt.
</p>
          </div3>
        </div2>

<div2>
          <head>CAPUT XIII.</head>
<div3>
            <head>15.</head>
            <p>
 <hi>Nuptias nunc solis non continentibus,
olim vero etiam continentibus amplectendas
fuisse. Uti conjugio sola prolis causa, quam rarum.</hi> 
Qui enim nostri temporis homines Christiani nuptiarum
vinculo liberi valentes ab omni concubitu se
continere, cum jam <hi>tempus</hi> esse perspicerent, sicut
scriptum est, <hi>non amplectendi, sed abstinendi ab amplexu</hi> 
<pb n="0384"/> <note>(Eccle. III, 5)</note>,
non potius eligerent vel virginalem
vel vidualem continentiam conservare, quam
tribulationem carnis, sine qua conjugia esse non
possunt (ut alia taceantur a quibus parcit Apostolus),
nullo jam cogente humanae societatis officio
sustinere? Sed cum dominante concupiscentia fuerint
copulati, si eam postea vicerint, quia non ita
licet dissolvere conjugium, sicut licebat non colligare,
fiunt tales quales profitetur forma nuptiarum;
ita ut vel pari consensu ascendant celsiorem sanctitatis
gradum, aut si non ambo sunt tales, erit qui
talis est non exactor, sed redditor debiti, servans
in omnibus castam religiosamque concordiam. Illis
vero temporibus, cum adhuc propheticis sacramentis
salutis nostrae mysterium velabatur, etiam qui ante
nuptias tales erant, officio propagandi nuptias copulabant,
non victi libidine, sed ducti pietate: quibus
si optio talis daretur, qualis revelato Novo Testamento
data est, dicente Domino, <hi>Qui potest capere,
capiat <note>(Matth. XIX, 12)</note>
            </hi>; non eos dubitat etiam cum
gaudio suscepturos fuisse, qui diligenter intentus
legit quomodo conjugibus utebantur, cum et plures
habere uni viro licebat, quas castius habebat quam
nunc unam quilibet istorum, quibus videmus quid
secundum veniam concedat Apostolus <note>(I Cor. VII, 6)</note>.
Habebant enim eas in opere generandi, non in morbo
desiderii sicut gentes quae ignorant Deum <note>(I Thess.
IV, 5)</note>. Quod tam magnum est, ut multi hodie facilius
se tota vita ab omni concubitu abstineant, quam
modum teneant non coeundi, nisi prolis causa, si
matrimonio copulentur. Nempe multos habemus fratres
et socios coelestis haereditatis utriusque sexus
continentes, sive expertos nuptias, sive ab omni tali
commixtione integros; nempe innumerabiles sunt:
quem tandem audivimus inter familiaria colloquia,
sive eorum qui conjugati sunt, sive qui fuerunt,
indicantem nobis nunquam se conjugi esse commixtum,
nisi sperando conceptum? Quod ergo praecipiunt
conjugatis Apostoli, hoc est nuptiarum:
quod autem venialiter concedunt, aut quod impedit
orationes, non cogunt nuptiae, sed ferunt.
</p>
          </div3>
        </div2>

<div2>
          <head>CAPUT XIV.</head>
<div3>
            <head>16.</head>
            <p>
 <hi>Uti concubina propter filios
majus peccatum, quam uxore uti propter incontinentiam.</hi> 
Itaque si forte, quod utrum fieri possit ignoro,
magisque fieri non posse existimo; sed tamen si
forte ad tempus adhibita concubina filios solos ex
eadem commixtione quaesiverit: nec sic ista conjunctio
vel earum nuptiis praeponenda est, quae veniale
illud operantur. Quid enim sit nuptiarum,
considerandum est, non quid sit nubentium et immoderatius
nuptiis utentium. Neque enim si agris
inique ac perperam invasis ita quisque utatur, ut ex
eorum fructibus largas eleemosynas faciat, ideo rapinam
justificat: neque si alius ruri paterno vel juste
quaesito avarus incumbat, ideo culpanda est juris
civilis regula, qua possessor legitimus factus est.
Nec tyrannicae factionis perversitas laudabilis erit,
si regia clementia tyrannus subditos tractet; nec
<pb n="0385"/>
vituperabilis ordo regiae potestatis, si rex crudelitate
tyrannica saeviat. Aliud est namque injusta potestate
juste velle uti, et aliud est justa potestate injuste
uti. Ita nec concubinae ad tempus adhibitae, si filiorum
causa concumbant, justum faciunt concubinatum
suum; nec conjugatae, si cum maritis lasciviant,
nuptiali ordini crimen imponunt.</p>
          </div3>
<div3>
            <head>17.</head>
            <p>
 Posse sane fieri nuptias ex male conjunctis,
honesto postea placito consequente, manifestum est.
</p>
          </div3>
        </div2>

<div2>
          <head>CAPUT XV.</head>
<p> <hi>Connubium non posse dissolvi ob
sterilitatem. An liceat uxoris voluntate aliam adhibere
ut communes filii nascantur, non audet definire.</hi> Semel
autem initum connubium in civitate Dei nostri, ubi
etiam ex prima duorum hominum copula quoddam
sacramentum nuptiae gerunt, nullo modo potest nisi
alicujus eorum morte dissolvi. Manet enim vinculum
nuptiarum, etiamsi proles, cujus causa initum est,
manifesta sterilitate non subsequatur: ita ut jam
scientibus conjugibus non se filios habituros, separare
se tamen vel ipsa causa filiorum atque aliis
copulare non liceat. Quod si fecerint, cum eis quibus
se copulaverint, adulterium committunt, ipsi autem
conjuges manent. Plane uxoris voluntate adhibere
aliam, unde communes filii nascantur unius commixtione
ac semine, alterius autem jure ac potestate,
apud antiquos patres fas erat: utrum et nunc fas
sit, non temere dixerim. Non est enim nunc propagandi
necessitas, quae tunc fuit, quando et parientibus
conjugibus alias propter copiosiorem posteritatem
superducere licebat, quod nunc certe non licet.
Nam tantum affert opportunitatis ad aliquid juste
agendum seu non agendum temporum secreta distinctio,
ut nunc melius faciat, qui nec unam duxerit,
nisi se continere non possit. Tunc autem etiam plures
inculpabiliter ducebant, et qui se multo facilius continere
possent, nisi aliud pietas illo tempore postularet.
Sicut enim sapiens et justus, qui jam concupiscit
dissolvi et esse cum Christo, et hoc magis
optimo delectatur <note>(Philipp. I, 23)</note>, jam non hic
vivendi cupiditate, sed consulendi officio sumit alimentum,
ut maneat in carne, quod necessarium est
propter alios: sic misceri feminis jure nuptiarum
officiosum fuit tunc sanctis viris, non libidinosum.</p>
</div2>

<div2>
          <head>CAPUT XVI.</head>
<div3>
            <head>18.</head>
            <p>
 <hi>In concubitu ac in cibi usu
similis ratio virtutis et vitii.</hi> Quod enim est cibus ad salutem
hominis, hoc est concubitus ad salutem generis:
et utrumque non est sine delectatione carnali;
quae tamen modificata, et temperantia refrenante in
usum naturalem redacta, libido esse non potest.
Quod est autem in sustentanda vita illicitus cibus,
hoc est in quaerenda prole fornicarius vel adulterinus
concubitus. Et quod est in luxuria ventris et gutturis
illicitus cibus, hoc est in libidine nullam prolem quaerente
illicitus concubitus. Et quod est in cibo licito
nonnullis immoderatior appetitus, hoc est in conjugibus
venialis ille concubitus. Sicut ergo satius est
emori fame, quam idolothytis vesci; ita satius est
<pb n="0386"/>
defungi sine liberis, quam ex illicito coitu stirpem
quaerere. Undecumque autem nascantur homines, si
parentum vitia non sectentur, et Deum recte colant,
honesti et salvi erunt. Semen enim hominis ex qualicumque
homine, Dei creatura est, et eo male utentibus
male erit, non ipsum aliquando malum erit. Sicut
autem filii boni adulterorum, nulla defensio est
adulteriorum; sic mali conjugatorum, nullum crimen
est nuptiarum. Proinde sicut patres temporis Novi
Testamenti ex officio consulendi alimenta sumentes,
quamvis ea cum delectatione naturali carnis acciperent,
nullo modo tamen comparabantur delectationi
eorum qui immolatitio vescebantur <note>(I Cor. VIII, 7)</note>,
aut eorum qui quamvis licitas escas, tamen immoderatius
assumebant; sic patres temporis Veteris Testamenti,
consulendi officio concumbebant, quorum
delectatio illa naturalis nequaquam usque ad irrationalem
aut nefariam libidinem relaxata, nec turpitudini
stuprorum nec conjugatorum intemperantiae conferenda
est. Eadem quippe vena charitatis, nunc spiritualiter,
tunc carnaliter propter illam matrem Jerusalem
propagandi erant filii: sed diversa opera
patrum non faciebat nisi diversitas temporum. Sic
autem necesse erat ut carnaliter coirent, etiam non
carnales Prophetae; sicut necesse erat ut carnaliter
vescerentur, etiam non carnales Apostoli.
</p>
          </div3>
        </div2>

<div2>
          <head>CAPUT XVII.</head>
<div3>
            <head>19.</head>
            <p>
 <hi>Nubentes hujus temporis non conferendi
nubentibus sanctis primi temporis. Uni viro plures
uxores habere aliquando licuit, nunquam uni feminae
plures viros.</hi> Quotquot ergo nunc sunt quibus dicitur, <hi>Si se non continent, nubant 
 <note>(Id. VII, 9)</note>
            </hi>; non comparandae
sunt tunc etiam nubentibus sanctis. Ipsae
quidem nuptiae in omnibus gentibus eadem sunt filiorum
procreandorum causa, qui qualeslibet postea
fuerint, ad hoc tamen institutae sunt nuptiae, ut ordinate
honesteque nascantur. Sed homines qui se non
continent, tanquam ascendunt in nuptias gradu honestatis:
qui autem se sine dubio continerent, si hoc
illius temporis ratio permisisset, quodam modo descenderunt
in nuptias gradu pietatis. Ac per hoc
quamvis utrorumque nuptiae in quantum nuptiae sunt,
quia procreandi causa sunt, aequaliter bonae sint, hi
tamen homines conjugati illis hominibus conjugatis
non sunt comparandi. Habent enim isti quod illis propter
honestatem nuptiarum, quamvis ad nuptias
non pertineat, secundum veniam concedatur; id est,
progressum illum qui excedit generandi necessitatem,
quod illi non habebant. Sed neque hi, si qui
forte nunc inveniuntur, qui non quaerunt in connubio
nec appetunt, nisi propter quod institutae sunt nuptiae,
coaequari possunt illis hominibus. In istis enim carnale
<pb n="0387"/>
est ipsum desiderium filiorum; in illis autem
spirituale erat, quia sacramento illius temporis congruebat.
Nunc quippe nullus pietate perfectus filios
habere nisi spiritualiter quaerit: tunc vero ipsius
pietatis erat operatio, etiam carnaliter filios propagare;
quia illius populi generatio nuntia futurorum
erat, et ad dispensationem propheticam pertinebat.</p>
          </div3>
<div3>
            <head>20.</head>
            <p>
 Ideoque non sicut uni viro etiam plures habere
licebat uxores, ita uni feminae plures viros,
nec prolis ipsius causa, si forte illa parere posset,
ille generare non posset. Occulta enim lege naturae
amant singularitatem quae principantur: subjecta
vero non solum singula singulis, sed si ratio naturalis
vel socialis admittit, etiam plura uni non sine decore
subduntur. Neque enim sic habet unus servus plures
dominos, quomodo plures servi unum dominum. Ita
duobus seu pluribus maritis vivis nullam legimus
servisse sanctarum; plures autem feminas uni viro
legimus, cum gentis illius societas sinebat, et temporis
ratio suadebat: neque enim contra naturam nuptiarum
est. Plures enim feminae ab uno viro fetari
possunt; una vero a pluribus non potest (haec est
principiorum vis): sicut multae animae uni Deo recte
subduntur. Ideoque non est verus Deus animarum
nisi unus, una vero anima per multos falsos deos
fornicari potest, non fecundari.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>21.</head>
            <p>
 <hi>Sacramentum nuptiarum
nunc ad unum virum et ad unam uxorem redactum.
Episcopum nisi unius uxoris virum ordinare non
licet.</hi> Sed quoniam ex multis animis una civitas
futura est habentium animam unam et cor unum
in Deum <note>(Act. IV, 32)</note>; quae unitatis nostrae perfectio
post hanc peregrinationem futura est, ubi
omnium cogitationes nec latebunt invicem, nec inter
se in aliquo repugnabunt: propterea Sacramentum
nuptiarum temporis nostri sic ad unum virum et
unam uxorem redactum est, ut Ecclesiae dispensatorem
non liceat ordinare, nisi unius uxoris virum <note>(I Tim. III, 2, et Tit. I, 6)</note>.
Quod acutius intellexerunt,
qui nec eum qui catechumenus vel paganus
habuerit alteram, ordinandum esse censuerunt.
De Sacramento enim agitur, non de peccato. Nam in
Baptismo peccata omnia dimittuntur. Sed qui dixit, <hi>Si acceperis uxorem, non peccasti; et si nupserit virgo,
non peccat;</hi> 
 et, <hi>Quod vult faciat, non peccat, si nubat <note>(I Cor. VII, 28, 36)</note>
            </hi>:
satis declaravit nuptias nullum esse
peccatum. Propter Sacramenti autem sanctitatem, sicut
femina etiamsi catechumena fuerit vitiata, non potest
post Baptismum inter Dei virgines consecrari; ita non
absurde visum est eum qui excessit uxorum numerum
singularem, non peccatum aliquod commisisse,
<pb n="0388"/>
sed normam quamdam Sacramenti amisisse; non ad
vitae bonae meritum, sed ad ordinationis ecclesiasticae
signaculum necessariam. Ac per hoc sicut plures uxores
antiquorum patrum significaverunt futuras nostras ex
omnibus gentibus Ecclesias uni viro subditas Christo:
ita noster antistes unius uxoris vir significat ex omnibus
gentibus unitatem uni viro subditam Christo;
quae tunc perficietur, cum revelaverit occulta tenebrarum,
et manifestaverit cogitationes cordis, ut
tunc laus sit unicuique a Deo <note>(I Cor. IV, 5)</note>. Nunc
autem sunt manifestae, sunt latentes dissensiones,
etiam salva charitate, inter eos qui unum et in uno
futuri sunt: quae tunc utique nullae erunt. Sicut ergo
Sacramentum pluralium nuptiarum illius temporis
significavit futuram multitudinem Deo subjectam in
terrenis omnibus gentibus; sic Sacramentum nuptiarum
singularum nostri temporis significat unitatem
omnium nostrum subjectam Deo futuram in una coelesti
civitate. Itaque sicut duobus pluribusve servire,
sic a viro vivo in alterius transire connubium, nec
tunc licuit, nec nunc licet, nec unquam licebit. Apostatare
quippe ab uno Deo, et ire in alterius adulterinam
superstitionem, semper est malum. Nec causa
ergo numerosioris prolis fecerunt sancti nostri, quod
Cato dicitur fecisse Romanus, ut traderet vivus
uxorem etiam alterius domum filiis impleturam. In
nostrarum quippe nuptiis plus valet sanctitas Sacramenti,
quam fecunditas uteri.</p>
          </div3>
<div3>
            <head>22.</head>
            <p>
 Si ergo et illi qui propter solam generationem,
propter quam sunt institutae nuptiae, conjunguntur,
non comparantur patribus, multo aliter ipsos filios
quam isti quaerentibus; quandoquidem filium immolare
jussus Abraham, intrepidus ac devotus, quem de
tanta desperatione susceperat, unico non pepercit,
nisi eo prohibente manum deponeret, quo jubente
levaverat <note>(Gen. XXII, 12)</note>.
</p>
          </div3>
        </div2>

<div2>
          <head>CAPUT XIX.</head>
<p> <hi>An saltem continentes nostri comparandi
sint antiquis sanctis conjugatis.</hi> Restat ut videamus
utrum saltem continentes nostri conjugatis
illis patribus comparandi sint; nisi forte jam isti
praeferendi sunt eis, quibus nondum quos conferamus
invenimus. Majus enim bonum erat in illorum nuptiis,
quam est bonum proprium nuptiarum, cui procul
dubio bonum continentiae praeferendum est; quia
non tali officio quaerebant illi filios ex nuptiis, quali
ducuntur isti, ex quodam sensu naturae mortalis successionem
decessioni requirentis. Quod quisquis
bonum negat, ignorat Deum omnium bonorum a coelestibus
usque ad terrena, ab immortalibus usque ad
mortalia creatorem. Hoc autem sensu generandi nec
bestiae penitus carent, et maxime alites, quarum in
promptu est cura nidificandi, et quaedam conjugiorum
similitudo ad simul procreandum atque nutriendum.
Sed illi homines istum naturae mortalis affectum, cujus
in suo genere castitas accedente Dei cultu, sicut
<pb n="0389"/>
quidam intellexerunt, in tricenario fructu ponitur,
longe sanctiore mente superabant, qui de suis nuptiis
filios propter Christum quaerebant, ad genus ejus secundum
carnem distinguendum ab omnibus gentibus:
sicut Deo disponere placuit, ut hoc prae caeteris ad
eum prophetandum valeret, quod praenuntiabatur ex
quo etiam genere et ex qua gente esset in carne venturus.
Valde ergo nostrorum fidelium castis nuptiis
amplius bonum erat, quod pater Abraham in suo femore
noverat, cui manum subdere famulum jussit, ut
de uxore quae a filio esset ducenda juraret <note>(Gen. XXIV,
2-4)</note>. Ponens enim manum sub femore hominis, et
jurans per Deum coeli, quid aliud significabat, nisi
in ea carne, quae ex illo femore originem duceret,
Deum coeli esse venturum? Bonum ergo sunt nuptiae,
in quibus tanto meliores sunt conjugati, quanto castiores
ac fideliores Deum timent, maxime si filios
quos carnaliter desiderant, etiam spiritualiter nutriant.</p>
</div2>

<div2>
          <head>CAPUT XX.</head>
<div3>
            <head>23.</head>
            <p>
 <hi>Ex lege purificationis post concubitum,
non ostendi illum esse peccatum. An continentes nunc
aliqui conferri possint antiquis Patribus conjugatis.</hi> 
Nec quod purificari Lex hominem et post conjugalem
concubitum jubet, peccatum esse declarat;
si non est ille qui secundum veniam conceditur, qui
etiam nimius impedit orationes. Sed sicut multa Lex
ponit in sacramentis et umbris futurorum; quaedam
in semine quasi materialis informitas, quae formata
corpus hominis redditura est, in significatione posita
est vitae informis et ineruditae: a qua informitate
quoniam oportet hominem doctrinae forma et eruditione
mundari, in hujus rei signum illa purificatio
praecepta est post seminis emissionem. Neque enim
et in somnis peccato fit; et tamen etiam ibi praecepta
est purificatio. Aut si et hoc peccatum quisquam
putat, non arbitrans accidere nisi ex aliquo hujusmodi
desiderio, quod procul dubio falsum est; numquid et
solita menstrua peccata sunt feminarum? a quibus
tamen eas eadem Legis vetustas praecepit expiari <note>(Levit. XV)</note>;
non nisi propter ipsam materialem informitatem,
quae facto conceptu tanquam in aedificationem
corporis additur: ac per hoc cum informiter
fluit, significari per illam lex voluit animum sine disciplinae
forma indecenter fluidum ac dissolutum;
quem formari oportere significat, cum talem fluxum
corporis jubet purificari. Postremo numquid et mori
peccatum est, aut mortuum sepelire non etiam bonum
opus humanitatis est? et tamen purificatio etiam inde
mandata est <note>(Num. XIX, 11)</note>; quia et mortuum corpus
vita deserente, peccatum non est, sed peccatum significat
animae desertae a justitia.</p>
          </div3>
<div3>
            <head>24.</head>
            <p>
 Bonum, inquam, sunt nuptiae, et contra omnes
calumnias possunt sana ratione defendi. Nuptiis tamen
sanctorum patrum, non quas nuptias, sed quam
<pb n="0390"/>
continentiam comparem quaero: imo non nuptias nuptiis;
nam par in omnibus munus est mortali hominum
naturae datum; sed homines qui nuptiis utuntur,
aliis hominibus qui longe aliter nuptiis usi sunt quos
conferam quoniam non invenio, quinam continentes
illis conjugatis conferendi sint requirendum est. Nisi
forte Abraham continere se non posset a nuptiis propter
regnum coelorum, qui unicum prolis pignus,
propter quod nuptiae charae sunt, potuit intrepidus
immolare propter regnum coelorum.
</p>
          </div3>
        </div2>

<div2>
          <head>CAPUT XXI.</head>
<div3>
            <head>25.</head>
            <p>
 <hi>Distinguenda continentia ut et aliae
virtutes, in habitu et in opere. Virtutem in habitu esse posse
etiamsi non sit in opere, docetur exemplo Christi.</hi> Continentia
quippe, non corporis, sed animi virtus est. Virtutes
autem animi aliquando in opere manifestantur,
aliquando in habitu latent, sicut martyrii virtus emicuit
apparuitque tolerando passiones: sed quam multi sunt
in eadem virtute animi, quibus tentatio deest, qua id
quod intus est in conspectu Dei, etiam in hominum
procedat, nec tunc esse incipiat, sed tunc innotescat?
Jam enim erat in Job patientia, quam noverat Deus,
et cui testimonium perhibebat; sed hominibus innotuit
tentationis examine; et quod latebat intrinsecus,
per ea quae forinsecus illata sunt, non natum, sed manifestatum
est <note>(Job I)</note>. Habebat utique et Timotheus virtutem
continendi a vino, quam non ei abstulit Paulus,
monendo ut vino modico uteretur propter stomachum
et frequentes suas infirmitates <note>(I Tim. V, 23)</note>; alioquin
perniciose docebat, ut propter salutem corporis fieret
in animo damnum virtutis: sed quia poterat ea virtute
salva fieri quod monebat, ita relaxata est corpori
utilitas bibendi, ut maneret in animo habitus
continendi. Ipse est enim habitus, quo aliquid agitur,
cum opus est; cum autem non agitur, potest agi,
sed non opus est. Hunc habitum circa continentiam
quae fit a concubitu non habent illi quibus dicitur, <hi>Si se
non continent, nubant <note>(I Cor. VII, 9)</note>
            </hi>. Hunc vero habent
quibus dicitur, <hi>Qui potest capere, capiat <note>(Matth. XIX,
12)</note>
            </hi>. Sic usi sunt perfecti animi bonis terrenis ad aliud
necessariis per hunc habitum continentiae, quo eis
non obligarentur, et quo possent eis etiam non uti,
si non opus esset. Nec quisquam eis bene utitur, nisi
qui et non uti potest. Multi quidem facilius se abstinent
ut non utantur, quam temperent ut bene
utantur: nemo tamen eis potest sapienter uti, nisi
qui potest et continenter non uti. Ex hoc habitu
et Paulus dicebat, <hi>Scio et abundare et penuriam pati <note>(Philipp. IV, 12)</note>
            </hi>.
Penuriam quippe pati, quorumcumque
hominum est; sed scire penuriam pati, magnorum
est. Sic et abundare quis non potest? scire autem
et abundare, non nisi eorum est quos abundantia
non corrumpit.</p>
          </div3>
<div3>
            <head>26.</head>
            <p>
 Verum ut apertius intelligatur quomodo sit
virtus in habitu, etiamsi non sit in opere, loquor de
exemplo de quo nullus dubitat catholicorum Christianorum.
Dominus enim noster Jesus Christus, quod
in veritate carnis esurierit ac sitierit, manducaveri
et biberit, nullus ambigit eorum qui ex ejus Evangelio
<pb n="0391"/>
fideles sunt. Num igitur non erat in illo continentiae
virtus a cibo et potu, quanta erat in Joanne Baptista? <hi>Venit enim Joannes non manducans neque bibens;
et dixerunt, Daemonium habet: venit Filius hominis
et manducans et bibens; et dixerunt, Ecce vorax
et potator vini</hi>,
 <hi>amicus publicanorum et peccatorum.</hi> 
Numquid non talia dicuntur in domesticos ejus, patres
nostros, ex alio genere utendi terrenis quantum ad
concubitum pertinet: Ecce homines libidinosi et immundi,
amatores feminarum et lasciviarum? Et tamen
sicut in illo illud non erat verum; quamvis verum
esset, quod non sicut Joannes abstineret a
manducando et bibendo; ipse enim apertissime verissimeque
ait, <hi>Venit Joannes non manducans, neque
bibens; venit Filius hominis manducans et bibens:</hi> sic
nec hoc in illis patribus verum est; quamvis venerit
modo Apostolus Christi non conjugatus nec generans,
quem dicant Pagani, Magus erat; venerit autem tunc
Propheta Christi nuptias faciens et filios procreans,
quem dicant Manichaei, Mulierosus erat: <hi>Et justificata
est,</hi> inquit, <hi>sapientia a filiis suis <note>(Matth. XI, 18, 19)</note>
            </hi>.
Quod Dominus ibi subjecit, cum de Joanne ac de se
illa dixisset: <hi>Justificata est,</hi> inquit, <hi>sapientia a filiis
suis.</hi> Qui vident continentiae virtutem in habitu animi
semper esse debere, in opere autem pro rerum ac
temporum opportunitate manifestari: sicut virtus
patientiae sanctorum martyrum in opere apparuit,
caeterorum vero aeque sanctorum in habitu fuit. Quocirca
sicut non est impar meritum patientiae in Petro
qui passus est, et in Joanne qui passus non est: sic
non est impar meritum continentiae in Joanne qui
nullas expertus est nuptias, et in Abraham qui
filios generavit. Et illius enim caelibatus, et illius connubium
pro temporum distributione Christo militarunt:
sed continentiam Joannes et in opere, Abraham
vero in solo habitu habebat.
</p>
          </div3>
        </div2>

<div2>
          <head>CAPUT XXII.</head>
<div3>
            <head>27.</head>
            <p>
 <hi>Continentia in antiquis habitu,
nunc autem opere tenenda. Jovinianistarum percontatio
exploditur.</hi> Illo itaque tempore cum et lex, dies Patriarcharum
subsequens, maledictum dixit, qui non
excitaret semen in Israel <note>(Deut. XXV, 5-10)</note>, et qui
poterat non promebat, sed tamen habebat. Ex quo
autem venit plenitudo temporis <note>(Galat. IV, 4)</note>, ut diceretur, <hi>Qui potest capere, capiat;</hi> 
 ex illo usque adhuc,
et deinceps usque in finem, qui habet operatur;
qui operari noluerit, non se habere mentiatur. Ac
per hoc ab eis qui corrumpunt bonos mores colloquiis
malis <note>(I Cor. XV, 33)</note>, inani et vana versutia
dicitur homini christiano continenti et nuptias recusanti,
<pb n="0392"/>
Tu ergo melior quam Abraham? Quod ille
cum audierit, non perturbetur; nec audeat dicere,
Melior, nec a proposito delabatur: illud enim non
vere dicit, hoc non recte facit. Sed dicat, Ego quidem
non sum melior quam Abraham, sed melior est
castitas caelibum quam castitas nuptiarum: quarum
Abraham unam habebat in usu, ambas in habitu.
Caste quippe conjugaliter vixit: esse autem castus
sine conjugio potuit, sed tunc non oportuit. Ego vero
facilius non utor nuptiis quibus est usus Abraham,
quam sic utar nuptiis quemadmodum est usus Abraham:
et ideo melior sum illis qui per animi incontinentiam
non possunt quod ego, non illis qui propter
temporis differentiam non fecerunt quod ego. Quod
enim ego nunc ago, melius illi egissent, si tunc agendum
esset: quod autem illi egerunt, sic ego non
agerem, et si nunc agendum esset. Aut si talem se
iste sentit et novit, ut salva et permanente in habitu
animi sui virtute continentiae, si ad usum nuptiarum
ex aliquo religionis officio descendisset, talis
maritus et talis pater esset, qualis fuit Abraham;
audeat plane respondere illi captioso interrogatori,
et dicere, Non sum quidem melior quam Abraham, in
hoc duntaxat genere continentiae, qua ille non carebat,
etsi non apparebat; sed sum talis, non aliud
habens, sed aliud agens. Dicat plane ista: quia et si
voluerit gloriari, non erit insipiens; veritatem enim
dicit. Si autem parcit, ne quis eum existimet super id
quod eum videt, aut audit aliquid ex illo <note>(II Cor. XII,
6)</note>; auferat a persona sua nodum quaestionis, et non de
homine, sed de re ipsa respondeat, et dicat, qui tantum
potest, talis est qualis fuit Abraham. Potest autem
fieri ut minor sit continentiae virtus in animo ejus
qui non utitur nuptiis, quibus est usus Abraham: sed
tamen major est, quam in animo ejus qui propterea
tenuit conjugii castitatem, quia non potuit ampliorem.
Sic et femina innupta, quae cogitat ea quae sunt
Domini, ut sit sancta et corpore et spiritu <note>(I Cor. VII,
34)</note>, cum audierit impudentem illum percontatorem
dicentem, Tu ergo melior quam Sara? respondeat,
Ego melior sum, sed iis quae virtute hujus continentiae
carent, quod de Sara non credo: fecit ergo illa
cum ista virtute quod illi tempori congruebat, a quo
ego sum immunis, ut in meo etiam corpore appareat
quod illa in animo conservabat.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>28.</head>
            <p>
 <hi>Continentia melior castitate conjugali:
sed possunt conjugati esse continentibus meliores.
Obedientiae bonum majus quam continentiae. Obedientior
conjugata minus obedienti virgini praeponenda.
Obedientia mater omnium virtutum.</hi> Res ergo ipsas si
comparemus, nullo modo dubitandum est meliorem
esse castitatem continentiae quam castitatem nuptialem,
cum tamen utrumque sit bonum: homines vero
cum comparamus, ille est melior qui bonum amplius
quam alius habet. Porro qui amplius ejusdem generis
habet, et id quod minus est habet: qui autem
tantummodo quod minus est habet, id quod est amplius
<pb n="0393"/>
non utique habet. In sexaginta enim sunt et triginta,
non in triginta sunt et sexaginta. Non operari
autem ex eo quod habet, in distributione officiorum
positum est, non in egestate virtutum: quia nec bono
misericordiae caret, qui non invenit miseros quibus
possit misericorditer subvenire.</p>
          </div3>
<div3>
            <head>29.</head>
            <p>
 Huc accedit quia non recte comparantur homines
hominibus ex uno aliquo bono. Fieri enim potest
ut alius non habeat aliquid quod alius habet, sed
aliud habeat quod pluris aestimandum est. Majus enim
bonum est obedientiae quam continentiae. Nam connubium
nusquam nostrarum Scripturarum auctoritate
damnatur, inobedientia vero nusquam absolvitur. Si
ergo proponatur virgo permansura, sed tamen inobediens,
et maritata quae virgo permanere non posset,
sed tamen obediens, quam meliorem dicamus?
Minus laudabilem quam si virgo esset, an damnabilem
sicut virgo est? Ita si conferas ebriosam virginem
sobriae conjugatae, quis dubitet eamdem ferre sententiam?
Nuptiae quippe et virginitas duo bona sunt,
quorum alterum majus: sobrietas autem et ebriositas,
sicut obedientia et contumacia, illa bona sunt,
haec mala. Melius est autem habere omnia bona vel
minora, quam magnum bonum cum magno malo:
quia et in corporis bonis melius est habere Zachaei
staturam cum sanitate, quam Goliae cum febre.</p>
          </div3>
<div3>
            <head>30.</head>
            <p>
 Recte plane quaeritur, non utrum omnimodis
inobediens virgo conjugatae obedienti, sed minus obediens
obedientiori comparanda sit; quia et illa nuptialis
castitas est, et ideo bonum est, sed minor quam
virginalis. Tanto ergo minor in bono obedientiae,
quanto major in bono castitatis, si altera alteri comparetur,
quae praeponenda sit judicat, qui primo
ipsam castitatem et obedientiam comparans, videt
omnium virtutum quodam modo matrem esse obedientiam.
Ac per hoc ideo potest esse obedientia sine
virginitate, quia virginitas ex consilio est, non ex
praecepto. Obedientiam vero illam dico, qua praeceptis
obtemperatur. Ideoque obedientia praeceptorum
sine virginitate quidem potest, sed sine castitate esse
non potest. Ad castitatem namque pertinet non fornicari,
non moechari, nullo illicito concubitu maculari:
quae qui non observant, contra praecepta Dei faciunt,
et ob hoc extorres sunt a virtute obedientiae. Virginitas
autem propterea potest esse sine obedientia,
quia potest femina consilio virginitatis accepto, et
custodita virginitate, praecepta contemnere: sicut
multas sacras virgines novimus verbosas, curiosas,
ebriosas, litigiosas, avaras, superbas; quae omnia
contra praecepta sunt, et sicut ipsam Evam inobedientiae
crimine occidunt. Quapropter non solum
obediens inobedienti, sed obedientior conjugata minus
obedienti virgini praeponenda est.</p>
          </div3>
<div3>
            <head>31.</head>
            <p>
 Ex hac obedientia pater ille qui sine uxore non
fuit, esse sine unico filio et a se occiso paratus fuit.
Unicum enim non immerito dixerim, de quo audivit
a Domino, <hi>In Isaac vocabitur tibi semen <note>(Gen. XXI, 12)</note>
            </hi>.
Quanto ergo citius, ut etiam sine uxore esset, si hoc
<pb n="0394"/>
juberetur, audiret? Unde non frustra saepe miramur
nonnullos utriusque sexus ab omni concubitu continentes,
negligenter obedire praeceptis, cum tam ardenter
arripuerint non uti concessis. Unde quis dubitat
et excellentiae sanctorum illorum patrum atque
matrum filios generantium non recte comparari mares
et feminas nostri temporis, quamvis ab omni concubitu
immunes, in virtute obedientiae minores; etiamsi
illis hominibus et in habitu animi defuisset, quod
in istorum opere manifestum est? Sequantur ergo
Agnum pueri cantantes canticum novum, sicut in
Apocalypsi scriptum est, <hi>qui cum mulieribus se non
contaminaverunt <note>(Apoc. XIV, 4)</note>
            </hi>; non ob aliud nisi quia
virgines permanserunt. Nec ideo se arbitrentur meliores
esse primis patribus sanctis, qui nuptiis, ut ita
dicam, nuptialiter usi sunt. Earum quippe usus ita
se habet, ut si quid in eis per carnis commixtionem,
quod excedat generandi necessitatem, quamvis venialiter
factum fuerit, contaminatio sit. Nam quid expiat
venia, si omnino non contaminat illa progressio?
A qua contaminatione mirum si immunes essent pueri
sequentes Agnum, nisi virgines permanerent.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>32.</head>
            <p>
 <hi>Nuptiarum bonum apud Christianos
triplex. Conjugati antiqui obedientiam in opere,
continentiam in habitu tenuerunt.</hi> Bonum igitur nuptiarum
per omnes gentes atque omnes homines in
causa generandi est, et in fide castitatis: quod autem
ad populum Dei pertinet, etiam in sanctitate Sacramenti,
per quam nefas est etiam repudio discedentem
alteri nubere, dum vir ejus vivit, nec saltem
ipsa causa pariendi; quae cum sola sit qua nuptiae
fiunt, nec ea re non subsequente propter quam fiunt
solvitur vinculum nuptiale nisi conjugis morte. Quemadmodum
si fiat ordinatio cleri ad plebem congregandam,
etiamsi plebis congregatio non subsequatur,
manet tamen in illis ordinatis Sacramentum ordinationis;
et si aliqua culpa quisquam ab officio removeatur,
Sacramento Domini semel imposito non carebit,
quamvis ad judicium permanente. Generationis
itaque causa fieri nuptias, Apostolus ita testis est: <hi>Volo,</hi> 
 inquit, <hi>juniores nubere.</hi> Et quasi ei diceretur,
Utquid? continuo subjecit, <hi>filios procreare, matresfamilias
esse <note>(I Tim. V, 14)</note>
            </hi>. Ad fidem autem castitatis
illud pertinet: <hi>Uxor non habet potestatem corporis sui,
sed vir: similiter et vir non habet potestatem corporis
sui, sed mulier.</hi> Ad Sacramenti sanctitatem illud: <hi>Uxorem a viro non discedere; quod si discesserit, manere
innuptam, aut viro suo reconciliari: et vir uxorem
non dimittat.</hi> 
 Haec omnia bona sunt, propter quae nuptiae
bonae sunt; proles, fides, Sacramentum. Nec
prolem autem carnalem jam hoc tempore quaerere,
ac per hoc ab omni tali opere immunitatem quamdam
perpetuam retinere, atque uni viro Christo spiritualiter
subdi, melius est utique et sanctius: si tamen ea
vacatione sic utantur homines, quomodo scriptum
est, ut cogitent quae sunt Domini, quomodo placeant
<pb n="0395"/>
Deo <note>(I Cor. VII, 4, 10, 11, 32)</note>; id est, ut perpetuo cogitet
continentia, ne quid minus habeat obedientia:
quam virtutem tanquam radicalem, atque ut dici solet,
matricem, et plane generalem, sancti antiqui patres
in opere exercuerunt; illam vero continentiam
in animi habitu tenuerunt. Qui profecto per obedientiam
qua justi et sancti erant, et ad omne opus bonum
semper parati, etiamsi ab omni concubitu abstinere
juberentur, efficerent. Quanto enim facilius possent
vel jussione, vel exhortatione Dei non concumbere,
qui prolem cui uni propagandae concumbendo
serviebant, obediendo poterant immolare.
</p>
          </div3>
        </div2>

<div2>
          <head>CAPUT XXV.</head>
<div3>
            <head>33.</head>
            <p>
 <hi>Manichaeorum de Patribus
Veteris Testamenti calumniae refutatae.</hi> Quae cum ita
sint, haereticis quidem sive Manichaeis, sive quicumque
alii patribus Veteris Testamenti de pluribus calumniantur
uxoribus, hoc esse argumentum deputantes,
quo eorum convincant incontinentiam, satis superque
responsum est: si tamen capiunt non esse
peccatum, quod neque contra naturam committitur,
quia non lasciviendi, sed gignendi causa illis feminis
utebantur; neque contra morem, quia illis temporibus
ea factitabantur; neque contra praeceptum, quia
nulla lege prohibebantur. Illos vero qui illicite feminis
usi sunt, vel arguit in Scripturis illis divina sententia,
vel nobis lectio judicandos atque vitandos,
non approbandos imitandosve proponit.
</p>
          </div3>
        </div2>

<div2>
          <head>CAPUT XXVI.</head>
<div3>
            <head>34.</head>
            <p>
 <hi>Continentes hujus temporis
non abjecte sentiant de sanctis Patribus conjugatis.
Virginitas humilitate tuenda.</hi> Nostros autem qui conjuges
habent, quantum possumus, admonemus, ne
secundum suam infirmitatem de illis sanctis patribus
audeant judicare; comparantes, ut ait Apostolus, semetipsos
sibimetipsis <note>(II Cor. X, 12)</note>; et ideo non
intelligentes quantas vires habeat animus justitiae
contra libidines serviens, ne carnalibus hujuscemodi
motibus acquiescat, eosque in concubitum ultra generandi
necessitatem prolabi aut progredi sinat,
quantum ordo naturae, quantum morum consuetudo,
quantum legum scita praescribunt. Hoc quippe ideo
<pb n="0396"/>
de illis patribus homines suspicantur, quia ipsi per
incontinentiam vel nuptias elegerunt, vel conjugibus
intemperanter utuntur. At vero continentes vel mares
qui defunctis uxoribus, vel feminae quae defunctis
viris, vel utrique qui pari consensu continentiam Deo
voverunt, sciant sibi quidem mercedis amplius deberi,
quam conjugalis castitas poscit: sed sanctorum
patrum nuptias, qui prophetice conjungebantur, qui
neque in concubitu nisi prolem, neque in ipsa prole
nisi quod in carne venturo Christo proficeret requirebant,
non solum prae suo proposito non contemnant,
verum etiam suo proposito sine dubitatione
praeponant.</p>
          </div3>
<div3>
            <head>35.</head>
            <p>
 Pueros quoque ac virgines integritatem ipsam
Deo dicantes, multo maxime commonemus ut tanta
norint humilitate tuendum esse quod in terra interim
vivunt, quanto magis coeli est quod voverunt. Nempe
scriptum est: <hi>Quanto magnus es, tanto humilia te in
omnibus <note>(Eccli. III, 20)</note>
            </hi>. Nostrum ergo est de magnitudine
eorum aliquid dicere, illorum de magna humilitate
cogitare. Exceptis igitur quibusdam illis conjugatis
patribus et matribus sanctis, quibus ideo isti
meliores non sunt, quamvis conjugati non sint, quia
si conjugati essent, pares non essent; caeteros omnino
hujus temporis conjugatos, vel post expertum concubitum
continentes, a se superari non dubitent: non
quantum ab Anna, Susanna; sed quantum ambae a
Maria superantur. Quod ad ipsam pertinet sanctam
carnis integritatem, loquor: nam quae alia sint Mariae
merita, quis ignorat? Mores itaque congruos huic
tanto proposito adjungant, ut de praepollenti praemio
certam securitatem gerant: scientes sane sibi atque
omnibus fidelibus dilectis et electis Christi membris
multis ab oriente et occidente venientibus, etsi inter
se distante pro meritis gloriae luce fulgentibus, hoc
tamen magnum in commune praestari, ut cum Abraham
et Isaac et Jacob recumbant in regno Dei <note>(Matth.
VIII, 11)</note>, qui non propter hoc saeculum, sed propter
Christum conjuges, propter Christum patres
fuerunt.

</p>
          </div3>
        </div2>
      </div1>
</body>
  </text>
</TEI>
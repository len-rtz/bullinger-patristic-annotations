<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Contra Priscillianistas et Origenistas</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.CoPrEtO</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head>CAPUT PRIMUM.</head>
<div3>
          <head>1.</head>
          <p>
 Respondere tibi quaerenti,
dilectissime fili Orosi, nec ad omnia debeo, quae in
tuo Commonitorio posuisti, nec omnino non debeo,
ne studium tuum, quod mihi gratissimum est, contempsisse
videar, et ob hoc intemperanter offendam.
Nam in quibusdam opusculis nostris, quae vel legisti,
vel legere poteris, multa dicta sunt, quae valeant adversus
haeresim Priscillianistarum: quamvis non mihi
eos proposuerim refellendos; sed cum aliud agerem,
etiam hoc me egisse nunc intelligo, quando ex te audio
quid illi sentiant. Quod enim est adversus Manichaeos
multis a me locis de anima disputatum, quae
licet secundum quemdam modum suum sit immortalis,
tamen in deterius deficiendo et in melius proficiendo
mutabilis esse convincitur, et per hoc non
esse de Dei substantia dilucidissime ostenditur, simul
quoque Priscilliani dogma subvertit. Hoc enim uno
firmissime constituto, quod et verissimum est, et in
seipso unusquisque admonitus facillime agnoscit, neque
illi, neque isti inveniunt unde suas fabulas texant.
Quid autem opus est ire per amputandos ramos loquacissimi
erroris, cujus radicem effodere atque exstirpare
compendium est; cum praesertim et ipse gratuleris,
jam illa fabulosissima deliramenta apud vos
esse convicta?
</p>
        </div3>
      </div2>

<div2>
        <head>CAPUT II.</head>
<div3>
          <head>2.</head>
          <p>
 Sed de anima quaestionem adhuc
usque versari, utrum eam Deus (quoniam particulam
vel defluxionem ejus non esse jam constat) ex nihilo
creasse dicendus sit, eo quod durum et impium videatur
voluntatem Dei dicere nihil esse, quo volente
<pb n="0670"/>
creata est: hoc quidem jam non pertinet ad redarguendam
Priscilliani sacrilegam vanitatem. Sive enim
ex nihilo facta sit anima, sive hoc propterea dicendum
non sit, quia Dei voluntate facta est, quae voluntas
utique non est nihil: tamen quia facta, et Dei
natura non est, profecto haeresis illa refellitur, quae
animam primitus naturam Dei esse contendit, ut habeat
unde concinnet ibi quidquid aliud falsitatis adjungit.
Verum quia et istam quaestionem spernere et
indiscussam relinquere non oportet; quaerendum est
ab istis, qui propterea nolunt animam ex nihilo factam
credere, ne voluntatem Dei qua facta est nihil esse asserant,
quaerendum est ergo ab eis, utrum nullam creaturam
ex nihilo factam esse fateantur. Si enim id putant,
verendum est ne aliam quamdam naturam conentur inducere,
quae neque Deus sit, nec tamen nihil sit, quam
velut materiam sibi subjectam nisi Deus haberet, unde
faceret quidquid fecit invenire non posset. Nam dum
quaeritur unde creaturam suam Deus fecerit, quaedam
materies quaeritur: sicuti est fabro lignum, vel quodlibet
corpus, quod nisi habuerit, ea facere quae ab ejus
arte expetuntur, omnino non poterit. Cum ergo respondetur,
Ex nihilo; quid respondetur, nisi nullam
ei subjectam fuisse materiam, quam ipse non fecerat,
ut haberet unde faceret, si quid vellet, et quam nisi
haberet, facere non valeret? Materies quippe mundi,
quae in rebus mutabilibus utcumque dignoscitur, ab
ipso constituta est, a quo constitutus est mundus.
Quapropter etsi fecit aliquid Deus aut facit ex alia
quacumque re; non tamen ex ea re fecit aut facit,
<pb n="0671"/>
quam ipse non fecerit. Quamobrem sequestrata paululum
animae natura, si fatentur Deum aliquid fecisse
de nihilo, attendant et videant, quidquid illud est,
eum voluntate fecisse; non enim aliquid fecisset invitus:
nec tamen ideo eamdem voluntatem nihil esse,
quia voluntate ab illo aliquid ex nihilo factum est.
Cur ergo de anima timent dicere, quod de aliis quibuslibet
rebus non dubitant dicere? Aut si animam
tantummodo voluntate Dei perhibent factam, caetera
eum non voluntate fecisse contendunt; quid absurdius,
quid insanius dici potest? Quod si omnia quae
fecit, voluntate utique fecit; nec tamen, cum hoc dicimus,
eamdem voluntatem nihil esse dicimus: hoc
et de anima accipiant.
</p>
        </div3>
      </div2>

<div2>
        <head>CAPUT III.</head>
<div3>
          <head>3.</head>
          <p>
 Cum enim dicitur, Deus ex nihilo
fecit; nihil aliud dicitur, nisi, Non erat unde faceret,
et tamen quia voluit fecit. Usque adeo igitur in eo
quod ex nihilo fecit, voluntas non nihil dicitur, ut ipsa
praecipue commendetur. Nam cui dicitur, <hi>Subest enim
tibi cum voles posse <note>(Sap. XII, 18)</note>
          </hi>: sive adsit unde
fiat, sive non adsit; sat est voluntas, ubi summa est
potestas. Quomodo ergo in eo quod de nihilo creatur,
voluntas creantis nihil esse perhibetur; cum propterea
de nihilo creari aliquid possit, quia voluntas creantis
etiam sine materia sibi sufficit? Quod si forte, non
solum animam, sed nullam omnino creaturam volunt
fateri ex nihilo factam, ideo quoniam quidquid Deus
fecit, voluntate fecit, quae voluntas utique non est nihil;
respiciant unde secundum corpus factus sit homo.
Certe enim, sicut Scriptura testatur, eum de limo vel
de pulvere terrae Deus fecit <note>(Gen. II, 7)</note>, et procul dubio
voluntate fecit: nec tamen voluntas Dei pulvis
aut limus est. Sicut ergo in eo quod ex limo factum
est, quamvis voluntate sit factum, non est voluntas
limus; ita in eo quod ex nihilo factum est, quamvis
voluntate sit factum, non est voluntas nihil.
</p>
        </div3>
      </div2>

<div2>
        <head>CAPUT IV.</head>
<div3>
          <head>4.</head>
          <p>
 Jam vero quod dolendum addidisti,
ex Priscilliani haeresi ad errorem Origenis apud
vos homines fuisse delapsos, nec ab illa peste potuisse
sanari, nisi et ipsa medicina morbidum aliquid
intulisset; non est quidem dolor iste culpandus: veritas
enim debuit, non falsitas pellere falsitatem; nam
hoc, mutare est malum, non evitare. Verumtamen
quia de ipso Deo creaturarum omnium conditore, hoc
est, de ipsa coaeterna et incommutabili Trinitate, ab
eis qui ad vos libros Origenis attulerunt, id traditum
esse commemoras quod veritas habet; contra quam
veritatem Priscillianus Sabellianum antiquum dogma
restituit, ubi ipse Pater qui Filius, qui et Spiritus
sanctus perhibetur, hoc iste pejor, quod etiam de
anima ita sentit, ut non eam propriam velit habere
naturam, sed de ipso Deo tanquam particulam defluere,
et tam deformiter inquinari atque in deterius
commutari cum Manichaeis audeat affirmare: non
parum boni ex libris illis provincia vestra percepit,
in ea re maxime in qua capitaliter erratur; de Creatore
quippe, non de creatura, tam falsa et tam nefaria
sentiuntur. Sive ergo in hanc fidem qui deviaverant
<pb n="0672"/>
restituti sunt, sive qui eam nondum noverant,
illarum disputationum lectione didicerunt, hoc se gaudeant
didicisse quod sanum est. Quod autem et in eis
erroris est, quanquam te cognovisse jam videam; tamen
quemadmodum contra talia disseratur, ibi melius
discere poteris, ubi error ipse et olim exortus
est, et non olim proditus.
</p>
        </div3>
      </div2>

<div2>
        <head>CAPUT V.</head>
<div3>
          <head>5.</head>
          <p>
 Quantum possum tamen etiam
ego commoneo, ut de diaboli angelorumque ejus correctione
et in pristinum statum reparatione sapere
nihil audeas: non quia diabolo et daemonibus invidemus,
et eo modo quasi vicem malevolentiae rependimus,
cum illi non ob aliud nisi invidentiae stimulis
agitati, nostra itinera quibus in Deum tendimus perturbare
conentur; sed quia ultimae sententiae summi
et veracissimi Judicis, ex nostra praesumptione addere
nihil debemus. Ipse enim se similibus eorum
dicturum esse praedixit: <hi>Ite in ignem aeternum, qui
paratus est diabolo et angelis ejus.</hi> Nec movere debet,
ut hoc loco aeternum pro diuturno accipiamus, quod
alibi scriptum est, <hi>In aeternum et in saeculum saeculi <note>(Psal. IX, 6)</note>
          </hi>.
Latinus quippe interpres noluit dicere,
In aeternum et in aeternum aeterni. Sed quoniam id
quod <foreign xml:lang="greek">αἰών</foreign> graece dicitur, et saeculum et aeternum interpretari
potest, commodius alii interpretes transtulerunt, <hi>In saeculum et in saeculum saeculi.</hi> 
 Sed non hoc
dictum est ubi dictum est, <hi>Ite in ignem aeternum.</hi> Non
enim dictum est <foreign xml:lang="greek">αἰῶνα,</foreign> sed <foreign xml:lang="greek">αἰώνιον</foreign>: quod si a saeculo
declinatum esset, saeculare latine diceretur, non
aeternum, quod nemo interpres unqua mausus est dicere.
Quapropter licet latine saeculum cum aliquo
fine intelligatur, aeternum vero nisi id quod sine fine
est, non soleat appellari; <foreign xml:lang="greek">αἰών</foreign> autem graece aliquando
aeternum, aliquando saeculum significare intelligatur:
tamen quod ex hoc nomine derivatur et appellatur <foreign xml:lang="greek">αἰώνιον,</foreign>
 nec ipsi Graeci, quantum existimo, solent intelligere,
nisi id quod non habet finem. Nos autem
sive <foreign xml:lang="greek">αἰῶνα</foreign> sive <foreign xml:lang="greek">αἰώνιον</foreign> non solemus dicere nisi aeternum;
sed <foreign xml:lang="greek">αἰῶνα</foreign> dicimus et saeculum, <foreign xml:lang="greek">αἰώνιον</foreign> autem
non nisi aeternum. Quamvis quidam interdum etiam
aeternale audeant dicere, ne latinae linguae deesse videatur
ab eodem nomine derivatio.</p>
        </div3>
<div3>
          <head>6.</head>
          <p>
 Et fortasse quidem secundum morem Scripturarum
inveniant isti aliquid etiam <foreign xml:lang="greek">αἰώνιον</foreign> dictum, quod
sine fine non sit, sicut Deus in libris Veteris Testamenti
assidue dicit; <hi>Hoc vobis erit legitimum aeternum <note>(Exod.
XXVIII, 43; Levit. XVI, 34, etc.)</note>
          </hi>; quod graecus habet <foreign xml:lang="greek">αἰώνιον</foreign>: 
cum de talibus sacramentis eo modo saepe praeciperet,
quae finem fuerant habitura; quanquam si
diligentius dicta intelligantur, ea fortasse quae illis
sacramentis significabantur, finem non erant habitura.
Ita enim, ne longius abeam, dicimus aeternum Deum,
non utique istas duas brevissimas syllabas, sed quod
eis significatur. Et dixit Apostolus aeterna tempora
priora et antiqua <note>(II Tim. I, 9)</note>, quod in graeco legitur <foreign xml:lang="greek">πρὸ χρόνων αἰωνίων.</foreign>
 Ad Titum enim scribens ait: <hi>Spem
vitae aeternae quam promisit non mendax Deus ante tempora
aeterna <note>(Tit. I, 2)</note>
          </hi>. Cum autem retrorsum tempora
a constitutione mundi habere videantur initium,
<pb n="0673"/>
quomodo sunt aeterna, nisi quia aeterna dixit quae
ante se non habent ullum tempus?
</p>
        </div3>
      </div2>

<div2>
        <head>CAPUT VI.</head>
<div3>
          <head>7.</head>
          <p>
 Sed quisquis prudenter advertit
quod dictum est, <hi>Ite in ignem aeternum,</hi> illud esse
dictum quod non habet finem, a contrario probat eo
ipso loco evangelico de vita aeterna quam justi accepturi
sunt: non enim et ipsa habet finem. Ita enim
conclusit: <hi>Ibunt illi in ambustionem aeternam; justi
autem, in vitam aeternam <note>(Matth. XXV, 41, 46)</note>
          </hi>. In
utroque graecus <foreign xml:lang="greek">αἰώνιον</foreign> habet. Si misericordia nos
provocat credere, non futurum impiorum sine fine
supplicium; quid de praemio justorum credituri sumus,
cum in utraque parte, eodem loco, eadem
sententia, eodem verbo pronuntietur aeternitas? An
iterum etiam justos ex illa sanctificatione et vita
aeterna in peccatorum immunditiam atque in mortem
relapsuros esse dicemus? Absit hoc a christianae
fidei sanitate. Utrumque igitur sine fine dictum est
aeternum, hoc est, <foreign xml:lang="greek">αἰώνιον</foreign>: ne cum diaboli poenas
dolemus, de regno Christi dubitemus. Postremo si
aeternum et aeternale, hoc est, <foreign xml:lang="greek">αἰών</foreign> et <foreign xml:lang="greek">αἰώνιον,</foreign> sub
utroque intellectu in Scripturis poni solet, aliquando
sine fine, aliquando cum fine; quid de illis prophetae
verbis responsuri sumus, ubi scriptum est, <hi>Vermis
eorum non morietur, et ignis eorum non exstinguetur <note>(Isai. LXVI, 24)</note>
          </hi>?
Qualiscumque poena significata sit
nomine vermis atque ignis; certe si non morietur
nec exstinguetur, sine fine praedicta est: nec aliud
agebat Propheta, cum hoc diceret, nisi ut eam sine
fine praediceret.
</p>
        </div3>
      </div2>

<div2>
        <head>CAPUT VII.</head>
<div3>
          <head>8.</head>
          <p>
 De regno etiam Christi, non
secundum id quod in principio Verbum Deus apud
Deum <note>(Joan. I, 1)</note>; nam illinc nemo unquam dubitavit,
quod sit rex omnium saeculorum: sed secundum
hominis susceptionem et mediatoris sacramentum et
ex virgine incarnationem, apertissime dictum est
quod finem non sit habiturum, ubi angelus loquens
ad Mariam matrem futuram virginemque mansuram,
ait inter caetera: <hi>Hic erit Magnus, et filius Altissimi
vocabitur; et dabit illi Dominus Deus sedem David patris
ejus, et regnabit in domo Jacob in aeternum, et regni
ejus non erit finis <note>(Luc. I, 32, 33)</note>
          </hi>. Secundum quid <hi>regni ejus non erit finis,</hi> 
 nisi secundum id quod <hi>regnabit
in domo Jacob?</hi> Nam hoc quod ait, <hi>in aeternum;</hi> 
propter ipsam ambiguitatem exposuit addendo, <hi>regni
ejus non erit finis:</hi> ne quisquam aeternum hic sic acciperet,
quemadmodum saeculum finem quandolibet
habiturum. Numquid autem regnum in domo Jacob
et in sede David intelligi potest, nisi in Ecclesia et in
eo populo qui est regnum ejus? de quo etiam dicit
Apostolus, <hi>Cum tradiderit regnum Deo et Patri <note>(I Cor.
XV, 24)</note>
          </hi>, id est, cum perduxerit sanctos suos ad contemplationem
Patris, utique et ad suam, secundum
id quod Deus est aequalis Patri. Non enim sic tradit,
ut ipse amittat: quia et <hi>Pater dedit Filio habere vitam
in semetipso <note>(Joan. V, 26)</note>
          </hi>, nec utique amisit ipse. Ac
per hoc si regni ejus non erit finis, profecto sancti
ejus qui sunt regnum ejus, cum illo sine fine regnabunt.
Quod autem illo loco dicit Apostolus, <hi>Deinde
<pb n="0674"/>
finis, cum tradiderit regnum Deo et Patri;</hi> ibi finem,
non consumentem, sed perficientem significat: sicut
dictum est, <hi>Finis enim legis Christus, ad justitiam
omni credenti <note>(Rom. X, 4)</note>
          </hi>; quo lex perficiatur, non
quo aboleatur. Quod et illic significat, ubi ait: <hi>Non
veni legem solvere, sed adimplere <note>(Matth. V, 17)</note>
          </hi>.
</p>
        </div3>
      </div2>

<div2>
        <head>CAPUT VIII.</head>
<div3>
          <head>9.</head>
          <p>
 Quod autem dicunt de rationalibus
creaturis, id est, sanctis Angelis et immundis
daemonibus, et ipsis animabus hominum, quod majorem
locum minor culpa promeruerit, qua impudentia
conentur Ecclesiae Christi persuadere, non video.
Melius itaque credimus, Deum non peccatis rationalium
spirituum adductum esse ad fabricam mundi,
ne illa sequantur absurda, quod duos soles, vel tres,
vel quatuor, vel quotquotlibet habere nobis esset
necesse, si plurimum spirituum per liberum arbitrium
tanta culpa praecederet, quanta illos in similibus
corporum coelestium globis oporteret includi:
sed factum esse mundum Dei bonitate, magnum,
bonum, a summo et non facto bono; in quo fierent
omnia bona valde secundum naturam, et aliis alia
meliora, a summis creaturis usque ad infima distinctis
gradibus ordinata, ut eo modo essent omnia, dum
non essent sola potiora, et haberent ejus numeri terminum,
quem constituendum apud se vidit omnium
naturarum creaturarum conditor Deus, qui ea non
facta didicit, sed noverat esse facienda. Unde illud
quod aiunt, in ejus sapientia jam fuisse facta omnia,
antequam in istas formas et modos proprios proferrentur,
atque in suis ordinibus apparerent, non sobrie
dicitur. Facta enim quando essent, antequam
facta essent? Sed in Dei sapientia omnium faciendarum
rerum rationes esse potuerunt, non tamen
factae. Omnia per ipsam facta sunt, non et ipsa
facta est: quia et ipsa est Verbum de quo dicitur, <hi>Omnia per ipsum facta sunt 
 <note>(Joan. I, 3)</note>
          </hi>. Noverat ergo
Deus omnia quae fecit antequam faceret. Non enim
possumus eum dicere ignorata fecisse, et ea non nisi
facta didicisse; nescisse quid faceret, sed scisse quod
fecit. Hoc enim si de aliquo artifice homine diceremus,
insipientissime saperemus. Noverat ergo ea facienda,
non facta: noverat ut faceret, non quia fecerat.
Proinde quamvis jam nota essent, quia nisi a
sciente non fierent; non tamen facta esse coeperunt
quae ut fierent sciebantur, nisi post fierent, quae ut
recte fierent sciebantur antequam fierent.</p>
        </div3>
<div3>
          <head>10.</head>
          <p>
 Cum autem veritas, quae neque opinatur incognita,
nec aliquem fallit, purgationem nostram, imo
vero et perfectionem etiam post resurrectionem corporum
spiritualium usque ad Angelorum aequalitatem
promittat futuram <note>(Luc. XX, 36)</note>; quomodo dicuntur
ipsi sancti Angeli, quibus purgatissimi aequales
erimus, adhuc a peccatis suis esse purgandi? Et
cum coelum novum et terram novam polliceatur Deus
<pb n="0675"/>
habitaculum sanctorum atque ab omni labe hujus
saeculi purgatorum <note>(Isai. LXVI, 22)</note>, qua tandem affirmatur
audacia, non futurum fuisse mundum, id
est, coelum et terram, nisi propter necessitatem purgandorum
spirituum rationalium, qui vel in coelo vel
in terra non essent nisi pro meritis peccatorum?
Quid ergo purgatis opus est coelo novo et terra nova,
si purgati ad hoc restituuntur, ut sint quemadmodum
fuerunt ante coelum et terram sine coelo et terra?
Quod si omnino verum esset, nos usque ad
illud quod promittit Scriptura spem nostram tendere
deberemus. Et si inde essemus in aliquid melius
transferendi, multo rationabilius hoc tunc jam ibi
positi disceremus, quam nunc non solum temere crederemus,
verum etiam impudenter docere conaremur.
Quid est autem absurdius, quam dicere, Coelum et
terra non essent, nisi necessaria esset mundi structura
purgandis; cum alterum coelum et alteram terram
promittat Scriptura purgatis?</p>
        </div3>
<div3>
          <head>11.</head>
          <p>
 Porro de sole et luna caeterisque sideribus,
quod coelestia sint corpora videmus; quod animata
sint non videmus. De divinis hoc Libris legatur, et
credimus. Nam testimonium ex Apostoli Epistola
quod ab eis dici solere posuisti, etiam de solis hominibus
intelligi potest; quoniam in unoquoque homine
est omnis creatura, non universaliter sicut est
coelum et terra et omnia quae in eis sunt, sed generatim
quodam modo: quia et rationalis in illo est,
quam vel probantur habere Angeli, vel creduntur; et,
ut ita dicam, sensualis, qua et bestiae non carent:
utuntur enim et sensibus et sensualibus motibus ad
appetenda utilia et vitanda contraria: et vitalis privata
sensu, qualis adverti in arboribus potest; nam et
in nobis sine sensu nostro fiunt corporis incrementa,
et capilli nec cum praeciduntur sentiunt, et tamen
crescunt. Jam vero ipsa corporalis creatura evidentius
apparet in nobis, quae licet ex terra facta atque
formata sit, insunt tamen illi ex omnibus hujus corporei
mundi elementis quaedam particulae ad temperiem
valetudinis. Nam et calore membra vegetantur,
qui est ab igne, cujus etiam lux per oculos emicat;
et aere venarum discursus, quas arterias vocant,
atque spiramenta pulmonis implentur; et humor nisi
esset, nulla sputamenta confluerent, vitamque absumeret
siccitas. Nam et ipse sanguis humido lapsu
alias venas replens, quasi rivis et fluminibus per
cuncta diffunditur. Ita nullum est creaturae genus,
quod non in homine possit agnosci: ac sic omnis
creatura in eo congemiscit et dolet, revelationem filiorum
Dei exspectans <note>(Rom. VIII, 22, 23)</note>; quae per
corporis etiam resurrectionem, etsi non in omnibus
hominibus, omnis tamen a corruptionis servitute liberabitur,
quia et in singulis omnis est. Et si quo alio
modo melius potest idem locus apostolicarum Litterarum
intelligi: non tamen ex eisdem verbis consequens
est ut solem et lunam et sidera congemiscere
credamus, donec in saeculi fine a corruptionis servitute
<pb n="0676"/>
liberentur.
</p>
        </div3>
      </div2>

<div2>
        <head>CAPUT IX.</head>
<div3>
          <head>12.</head>
          <p>
 Sane quoniam dixi, De divinis
Libris legatur, et credimus; ne te forsitan fallat quod
de libro sancti Job proferre assolent qui haec asserunt,
ubi scriptum est: <hi>Quomodo erit homo justus
coram Domino, vel quomodo se mundabit natus ex muliere?
si lunae praecipit, et non lucet, nec stellae sunt
mundae ante eum; quanto magis homo putredo, et
filius hominis vermis <note>(Job XXV, 4-6)</note>
          </hi>? Hinc enim
volunt intelligi, et rationalem spiritum habere stellas,
et mundas non esse a peccato: sed ideo in coelis esse,
quia majorem vel meliorem locum minor culpa promeruit.
Non pro auctoritate divina istam sententiam
recipiendam esse existimo: non enim eam ipse Job
enuntiavit, cui singulare quodam modo testimonium
divinitus perhibetur, quod <hi>non peccaverit labiis suis
ante Dominum <note>(Id. I, 22)</note>
          </hi>; sed unus ex ejus amicis,
qui dicti sunt <hi>consolatores malorum omnes <note>(Id. XVI,
2)</note>
          </hi>, et divina sententia reprobati sunt. Sicut autem in
Evangelio, quamvis verum sit omnino quod dicta
sint, non tamen omnia quae dicta sunt vera esse creduntur;
quoniam multa a Judaeis falsa et impia dicta
esse verax Evangelii Scriptura testatur: sic in hoc
libro, ubi multae personae locutae esse narrantur, non
solum quid dicatur, sed a quo etiam dicatur considerandum
est; ne passim quae in sancto libro quolibet scripta
sunt recipientes, cogamur fateri, quod absit, vera et
justa fuisse, quae marito sancto mulier insipiens suggerebat,
ut aliquid adversus Deum loquens ab illa
intolerabili poena moriendo liberaretur <note>(Id. II, 9)</note>.
Quod non ideo dixerim, quia illi amici a Domino reprobati,
et ab ipso sancto Dei servo merito culpati,
nihil veri loqui potuerunt: sed quia non omnia quae
locuti sunt, vera putanda sunt. Quamvis enim adversum
Job nihil verum dixerunt, potest tamen etiam
ex eorum verbis aliquam sanam sententiam in testimonium
veritatis assumere, qui novit sapienter dicta
discernere: sed quando inquirentes, probari nobis
aliquid volumus testimonio sanctorum eloquiorum,
non nobis dicatur credendum esse etiam quod in
Evangelio scriptum est, si forte evangelista eum hoc
dixisse commemorat, cui fides habenda non est. Nam
dictum est illic a Judaeis Domino Christo, <hi>Nonne verum
dicimus, quia Samaritanus es et daemonium habes <note>(Joan. VIII, 48)</note>
          </hi>?
Quam vocem tanto amplius detestamur,
quanto nobis Christus est charior: emissam
tamen esse a Judaeis dubitare non possumus, qui
evangelicam narrationem verissimam credimus. Ita
nec Evangelistae derogamus fidem scribenti, et Judaei
vocem blasphemantis exsecramur. Nec solum impiis
et nefandis hominibus, sed nec ipsis in fide parvulis
atque adhuc rudibus et indoctis, qui forte ibi loquentes
commemorantur, tanquam canonicae auctoritati
accommodamus fidem. Neque enim, quia ille cujus
caeci nati oculos Dominus aperuerat, ait, <hi>Scimus quia
peccatores Deus non exaudit <note>(Id. IX, 31)</note>
          </hi>, ideo istam
<pb n="0677"/>
sententiam pro evangelica auctoritate sic debemus
accipere, ut ipsis in Evangelio verbis Domini resistamus,
qui eum qui dixit, <hi>Domine, propitius esto mihi
peccatori,</hi> magis justificatum descendisse de templo,
quam Pharisaeum justitias suas commemorantem atque
jactantem, divina voce firmavit <note>(Luc. XVIII, 10-14)</note>.
Nec succenseat iste recens illuminatus in carne,
quod eum diximus in suae fidei tyrocinio, quando adhuc
quis esset qui eum sanaverat nesciebat, minus circumspectam
protulisse sententiam, <hi>quia peccatores
Deus non exaudit:</hi> cum ipsi Apostoli, prae caeteris
electi et Domini lateribus cohaerentes ejusque ore
pendentes, multa reperiantur improbanda dixisse,
quae commemorare prolixum est, ita ut beatus Petrus
de quibusdam verbis suis, non solum reprehendi, sed
etiam satanas appellari meruerit <note>(Matth. XVI, 23)</note>.
</p>
        </div3>
      </div2>

<div2>
        <head>CAPUT X.</head>
<div3>
          <head>13.</head>
          <p>
 Quanquam in comparatione justitiae
Dei, si nec sancti in coelis Angeli justi esse dicantur,
non mihi videtur importuna sententia: non
quia ut hoc essent, a justitia lapsi sunt; sed quia facti
sunt, et Deus non sunt, tantumque spiritualis luminis
habere non possunt, quantum habet ille a quo
facti sunt. Ibi enim summa justitia, ubi summa sapientia:
et hoc Deus est, de quo dictum est, <hi>Soli sapienti
Deo <note>(Rom. XVI, 27)</note>
          </hi>. Sed alia quaestio est,
quantum justitiae ipsius capiant Angeli, quantumque
non capiant. Cujus enim participatione justi sunt,
ejus comparatione nec justi sunt.
</p>
        </div3>
      </div2>

<div2>
        <head>CAPUT XI.</head>
<div3>
          <head>14.</head>
          <p>
 Sed alia est, ut dixi, ista quaestio;
alia de sideribus et sole et luna, utrum vel rationales
habeant spiritus in his conspicuis corporibus
lucidisque: quae corpora esse qui dubitat, quid sit
omnino corpus ignorat. Neque ista multum ad nos
pertinent, ut ea summo studio indagare curemus, quae
remota sunt a sensibus nostris et ab intellectu infirmitatis
humanae, nec in ipsis Scripturis ita posita, ut
nobis eorum sit mandata cognitio. Imo vero ne praecipiti
<pb n="0678"/>
suspicione in fabulas sacrilegas irruamus, clamat
Scriptura divina, <hi>Altiora te ne quaesieris, et fortiora
te ne scrutatus fueris; sed quae tibi praecepit Dominus,
illa cogita semper <note>(Eccli. III, 22)</note>
          </hi>: ut magis in istis
temeraria praesumptio, quam cauta ignoratio culpanda
videatur. Certe ait Apostolus, <hi>Sive Sedes, sive Dominationes,
sive Principatus, sive Potestates <note>(Coloss. I,
16)</note>
          </hi>. Et esse itaque Sedes, Dominationes, Principatus,
Potestates in coelestibus apparatibus, firmissime
credo, et differre inter se aliquid indubitata fide teneo:
sed, quo me contemnas, quem magnum putas esse
doctorem, quaenam ista sint, et quid inter se differant
nescio. Nec ea sane ignorantia periclitari me puto,
sicut inobedientia, si Domini praecepta neglexero; et
ideo puto Spiritu Dei per auctores nostros, scriptores
sanctorum eloquiorum, non plene exposita, sed raptim
tacta atque perstricta; ut si cui forte tali quales nos
sumus, per altiorem revelationem aliquid hujusmodi
fuerit demonstratum, non se inferiores fuisse credat
eos, per quos nobis canonicarum Scripturarum sancta
praeconia ministrata sunt. Quantum enim quisque
sciendo profecerit, tanto se infra illas Litteras inveniet,
quas Deus tanquam firmamentum supra omnia
humana corda constituit. Non itaque opus est <hi>plus
sapere, sed sapere ad temperantiam, sicut unicuique
Deus partitus est mensuram fidei <note>(Rom. XII, 3)</note>
          </hi>. Docebunt
te ista fortasse doctiores, si ad illos afferas tantam
discendi scientiam, quantam sciendi habes curam;
ne incognita pro cognitis opineris; ne non
credenda credas, vel credenda non credas. Imo docebit
ille unus Magister et verus, sive per illos, sive
quibus modis voluerit, qui te pro sua Ecclesia laborantem
intus inspicit, ubi et hoc in te contulit: ipse
reserabit latius veritatem, qui pulsantem pervidet,
quam donare dignatus est, charitatem.

</p>
        </div3>
      </div2>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De natura boni</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 42</title>
           <idno>AugHip.DeNaBo</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head>CAPUT PRIMUM.</head>
<p> <hi>Deus summum bonum et incommutabile,
a quo caetera omnia bona spiritualia et corporalia.</hi> Summum bonum quo superius non est, Deus est:
ac per hoc incommutabile bonum est; ideo vere aeternum,
et vere immortale. Caetera omnia bona non
nisi ab illo sunt, sed non de illo. De illo enim quod
est, hoc quod ipse est: ab illo autem quae facta sunt,
non sunt quod ipse. Ac per hoc si solus ipse incommutabilis,
omnia quae fecit, quia ex nihilo fecit,
mutabilia sunt. Tam enim omnipotens est, ut possit
etiam de nihilo, id est, ex eo quod omnino non est,
bona facere, et magna et parva, et coelestia et terrena,
et spiritualia et corporalia. Quia vero et justus
est, ei quod de se genuit, ea quae de nihilo fecit,
non aequavit. Quia ergo bona omnia, sive magna sive
parva, per quoslibet rerum gradus, non possunt esse
nisi a Deo; omnis autem natura in quantum natura
est, bonum est; omnis natura non potest esse nisi a
summo et vero Deo: quia omnia etiam non summa
<pb n="0552"/>
bona, sed propinqua summo bono, et rursus omnia
etiam novissima bona, quae longe sunt a summo
bono, non possunt esse nisi ab ipso summo bono.
Omnis ergo spiritus etiam mutabilis, et omne corpus
a Deo: et haec est omnis facta natura. Omnis quippe
natura aut spiritus, aut corpus est. Spiritus incommutabilis
Deus est: spiritus mutabilis facta natura
est, sed corpore melior: corpus autem spiritus non
est, nisi cum ventus, quia nobis invisibilis est, et
tamen vis ejus non parva sentitur, alio quodam modo
spiritus dicitur.</p>
</div2>

<div2>
        <head>CAPUT II.</head>
<p> <hi>Quomodo id possit ad corrigendos
Manichaeos sufficere.</hi> Propter eos autem, qui cum intelligere
non possunt omnem naturam, id est, omnem
spiritum et omne corpus naturaliter bonum esse,
moventur spiritus iniquitate et corporis mortalitate,
et ob hoc aliam naturam maligni spiritus et mortalis
corporis, quam Deus non fecerit, conantur inducere:
sic arbitramur ad eorum intellectum, quod dicimus
<pb n="0553"/>
posse perduci. Fatentur enim omne bonum non esse
posse, nisi a summo et vero Deo: quod et verum
est, et ad eos corrigendos, si velint advertere, sufficit.</p>
</div2>

<div2>
        <head>CAPUT III.</head>
<p> <hi>Modus, species et ordo generalia
bona in rebus a Deo factis.</hi> Nos enim catholici Christiani
Deum colimus, a quo omnia bona sunt, seu
magna seu parva; a quo est omnis modus, seu magnus
seu parvus; a quo omnis species, seu magna
seu parva; a quo omnis ordo, seu magnus seu parvus.
Omnia enim quanto magis moderata, speciosa, ordinata
sunt, tanto magis utique bona sunt: quanto
autem minus moderata, minus speciosa, minus ordinata
sunt, minus bona sunt. Haec itaque tria, modus,
species et ordo, ut de innumerabilibus taceam,
quae ad ista tria pertinere monstrantur; haec ergo
tria, modus, species, ordo, tanquam generalia bona
sunt in rebus a Deo factis, sive in spiritu, sive in
corpore. Deus itaque supra omnem creaturae modum
est, supra omnem speciem, supra omnem ordinem:
nec spatiis locorum supra est, sed ineffabili et singulari
potentia, a quo omnis modus, omnis species,
omnis ordo. Haec tria ubi magna sunt, magna bona
sunt: ubi parva sunt, parva bona sunt: ubi nulla
sunt, nullum bonum est. Et rursus ubi haec tria magna
sunt, magnae naturae sunt: ubi parva sunt, parvae
naturae sunt: ubi nulla sunt, nulla natura est.
Omnis ergo natura bona est.</p>
</div2>

<div2>
        <head>CAPUT IV.</head>
<p> <hi>Malum est corruptio modi, speciei
aut ordinis.</hi> Proinde cum quaeritur unde sit malum,
prius quaerendum est quid sit malum: quod nihil
aliud est quam corruptio, vel modi, vel speciei, vel
ordinis naturalis. Mala itaque natura dicitur, quae
corrupta est: nam incorrupta utique bona est. Sed
etiam ipsa corrupta, in quantum natura est, bona
est; in quantum corrupta est, mala est.</p>
</div2>

<div2>
        <head>CAPUT V.</head>
<p> <hi>Natura excellentioris ordinis etiam
corrupta melior interdum inferiore etiam incorrupta.</hi> Fieri autem potest, ut quaedam natura quae modo et
specie naturali excellentius ordinata est, etiam corrupta
melior sit adhuc quam est incorrupta altera,
quae minore modo et specie naturali inferius ordinata
est: sicut in hominum aestimatione, secundum qualitatem
quae aspectibus adjacet, melius est utique
corruptum aurum, quam incorruptum argentum; et
melius est corruptum argentum, quam plumbum incorruptum.
Sic et in naturis potentioribus atque spiritualibus
melior est etiam corruptus per malam voluntatem
spiritus rationalis, quam irrationalis incorruptus:
et melior est quilibet spiritus etiam corruptus,
quam corpus quodlibet incorruptum. Melior
est enim natura, quae cum praesto est corpori, praebet
ei vitam, quam illa cui vita praebetur. Quantumlibet
autem corruptus sit spiritus vitae qui factus est,
vitam praebere corpori potest: ac per hoc melior illo
est, quamvis incorrupto, corruptus.</p>
</div2>

<div2>
        <head>CAPUT VI.</head>
<p> <hi>Naturam quae corrumpi non potest,
summum bonum; quae potest, aliquod bonum esse.</hi> Corruptio autem si omnem modum, omnem speciem,
<pb n="0554"/>
omnem ordinem rebus corruptibilibus auferat, nulla
natura remanebit. Ac per hoc omnis natura quae corrumpi
non potest, summum bonum est, sicut Deus
est. Omnis autem natura quae corrumpi potest,
etiam ipsa aliquod bonum est: non enim posset ei
nocere corruptio, nisi adimendo et minuendo quod
bonum est.</p>
</div2>

<div2>
        <head>CAPUT VII.</head>
<p> <hi>Rationalium spirituum corruptio
alia voluntaria, alia poenalis.</hi> Creaturis autem praestantissimis,
hoc est, rationalibus spiritibus, hoc
praestitit Deus, ut si nolint, corrumpi non possint;
id est, si obedientiam conservaverint sub Domino
Deo suo, ac sic incorruptibili pulchritudini ejus
adhaeserint: si autem obedientiam conservare noluerint,
quoniam volentes corrumpuntur in peccatis,
nolentes corrumpantur in poenis. Tale quippe bonum
est Deus, ut nemini eum deserenti bene sit: et in
rebus a Deo factis tam magnum bonum est natura
rationalis, ut nullum sit bonum quo beata sit nisi
Deus. Peccantes igitur in suppliciis ordinantur: quae
ordinatio quia eorum naturae non competit, ideo
poena est; sed quia culpae competit, ideo justitia est.</p>
</div2>

<div2>
        <head>CAPUT VIII.</head>
<p> <hi>Ex rerum inferiorum corruptione
ac interitu pulchritudo universi.</hi> Caetera vero quae sunt
facta de nihilo, quae utique inferiora sunt quam spiritus
rationalis, nec beata possunt esse, nec misera.
Sed quia pro modo et specie sua etiam ipsa bona
sunt, nec esse quamvis minora et minima bona, nisi
a summo bono Deo potuerunt, sic ordinata sunt, ut
cedant infirmiora firmioribus, et invalidiora fortioribus,
et impotentiora potentioribus, atque ita coelestibus
terrena concordent tanquam praecellentibus
subdita. Fit autem decedentibus et succedentibus
rebus temporalis quaedam in suo genere pulchritudo,
ut nec ipsa quae moriuntur, vel quod erant esse desinunt,
turpent aut turbent modum et speciem et
ordinem universae creaturae: sicut sermo bene compositus
utique pulcher est, quamvis in eo syllabae
atque omnes soni tanquam nascendo et moriendo
transcurrant.</p>
</div2>

<div2>
        <head>CAPUT IX.</head>
<p> <hi>Poena peccanti naturae, ut recte ordinetur,
constituta.</hi> Qualis autem et quanta poena cuique
culpae debeatur, divini judicii est, non humani:
quae utique et cum conversis remittitur, magna est
bonitas apud Deum; et cum debita redditur, nulla
est iniquitas apud Deum: quia melius ordinatur
natura, ut juste doleat in supplicio, quam ut impune
gaudeat in peccato. Quae tamen etiam sic habens nonnullum
modum et speciem et ordinem, in quacumque
extremitate adhuc aliquod bonum est: quae si omnino
detrahantur, ei penitus consumantur, ideo nullum
bonum erit, quia nulla natura remanebit.</p>
</div2>

<div2>
        <head>CAPUT X.</head>
<p> <hi>Naturae corruptibiles, quia ex nihilo
factae.</hi> Omnes igitur naturae corruptibiles, nec omnino
naturae essent, nisi a Deo essent; nec corruptibiles
essent, si de illo essent, quia hoc quod ipse est essent.
Ideo ergo quocumque modo, quacumque specie, quocumque
ordine sunt, quia Deus est a quo factae sunt:
ideo autem non incommutabiles sunt, quia nihil est
<pb n="0555"/>
unde factae sunt. Sacrilega enim audacia coaequantur
nihil et Deus, si quale est illud quod de Deo
natum est, tale velimus esse illud quod ab eo de
nihilo factum est.</p>
</div2>

<div2>
        <head>CAPUT XI.</head>
<p> <hi>Noceri nec Deo potest, nec alii naturae
nisi ipso permittente.</hi> Quapropter nec naturae Dei
noceri omnino potest, nec alicui naturae sub Deo noceri
injuste potest: quia et cum peccando injuste
aliqui nocent, voluntas injusta eis imputatur; potestas
autem qua nocere permittuntur, non est nisi a
Deo, qui et ipsis nescientibus novit quid illi pati debeant,
quibus eos nocere permittit.</p>
</div2>

<div2>
        <head>CAPUT XII.</head>
<p> <hi>Omnia bona nonnisi a Deo.</hi> Haec
omnia tam perspicua, tam certa, si vellent advertere,
qui aliam naturam inducunt, quam non fecit Deus;
non tantis blasphemiis implerentur, ut et in summo
malo tanta bona ponerent, et in Deo tanta mala. Sufficit
enim, ut supra dixi, ad eorum correctionem,
si velint attendere, quod eos etiam invitos cogit veritas
confiteri, omnia prorsus bona non esse nisi a
Deo. Non ergo ab alio sunt magna bona, et ab alio
parva bona: sed et magna et parva bona non sunt
nisi a summo bono, quod Deus est.</p>
</div2>

<div2>
        <head>CAPUT XIII.</head>
<p> <hi>Bona singula seu parva, seu magna,
esse a Deo.</hi> Commemoremus ergo bona quanta potuerimus,
quae dignum est ut Deo auctori tribuamus, et
his sublatis videamus utrum aliqua natura remanebit.
Omnis vita et magna et parva, omnis potentia et
magna et parva, omnis salus et magna et parva, omnis
memoria et magna et parva, omnis virtus et magna
et parva, omnis intellectus et magnus et parvus, omnis
tranquillitas et magna et parva, omnis copia et magna
et parva, omnis sensus et magnus et parvus, omne
lumen et magnum et parvum, omnis suavitas et
magna et parva, omnis mensura et magna et parva,
omnis pulchritudo et magna et parva, omnis pax et
magna et parva, et si qua similia occurrere poterunt,
maximeque illa quae per omnia reperiuntur, sive spiritualia
sive corporalia, omnis modus, omnis species,
omnis ordo, et magnus et parvus, a Domino Deo sunt.
Quibus bonis omnibus qui male uti voluerit, divino
judicio poenas luet: ubi autem nullum horum omnino
fuerit, nulla natura remanebit.</p>
</div2>

<div2>
        <head>CAPUT XIV.</head>
<p> <hi>Parva bona in majorum comparatione
contrariis nominibus appellantur.</hi> Sed in his omnibus
quaecumque parva sunt, in majorum comparatione
contrariis nominibus appellantur: sicut in hominis
forma quia major est pulchritudo, in ejus
comparatione simiae pulchritudo deformitas dicitur:
et fallit imprudentes, tanquam illud sit bonum, et
hoc malum; nec intendunt in corpore simiae modum
proprium, parilitatem ex utroque latere membrorum,
concordiam partium, incolumitatis custodiam, et caetera,
quae persequi longum est.</p>
</div2>

<div2>
        <head>CAPUT XV.</head>
<p> <hi>In simiae corpore pulchritudinis
bonum inesse, licet minus.</hi> Sed ut quod dicimus intelligatur,
et nimium tardis satis fiat, vel etiam pertinaces
et apertissimae veritati repugnantes cogantur
<pb n="0556"/>
quod verum est confiteri, interrogentur utrum corpori
simiae possit nocere corruptio. Quod si potest,
ut foedius fiat; quid minuit, nisi pulchritudinis bonum?
Unde tamdiu aliquid remanebit, quamdiu corporis
natura subsistit. Proinde si consumpto bono
natura consumitur, bona ergo est natura. Sic et tardum
dicimus veloci contrarium: sed tamen qui se
omnino non movet, nec tardus dici potest. Sic acutae
voci contrariam vocem dicimus gravem, vel canorae
asperam: sed si omnem speciem vocis penitus adimas,
silentium est ubi vox nulla est: quod tamen
silentium, eo ipso quod vox nulla est, tanquam contrarium
voci solet opponi. Sic et lucida et obscura
tanquam duo contraria dicuntur: habent tamen et
obscura aliquid lucis, quo si penitus careant, ita
sunt tenebrae lucis absentia, sicut silentium vocis
absentia.</p>
</div2>

<div2>
        <head>CAPUT XVI.</head>
<p> <hi>Privationes in rebus decenter a Deo
ordinatae.</hi> Quae tamen etiam privationes rerum sic
ordinantur in universitate naturae, ut sapienter considerantibus
non indecenter vices suas habeant. Nam
et Deus certa loca et tempora non illuminando, tenebras
fecit tam decenter quam dies. Si enim nos continendo
vocem, decenter interponimus in loquendo
silentium; quanto magis ille quarumdam rerum privationes
decenter facit, sicut rerum omnium perfectus
artifex? Unde et in hymno trium puerorum,
etiam lux et tenebrae laudant Deum <note>(Dan. III, 72)</note>;
id est, ejus laudem in bene considerantium cordibus
pariunt.</p>
</div2>

<div2>
        <head>CAPUT XVII.</head>
<p> <hi>Natura in quantum natura est,
nulla mala.</hi> Non ergo mala est, in quantum natura
est, ulla natura; sed cuique naturae non est malum
nisi minui bono. Quod si minuendo absumeretur,
sicut nullum bonum, ita nulla natura relinqueretur:
non solum qualem inducunt Manichaei, ubi tanta
bona inveniuntur, ut nimia eorum caecitas mira sit;
sed qualem potest quilibet inducere.</p>
</div2>

<div2>
        <head>CAPUT XVIII.</head>
<p> <hi>Hylen, quae rerum informis materies
antiquis dicebatur, non esse malum.</hi> Neque enim
vel illa materies, quam antiqui hylen dixerunt, malum
dicenda est. Non eam dico, quam Manichaeus
hylen appellat dementissima vanitate, nesciens quid
loquatur, formatricem corporum: unde recte illi dictum
est, quod alterum deum inducat: nemo enim
formare et creare corpora nisi Deus potest; neque
enim creantur, nisi cum eis modus et species et
ordo subsistit, quae bona esse, nec esse posse nisi a
Deo, puto quod jam etiam ipsi confitentur. Sed hylen
dico quamdam penitus informem et sine qualitate
materiem, unde istae quas sentimus qualitates formantur,
ut antiqui dixerunt. Hinc enim et silva
graece <foreign xml:lang="greek">ὕλη</foreign> dicitur, quod operantibus apta sit, non ut
aliquid ipsa faciat, sed unde aliquid fiat. Nec ista ergo
hyle malum dicenda est, quae non per aliquam speciem
sentiri, sed per omnimodam speciei privationem
cogitari vix potest. Habet enim et ipsa capacitatem
formarum: nam si capere impositam ab artifice formam
non posset, nec materies utique diceretur. Porro
<pb n="0557"/>
si bonum aliquod est forma, unde qui ea praevalent,
formosi appellantur, sicut a specie speciosi, procul
dubio bonum aliquod est etiam capacitas formae. Sicut
quia bonum est sapientia, nemo dubitat quod bonum
sit capacem esse sapientiae. Et quia omne bonum
a Deo; neminem oportet dubitare, etiam istam, si qua
est, materiem non esse nisi a Deo.</p>
</div2>

<div2>
        <head>CAPUT XIX.</head>
<p> <hi>Esse vere, proprium Dei.</hi> Magnifice
igitur et divine Deus noster famulo suo dixit, <hi>Ego
sum qui sum;</hi> et, <hi>Dices filiis Israel, Qui est misit me
ad vos <note>(Exod. III, 14)</note>
          </hi>. Vere enim ipse est, quia incommutabilis
est. Omnis enim mutatio facit non esse
quod erat: vere ergo ille est, qui incommutabilis
est; caetera quae ab illo facta sunt, ab illo pro suo
modo esse acceperunt. Ei ergo qui summe est, non
potest esse contrarium nisi quod non est: ac per hoc
sicut ab illo est omne quod bonum est, sic ab illo est
omne quod naturaliter est; quoniam omne quod
naturaliter est, bonum est. Omnis itaque natura bona
est, et omne bonum a Deo est: omnis ergo natura a
Deo est.</p>
</div2>

<div2>
        <head>CAPUT XX.</head>
<p> <hi>Dolor nonnisi in naturis bonis.</hi> Dolor
autem, quod praecipue malum nonnulli arbitrantur,
sive in animo sive in corpore sit, nec ipse potest
esse nisi in naturis bonis. Hoc enim ipsum quod
resistit ut doleat, quodam modo recusat non esse
quod erat, quia bonum aliquod erat: sed cum ad melius
cogitur, utilis dolor est; cum ad deterius, inutilis.
In animo ergo dolorem facit voluntas resistens
potestati majori: in corpore dolorem facit sensus
resistens corpori potentiori. Sunt autem mala sine
dolore pejora: pejus est enim gaudere de iniquitate,
quam dolere de corruptione: verumtamen etiam tale
gaudium non potest esse nisi ex adeptione bonorum
inferiorum; sed iniquitas est desertio meliorum. Item
in corpore melius est vulnus cum dolore, quam putredo
sine dolore, quae specialiter corruptio dicitur:
quam non vidit, id est, non passa est mortua caro
Domini, sicut in prophetia praedictum erat, <hi>Nec dabis
sanctum tuum videre corruptionem <note>(Psal. XV, 10)</note>
          </hi>. Nam
vulneratum esse confixione clavorum, et percussum
de lancea quis negat <note>(Joan. XIX, 18, 34)</note>? Sed etiam
ipsa quae proprie ab hominibus corruptio corporis dicitur,
id est, ipsa putredo, si adhuc habet aliquid
quod alte consumat, bonum minuendo crescit corruptio.
Quod si penitus absumpserit, sicut nullum
bonum, ita nulla natura remanebit, quia jam corruptio
quod corrumpat non erit; et ideo nec ipsa
putredo erit, quia ubi sit omnino non erit.</p>
</div2>

<div2>
        <head>CAPUT XXI.</head>
<p> <hi>Modica a modo dicta.</hi> Ideo quippe
et parva atque exigua jam communi loquendi usu
modica dicuntur, quia modus in eis aliquis restitit,
sine quo non jam modica, sed omnino nulla sunt.
Illa autem quae propter nimium progressum dicuntur
immodica, ipsa nimietate culpantur: sed tamen
ipsa etiam sub Deo, qui omnia in mensura, et in numero,
et pondere disposuit <note>(Sap. XI, 21)</note>, necesse est
<pb n="0558"/>
ut aliquo modo cohibeantur.</p>
</div2>

<div2>
        <head>CAPUT XXII.</head>
<p> <hi>Modus an aliqua ratione Deo ipsi
conveniat.</hi> Deus autem nec modum habere dicendus
est, ne finis ejus dici putetur. Nec ideo tamen immoderatus
est, a quo modus omnibus tribuitur rebus, ut
aliquo modo esse possint. Nec rursus moderatum
oportet dici Deum, tanquam ab aliquo modum acceperit.
Si autem dicamus eum summum modum,
forte aliquid dicimus; si tamen in eo quod dicimus
summum modum, intelligamus summum bonum.
Omnis enim modus in quantum modus est, bonus
est: unde omnia moderata, modesta, modificata,
dici sine laude non possunt; quanquam sub alio intellectu
modum pro fine ponamus, et nullum modum
dicamus, ubi nullus est finis: quod aliquando cum
laude dicitur, sicut dictum est, <hi>Et regni ejus non erit
finis <note>(Luc. I, 33)</note>
          </hi>. Posset enim dici etiam, Non erit
modus, ut modus pro fine dictus intelligeretur: nam
qui nullo modo regnat, non utique regnat.</p>
</div2>

<div2>
        <head>CAPUT XXIII.</head>
<p> <hi>Unde interdum dicatur malus
modus, mala species, malus ordo.</hi> Malus ergo modus,
vel mala species, vel malus ordo, aut ideo dicuntur,
quia minora sunt quam esse debuerunt, aut quia non
his rebus accommodantur quibus accommodanda
sunt; ut ideo dicantur mala, quia sunt aliena et incongrua:
tanquam si dicatur aliquis non bono modo
egisse, quia minus egit quam debuit, aut quia ita
egit sicut in re tali non debuit, vel amplius quam
oportebat, vel non convenienter: ut hoc ipsum quod
reprehenditur, malo modo actum, non ob aliud juste
reprehendatur, nisi quia non est ibi servatus modus.
Item species mala vel in comparatione dicitur formosioris
atque pulchrioris, quod ista sit minor species,
illa major, non mole, sed decore; aut quia non
congruit huic rei cui adhibita est, ut aliena et inconveniens
videatur: tanquam si nudus homo in foro
deambulet, quod non offendit si in balneo videatur.
Similiter et ordo tunc malus dicitur, cum minus ipse
ordo servatur: unde non ibi ordo, sed potius inordinatio
mala est, cum aut minus ordinatum est quam
debuit, aut non sicut debuit. Tamen ubi aliquis modus,
aliqua species, aliquis ordo est, aliquod bonum
et aliqua natura est: ubi autem nullus modus, nulla
species, nullus ordo est, nullum bonum, nulla natura
est.</p>
</div2>

<div2>
        <head>CAPUT XXIV.</head>
<p> <hi>Testimoniis Scripturae probatur
Deum esse incommutabilem. Filium Dei esse genitum,
non factum.</hi> Haec quae nostra fides habet, et utcumque
ratio vestigavit, divinarum Scripturarum testimoniis
munienda sunt: ut qui ea minore intellectu assequi
non possunt, divinae auctoritati credant, et ob hoc
intelligere mereantur. Qui autem intelligunt, sed ecclesiasticis
Litteris minus instructi sunt, magis ea nos
ex nostro intellectu proferre, quam in illis Libris
esse, non arbitrentur. Itaque Deum esse incommutabilem,
sic scriptum est in Psalmis: <hi>Mutabis ea, et
mutabuntur; tu autem idem ipse es <note>(Psal. CI, 27)</note>
          </hi>. Et in
libro Sapientiae de ipsa Sapientia: <hi>In se ipsa manens
innovat omnia <note>(Sap. VII, 27)</note>
          </hi>. Unde et apostolus Paulus:
<pb n="0559"/> <hi>Invisibili, incorruptibili soli Deo 
 <note>(I Tim. I, 17)</note>
          </hi>.
Et apostolus Jacobus: <hi>Omne datum optimum, et omne
donum perfectum desursum est, descendens a Patre luminum,
apud quem non est commutatio, nec momenti
obumbratio <note>(Jacobi I, 17)</note>
          </hi>. Item quia id quod de se
genuit, hoc est quod ipse est, ita ab ipso Filio breviter
dicitur: <hi>Ego et Pater unum sumus <note>(Joan. X, 30)</note>
          </hi>.
Quia autem non est factus Filius, quippe cum per illum
facta sint omnia; sic scriptum est: <hi>In principio
erat Verbum, et Verbum erat apud Deum, et Deus erat
Verbum; hoc erat in principio apud Deum. Omnia per
ipsum facta sunt, et sine ipso factum est nihil <note>(Id. I,
1-3)</note>
          </hi>: id est, non est factum sine ipso aliquid.</p>
</div2>

<div2>
        <head>CAPUT XXV.</head>
<p> <hi>Illud Evangelii,</hi> Sine ipso factum
est nihil, <hi>male intellectum a nonnullis.</hi> Neque enim
audienda sunt deliramenta hominum, qui <hi>nihil</hi> hoc
loco aliquid intelligendum putant, et ad hujusmodi
vanitatem propterea putant cogi posse aliquem, quia
ipsum <hi>nihil</hi> in fine sententiae positum est. Ergo, inquiunt,
factum est; et ideo quia factum est, ipsum
nihil aliquid est. Sensum enim perdiderunt studio
contradicendi, nec intelligunt nihil interesse utrum
dicatur, <hi>Sine illo factum est nihil;</hi> an, <hi>Sine illo nihil
factum est:</hi> quia et si illo ordine diceretur, <hi>Sine illo
nihil factum est;</hi> possent nihilominus dicere, ipsum
nihil aliquid esse, quia factum est. Quod enim revera
est aliquid, quid interest utrum ita dicatur, Sine illo
facta est domus; an, Sine illo domus est facta: dum
intelligatur aliquid sine illo factum, quod aliquid domus
est? Ita quia dictum est, <hi>Sine illo factum est nihil;</hi> 
quoniam nihil utique non est aliquid, quando vere et
proprie dicitur: sive dicatur, <hi>Sine illo factum est
nihil;</hi> sive, <hi>Sine illo nihil factum est,</hi> vel, <hi>nihil est
factum;</hi> nihil interest. Quis autem velit loqui cum
hominibus, qui hoc ipsum quod dixi, Nihil interest,
possunt dicere, Ergo interest aliquid, quia ipsum nihil
aliquid est? Hi autem qui sanum habent cerebrum,
rem manifestissimam vident, hoc idem intelligi cum
dixi, Nihil interest, quod intelligeretur si dicerem,
Interest nihil. At isti si alicui dicant, Quid fecisti? et
ille respondeat, nihil se fecisse: consequens est ut ei
calumnientur dicentes, Fecisti ergo aliquid, quia
nihil fecisti; ipsum enim nihil aliquid est. Habent
autem et ipsum Dominum in fine sententiae ponentem
hoc verbum, ubi ait: <hi>Et in occulto locutus sum nihil <note>(Id. XVIII, 20)</note>
          </hi>.
Ergo legant, et taceant.</p>
</div2>

<div2>
        <head>CAPUT XXVI.</head>
<p> <hi>Creaturas ex nihilo factas esse.</hi> Quia ergo Deus omnia quae non de se genuit, sed per
Verbum suum fecit, non de his rebus quae jam erant,
sed de his quae omnino non erant, hoc est, de nihilo
fecit, ita dicit Apostolus: <hi>Qui vocat ea quae non sunt,
tanquam sint <note>(Rom. IV, 17)</note>
          </hi>. Apertius autem in libro
Machabaeorum scriptum est: <hi>Oro te, fili, respice ad
coelum, et terram, et omnia quae in eis sunt: vide,
et scito quia non erant, ex quibus nos fecit Dominus
Deus <note>(II Machab. VII, 28)</note>
          </hi>. Et illud quod in Psalmo
scriptum est, <hi>Ipse dixit, et facta sunt (Psal. CXLVIII,
<pb n="0560"/>
5)</hi>: manifestum est, quod non de se ista genuerit, sed
in verbo atque imperio fecerit. Quod autem non de se,
utique de nihilo. Non enim erat aliud unde faceret,
de quo apertissime Apostolus dicit: <hi>Quoniam ex ipso,
et per ipsum, et in ipso sunt omnia <note>(Rom. XI, 36)</note>
          </hi>.</p>
</div2>

<div2>
        <head>CAPUT XXVII.</head>
<p>Ex ipso <hi>et</hi> De ipso <hi>non idem significare.
Ex ipso</hi> autem non hoc significat, quod <hi>De ipso.</hi> 
Quod enim de ipso est, potest dici ex ipso: non autem
omne quod ex ipso est, recte dicitur de ipso. Ex
ipso enim coelum et terra, quia ipse fecit ea: non autem
de ipso, quia non de substantia sua. Sicut aliquis
homo si gignat filium, et faciat domum, ex ipso filius,
ex ipso domus: sed filius de ipso, domus de terra et
ligno. Sed hoc quia homo est, qui non potest aliquid
etiam de nihilo facere: Deus autem ex quo omnia,
per quem omnia, in quo omnia, non opus habebat
aliqua materia, quam ipse non fecerat, adjuvari omnipotentiam
suam.</p>
</div2>

<div2>
        <head>CAPUT XXVIII.</head>
<p> <hi>Peccata non ex Deo, sed ex
voluntate esse peccantium.</hi> Cum autem audimus, <hi>Omnia
ex ipso, et per ipsum, et in ipso;</hi> omnes utique naturas
intelligere debemus quae naturaliter sunt. Neque enim
ex ipso sunt peccata, quae naturam non servant, sed
vitiant, quae peccata ex voluntate esse peccantium
multis modis sancta Scriptura testatur, praecipue illo
loco quo dicit Apostolus: <hi>Existimas autem hoc, o
homo, qui judicas eos qui talia agunt, et facis ea, quoniam
tu effugies judicium Dei? An divitias benignitatis
et patientiae ejus et longanimitatis contemnis, ignorans
quoniam patientia Dei ad poenitentiam te adducit? Secundum
duritiam autem cordis tui et cor impoenitens,
thesaurizas tibi iram in die irae et revelationis justi judicii,
Dei, qui reddet unicuique secundum opera sua <note>(Id. II, 3-6)</note>
          </hi>.</p>
</div2>

<div2>
        <head>CAPUT XXIX.</head>
<p> <hi>Peccatis nostris Deum non inquinari.</hi> Nec tamen, cum in Deo sint universa quae condidit,
inquinant eum qui peccant, de cujus sapientia
dicitur: <hi>Attingit autem omnia propter suam munditiam</hi>, <hi>et nihil inquinatum in eam incurrit 
 <note>(Sap. VII, 24, 25)</note>
          </hi>.
Oportet enim, ut sicut Deum incorruptibilem et incommutabilem,
ita consequenter etiam incoinquinabilem
credamus.</p>
</div2>

<div2>
        <head>CAPUT XXX.</head>
<p> <hi>Bona etiam minima et terrena esse
a Deo.</hi> Quia vero et minima bona, hoc est, terrena
atque mortalia ipse fecit, illo Apostoli loco sine dubitatione
intelligitur, ubi loquens de membris carnis
nostrae, <hi>Quia si glorificatur unum membrum, congaudent
omnia membra; et si patitur unum membrum, compatiuntur
omnia membra;</hi> etiam hoc ibi ait, <hi>Deus posuit
membra, singulum quodque eorum in corpore prout
voluit:</hi> et, <hi>Deus temperavit corpus, ei cui deerat majorem
honorem dans, ut non essent scissurae in corpore, sed
idem ipsum ut pro invicem sollicita sint membra <note>(I Cor.
XII, 26, 18, 24, 25)</note>
          </hi>. Hoc autem quod sic in modo et
specie et ordine membrorum carnis laudat Apostolus,
in omnium animalium carne invenis, et maximorum et
<pb n="0561"/>
minimorum; cum omnis caro in bonis terrenis, ac per
hoc minimis deputetur.</p>
</div2>

<div2>
        <head>CAPUT XXXI.</head>
<p> <hi>Punire ac donare peccata peraeque
ad Deum pertinere.</hi> Item quia cuique culpae qualis
et quanta debeatur poena, divini judicii est, non
humani, sic scriptum est: <hi>O altitudo divitiarum
sapientiae et scientiae Dei! quam inscrutabilia sunt judicia
ejus, et investigabiles viae ejus <note>(Rom. XI, 33)</note>
          </hi>! Item
quia bonitate Dei donantur peccata conversis, hoc
ipsum quod Christus missus est, satis ostendit; qui
non in sua natura qua Deus est, sed in nostra quam
de femina assumpsit, pro nobis mortuus est: quam
Dei bonitatem circa nos et dilectionem sic praedicat
Apostolus: <hi>Commendat,</hi> inquit, <hi>suam charitatem Deus
in nobis, quoniam cum adhuc peccatores essemus, Christus
pro nobis mortuus est: multo magis nunc justificati
in sanguine ipsius, salvi erimus ab ira per ipsum. Si
enim, cum inimici essemus, reconciliati sumus Deo per
mortem Filii ejus; multo magis reconciliati, salvi erimus
in vita ipsius <note>(Id. V, 8-10)</note>
          </hi>. Quia vero etiam cum peccatoribus
poena debita redditur, non est iniquitas
apud Deum, sic dicit: <hi>Quid dicemus? Numquid iniquus
Deus, qui infert iram <note>(Id. III, 5)</note>
          </hi>? Uno autem loco
et bonitatem et severitatem ab illo esse breviter admonuit,
dicens: <hi>Vides ergo bonitatem et severitatem
Dei: in eos quidem qui ceciderunt, severitatem; in te
autem bonitatem, si permanseris in bonitate <note>(Id. XI, 22)</note>
          </hi>.</p>
</div2>

<div2>
        <head>CAPUT XXXII.</head>
<p> <hi>A Deo esse et ipsam nocendi potestatem.</hi> Item quia etiam nocentium potestas non est
nisi a Deo, sic scriptum est loquente Sapientia: <hi>Per
me reges regnant, et tyranni per me tenent terram <note>(Prov.
VIII, 15)</note>
          </hi>. Dicit et Apostolus: <hi>Non est enim potestas nisi
a Deo <note>(Rom. XIII, 1)</note>
          </hi>. Digne autem fieri, in libro Job
scriptum est: <hi>Qui regnare facit,</hi> inquit, <hi>hominem hypocritam,
propter perversitatem populi <note>(Job XXXIV, 30)</note>
          </hi>.
Et de populo Israel dicit Deus: <hi>Dedi eis regem in ira
mea <note>(Osee XIII, 11)</note>
          </hi>. Injustum enim non est ut improbis
accipientibus nocendi potestatem, et bonorum
patientia probetur, et malorum iniquitas puniatur.
Nam per potestatem diabolo datam, et Job probatus
est ut justus appareret <note>(Job I et II)</note>, et Petrus tentatus
ne de se praesumeret <note>(Matth. XXVI, 31-35, 69-75)</note>, et
Paulus colaphizatus ne se extolleret <note>(II Cor. XII, 7)</note>,
et Judas damnatus ut se suspenderet <note>(Matth. XXVII, 5)</note>.
Cum ergo per potestatem quam diabolo dedit, omnia
juste ipse Deus fecerit; non tamen pro his juste factis,
sed pro iniqua nocendi voluntate, quae ipsius diaboli
fuit, ei reddetur in fine supplicium, cum dicetur
impiis qui ejus nequitiae consentire perseveraverint: <hi>Ite in ignem aeternum, quem paravit Pater meus diabolo
et angelis ejus 
 <note>(Id. XXV, 41)</note>
          </hi>.</p>
</div2>

<div2>
        <head>CAPUT XXXIII.</head>
<p> <hi>Angelos malos non a Deo, sed
peccando factos esse malos.</hi> Quia vero et ipsi mali angeli
non a Deo mali sunt conditi, sed peccando facti
sunt mali, sic Petrus in Epistola sua dicit: <hi>Si enim
Deus angelis peccantibus non pepercit, sed carceribus
caliginis inferi detrudens tradidit in judicio puniendos
servari <note>(II Petr. II, 4)</note>
          </hi>. Hinc Petrus ostendit adhuc eis
<pb n="0562"/>
ultimi judicii poenam deberi, de qua Dominus dicit: <hi>Ite in ignem aeternum, qui paratus est diabolo et angelis
ejus.</hi> 
 Quamvis jam poenaliter hunc inferum, hoc est,
inferiorem caliginosum aerem tanquam carcerem acceperint:
qui tamen quoniam et coelum dicitur, non
illud coelum in quo sunt sidera, sed hoc inferius cujus
caligine nubila conglobantur, et ubi aves volitant;
nam et coelum nubilum dicitur, et volatilia coeli appellantur:
secundum hoc Apostolus Paulus eosdem
iniquos angelos, contra quos nobis invidos pie vivendo
pugnamus, <hi>spiritualia nequitiae in coelestibus</hi> nominat <note>(Ephes. VI, 12)</note>.
Quod ne de illis superioribus
coelis intelligatur, aperte alibi dicit: <hi>Secundum principem
potestatis aeris hujus, qui nunc operatur in filiis diffidentiae 
 <note>(Id. II, 2)</note>
          </hi>.</p>
</div2>

<div2>
        <head>CAPUT XXXIV.</head>
<p> <hi>Peccatum non est malae naturae
appetitio, sed melioris desertio.</hi> Item quia peccatum vel
iniquitas non est appetitio naturarum malarum, sed
desertio meliorum; sic in Scripturis invenitur scriptum, <hi>Omnis creatura Dei bona est 
 <note>(I Tim. IV, 4)</note>
          </hi>: ac per hoc
et omne lignum quod in paradiso Deus plantavit,
utique bonum est. Non ergo malam naturam homo
appetivit, cum arborem vetitam tetigit: sed id quod
melius erat deserendo, factum malum ipse commisit.
Melior quippe Creator, quam ulla creatura quam condidit:
cujus imperium non erat deserendum, ut tangeretur
prohibitum, quamvis bonum; quoniam deserto
meliore, bonum creaturae appetebatur, quod
contra Creatoris imperium tangebatur. Non itaque
Deus arborem malam in paradiso plantaverat;
sed ipse erat melior, qui eam tangi prohibebat.</p>
</div2>

<div2>
        <head>CAPUT XXXV.</head>
<p> <hi>Arbor Adamo vetita, non quia
mala, sed quia homini bonum ut subditus sit Deo.</hi> Ad
hoc enim et prohibuerat, ut ostenderet animae rationalis
naturam, non in sua potestate, sed Deo subditam
esse debere, et ordinem suae salutis per obedientiam
custodire, per inobedientiam corrumpere. Hinc et
arborem quam tangi vetuit, sic appellavit, <hi>dignoscentiae
boni et mali <note>(Gen. II, 9)</note>
          </hi>: quia cum eam contra
vetitum tetigisset, experiretur poenam peccati, et eo
modo dignosceret quid interesset inter obedientiae
bonum et inobedientiae malum.</p>
</div2>

<div2>
        <head>CAPUT XXXVI.</head>
<p> <hi>Nulla creatura Dei mala, sed ea
male uti est malum.</hi> Nam quis ita desipiat, ut Dei creaturam,
maxime in paradiso plantatam, vituperandam
putet; quandoquidem nec ipsae spinae ac tribuli, quos
peccatori in labore conterendo secundum Dei judiciariam
voluntatem terra peperit, recte vituperentur?
Habent enim et tales herbae modum, et speciem, et
ordinem suum, quae quisquis sobrie consideraverit,
laudanda reperiet: sed ei naturae ista mala sunt,
quam peccati merito sic coerceri oportebat. Non est
ergo, ut dixi, peccatum malae naturae appetitio, sed
melioris desertio; et ideo factum ipsum malum est,
non illa natura qua male utitur peccans. Malum est
enim male uti bono. Unde Apostolus damnatos quosdam
<pb n="0563"/>
divino judicio reprehendit, qui <hi>coluerunt et servierunt
creaturae potius quam Creatori <note>(Rom. I, 25)</note>
          </hi>.
Neque enim creaturam reprehendit; quod qui fecerit,
Creatori facit injuriam: sed eos qui male usi sunt bono,
meliore deserto.</p>
</div2>

<div2>
        <head>CAPUT XXXVII.</head>
<p> <hi>Malis peccantium Deus bene
utitur.</hi> Proinde si custodiant omnes naturae modum,
et speciem, et ordinem proprium, nullum erit malum:
si autem his bonis quisque male uti voluerit, nec sic
vincit voluntatem Dei, qui etiam injustos juste ordinare
novit; ut si ipsi per iniquitatem voluntatis suae
male usi fuerint bonis illius, ille per justitiam potestatis
suae bene utatur malis ipsorum, recte ordinans
in poenis, qui se perverse ordinaverint in peccatis.</p>
</div2>

<div2>
        <head>CAPUT XXXVIII.</head>
<p> <hi>Ignis aeternus malos crucians
non malus.</hi> Nam nec ipse ignis aeternus, qui cruciaturus
est impios, mala natura est, habens modum et
speciem et ordinem suum, nulla iniquitate depravatum:
sed cruciatus est damnatis malus, quorum peccatis
est debitus. Neque enim et lux ista, quia lippos cruciat,
mala natura est.</p>
</div2>

<div2>
        <head>CAPUT XXXIX.</head>
<p> <hi>Aeternus ignis dicitur, non sicut
Deus, sed quia sine fine.</hi> Aeternus autem ignis, non sicut
Deus aeternus, quod etsi sine fine sit, non est tamen
sine initio; Deus autem etiam sine initio est. Deinde
quia licet perpetuus peccatorum suppliciis adhibeatur,
mutabilis tamen natura est. Illa est autem vera
aeternitas, quae vera immortalitas; hoc est, illa summa
incommutabilitas, quam solus Deus habet, qui
mutari omnino non potest. Aliud est enim non mutari,
cum possit mutari; aliud autem prorsus non
posse mutari. Sicut ergo dicitur homo bonus, non
tamen sicut Deus, de quo dictum est, <hi>Nemo bonus
nisi unus Deus <note>(Marc. X, 18)</note>
          </hi>; et sicut dicitur anima
immortalis, non tamen sicut Deus, de quo dictum
est, <hi>Qui solus habet immortalitatem <note>(I Tim. VI, 16)</note>
          </hi>; et
sicut dicitur homo sapiens, non tamen sicut Deus, de
quo dictum est, <hi>Soli sapienti Deo <note>(Rom. XVI, 27)</note>
          </hi>: sic
dicitur ignis aeternus, non tamen sicut Deus, cujus
solius immortalitas ipsa est vera aeternitas.</p>
</div2>

<div2>
        <head>CAPUT XL.</head>
<p> <hi>Nec Deo noceri potest nec alii, nisi
Dei justa ordinatione.</hi> Quae cum ita sint secundum
catholicam fidem et sanam doctrinam, et intelligentibus
perspicuam veritatem, nec naturae Dei nocere
potest quisquam, nec natura Dei nocere injuste cuiquam,
vel nocere impune patitur quemquam. <hi>Qui
enim nocet,</hi> ait Apostolus, <hi>recipiet id quod nocuit; et
non est personarum acceptio apud Deum <note>(Coloss.
III, 25)</note>
          </hi>.</p>
</div2>

<div2>
        <head>CAPUT XLI.</head>
<p> <hi>Quanta bona Manichaei ponant in
natura mali, et quanta mala in natura boni.</hi> Quod Manichaei
si vellent sine pernicioso studio defendendi
erroris sui, et cum Dei timore cogitare; non scelestissime
blasphemarent inducendo duas naturas, unam
<pb n="0564"/>
bonam quam dicunt Deum, alteram malam quam non
fecerit Deus: ita errantes, ita delirantes, imo vero
ita insanientes, ut non videant, et in eo quod dicunt
naturam summi mali, ponere se tanta bona, ubi ponunt
vitam, potentiam, salutem, memoriam, intellectum,
temperiem, virtutem, copiam, sensum, lumen,
suavitatem, mensuras, numeros, pacem, modum, speciem,
ordinem; in eo autem quod dicunt summum
bonum, tanta mala, mortem, aegritudinem, oblivionem,
insipientiam, perturbationem, impotentiam,
egestatem, stoliditatem, caecitatem, dolorem, iniquitatem,
dedecus, bellum, immoderationem, deformitatem,
perversitatem. Principes enim tenebrarum et
vixisse in sua natura dicunt, et in suo regno salvos
fuisse, et meminisse, et intellexisse. Sic enim concionatum
illi dicunt principem tenebrarum, ut neque
ipse talia dicere, neque ab eis quibus dicebat audiri
sine memoria et intellectu potuisset: et habuisse
temperiem animo et corpori suo congruam, et virtute
potentiae regnasse, et copias elementorum suorum ac
fecunditates habuisse, et sensisse se invicem ac sibi
vicinum lumen, et oculos habuisse, quibus illud longe
conspicerent; qui utique oculi sine aliquo lumine
lumen videre non poterant, unde recte etiam lumina
nominantur: et suavitate suae voluptatis esse perfruitos,
et dimensis membris atque habitationibus
determinatos fuisse. Nisi autem etiam qualiscumque
pulchritudo ibi fuisset, nec amarent conjugia sua, nec
partium congruentia corpora eorum constarent: quod
ubi non fuerit, non possunt ea fieri quae ibi facta esse
delirant. Et nisi pax aliqua ibi esset, principi suo non
obedirent. Nisi modus ibi esset, nihil aliud agerent,
quam comederent, aut biberent, aut saevirent, aut
quodlibet aliud sine aliqua societate: quanquam nec
ipsi qui hoc agebant, formis suis determinati essent,
nisi modus ibi esset: nunc vero talia dicunt eos egisse,
ut in omnibus actionibus suis modos sibi congruos
habuisse negare non possint. Si autem species ibi non
fuisset, nulla ibi qualitas naturalis subsisteret. Si
nullus ordo ibi fuisset, non alii dominarentur, alii
subderentur, non in suis elementis congruenter viverent,
non denique suis locis haberent membra disposita,
ut illa omnia quae vana isti fabulantur, agere
possent. Dei autem naturam si non mortuam dicunt,
quid secundum eorum vanitatem suscitat Christus?
Si non dicunt aegram, quid curat? Si non dicunt
oblitam, quid commemorat? Si non dicunt insipientem,
quid docet? Si non dicunt perturbatam, quid redintegrat?
Si non victa et capta est, quid liberat? Si non
eget, cui subvenit? Si non amisit sensum, quid vegetat?
Si non est excaecata, quid illuminat? Si non est
in dolore, quid recreat? Si non est iniqua, quid per
praecepta corrigit? Si non est dedecorata, quid mundat?
Si non est in bello, cui promittit pacem? Si non
<pb n="0565"/>
est immoderata, cui modum legis imponit? Si non est
deformis, quid reformat? Si non est perversa, quid
emendat? Omnia enim haec a Christo, non illi rei praestari
dicunt, quae facta est a Deo, et arbitrio proprio
peccando depravata; sed ipsi naturae; ipsi substantiae
Dei, quae hoc est quod Deus.</p>
</div2>

<div2>
        <head>CAPUT XLII.</head>
<p> <hi>Manichaeorum de Dei natura blasphemiae.</hi> Quid istis blasphemiis comparari potest?
Nihil omnino, sed si aliarum perversarum sectarum
considerentur errores: si autem iste sibi error
ex parte altera, de qua nondum diximus, comparetur,
adhuc etiam multo pejus et exsecrabilius in
Dei naturam blasphemare convincitur. Dicunt enim
etiam nonnullas animas, quas volunt esse de substantia
Dei et ejusdem omnino naturae, quae non
sponte peccaverint, sed a gente tenebrarum, quam
mali naturam dicunt, ad quam debellandam non ultro,
sed patris imperio descenderunt, superatae et oppressae
sint, affigi in aeternum globo horribili tenebrarum.
Ita secundum eorum sacrilega vaniloquia,
Deus se ipsum in quadam parte a magno malo liberavit,
et rursus se ipsum in quadam parte damnavit,
quam liberare ab hoste non potuit, et tanquam de ipso
hoste devicto insuper triumphavit. O scelestam et incredibilem
audaciam, talia de Deo credendi, talia loquendi,
talia praedicandi! Quod cum defendere conantur, ut
in pejora irruant clausis oculis, dicunt malae naturae
commixtionem facere ista, ut bona Dei natura
tanta mala patiatur: nam ipsam apud se ipsam nihil
horum pati potuisse vel posse. Quasi inde laudanda
sit natura incorruptibilis, quia ipsa sibi non nocet, et
non quia nihil ei noceri ab aliquo potest. Deinde si natura
tenebrarum nocuit naturae Dei, et natura Dei
nocuit naturae tenebrarum; duo ergo mala sunt quae
sibi invicem nocuerunt, et meliore animo fuit gens
tenebrarum, quia et si nocuit, nolens nocuit: neque
enim nocere, sed frui voluit bono Dei. Deus autem
illam exstinguere voluit, sicut Manichaeus apertissime
in epistola ruinosi sui Fundamenti delirat. Oblitus
enim quod paulo ante dixerat, <hi>Ita autem fundata sunt
ejusdem splendidissima regna supra lucidam et beatam
terram, ut a nullo unquam aut moveri, aut concuti
possint;</hi> postea dixit: <hi>Lucis vero beatissimae Pater,
sciens labem magnam ac vastitatem quae ex tenebris surgeret,
adversus sua sancta impendere saecula, nisi aliquod
eximium ac praeclarum et virtute potens numen opponat</hi>,
 <hi>quo superet simul ac destruat stirpem tenebrarum,
qua exstincta perpetua quies lucis incolis pararetur.</hi> 
Ecce timuit labem ac vastitatem impendentem saeculis
suis. Certe sic erant fundata super lucidam et beatam
terram, ut a nullo unquam moveri aut concuti possent?
Ecce a timore nocere voluit vicinae genti, quam
destruere et exstinguere conatus est, ut perpetua
quies lucis incolis pararetur. Quare non addidit, Et
perpetuum vinculum? An illae animae quas in globo
tenebrarum in aeternum configit, non erant incolae
<pb n="0566"/>
lucis, de quibus aperte dicit, quod <hi>errare se a priore
lucida sua natura passae sint?</hi> ubi et nolens coactus est
dicere, libera eas voluntate peccasse, qui non vult
peccatum ponere nisi in necessitate naturae contrariae:
ubique nesciens quid loquatur, et tanquam ipse
jam inclusus sit in tenebrarum globo quem finxit,
quaerens qua exeat, et non inveniens. Sed dicat quod
vult seductis et miseris, a quibus multo amplius quam
Christus honoratur, ut hoc pretio tam longas et tam
sacrilegas eis fabulas vendat. Dicat quod vult, includat
in globo tanquam in carcere gentem tenebrarum, et
forinsecus affigat naturam lucis, cui de hoste exstincto
quietem perpetuam promittebat: ecce pejor
est poena lucis quam tenebrarum, pejor est poena
divinae naturae quam gentis adversae. Illa quippe etsi
in tenebris intus est, ad naturam ejus pertinet in tenebris
habitare: animae autem quae hoc sunt quod
Deus, non poterunt recipi, sicut dicit, in regna illa
pacifica, et a vita ac libertate sanctae lucis alienabuntur,
et configentur in praedicto horribili globo: unde <hi>et adhaerebunt,</hi> 
 inquit, <hi>iis rebus animae eaedem quas dilexerunt,
relictae in eodem tenebrarum globo, suis meritis
id sibi conquirentes.</hi> Certe non est liberum voluntatis
arbitrium? Videte quomodo insaniens quid dicat
ignorat, et contraria sibi loquendo pejus bellum contra
se gerit, quam contra deum ipsius gentis tenebrarum.
Deinde si propterea damnantur animae lucis,
quia dilexerunt tenebras; injuste damnatur gens tenebrarum,
quae lucem dilexit. Et gens quidem tenebrarum
lucem ab initio dilexit, quam etsi violenter,
tamen possidere voluit, non exstinguere: lucis autem
natura in bello tenebras exstinguere voluit; eas
ergo victa dilexit. Quod vultis eligite: utrum necessitate
compulsa ut diligeret tenebras, an voluntate
seducta. Si necessitate, quare damnatur? si voluntate,
quare Dei natura in tanta iniquitate deprehenditur?
Si necessitate Dei natura coacta est diligere
tenebras, victa est ergo, non vicit: si voluntate,
quid jam miseri dubitant peccandi voluntatem tribuere
naturae quam Deus ex nihilo fecit, ne tribuant
eam luci quam genuit?</p>
</div2>

<div2>
        <head>CAPUT XLIII.</head>
<p> <hi>Mala ante mali commixtionem
multa tribui naturae Dei a Manichaeis.</hi> Quid, si etiam
ostendimus, ante commixtionem mali, quam fabulose
confictam dementissime crediderunt, in ipsa lucis
natura, quam dicunt, magna mala fuisse? quid ad
istas blasphemias addi posse videbitur? Illic enim fuit
antequam pugnaretur, dura et inevitabilis pugnandi
necessitas: ecce jam magnum malum antequam bono
misceretur malum: dicant hoc unde, cum adhuc
nulla esset facta commixtio. Si autem necessitas non
erat, voluntas ergo erat: unde et hoc tam magnum
malum, ut Deus ipse naturae suae nocere vellet, cui
noceri ab hoste non poterat, mittendo eam crudeliter
miscendam, turpiter purgandam, inique damnandam?
Ecce quantum malum perniciosae et noxiae et
immanissimae voluntatis, antequam ullum malum de
gente contraria misceretur. An forte nesciebat hoc
eventurum membris suis, ut diligerent tenebras et
<pb n="0567"/>
inimicae existerent sanctae luci, sicut ipse dicit, hoc
est, non tantum Deo suo, sed etiam Patri de quo
erant? Unde ergo hoc in Deo tam magnum ignorantiae
malum, antequam ullum de gente contraria misceretur
malum? Si autem hoc futurum sciebat, aut sempiterna
in illo erat crudelitas, si de suae naturae futura contaminatione
et damnatione nihil dolebat; aut sempiterna
miseria, si dolebat: unde et hoc tantum malum
summi boni vestri ante ullam commixtionem
summi mali vestri? Ipsa certe particula naturae ipsius,
quae in illius globi aeterno vinculo configitur, si hoc
sibi imminere nesciebat, etiam sic erat in natura Dei
sempiterna ignorantia; si autem sciebat, sempiterna
miseria: unde hoc tantum malum, antequam ullum
de gente contraria misceretur malum? An forte magna
charitate gaudebat, quia per ejus poenam perpetua
quies caeteris lucis incolis parabatur? Hoc quam
nefas sit dicere qui videt, anathemet. Sed si hoc
saltem ita faceret, ut ipsa luci inimica non fieret,
posset fortasse non tanquam Dei natura, sed tanquam
aliquis homo laudari, qui pro patria sua vellet mali
aliquid pati, quod quidem malum ad tempus posset
esse, non in aeternum: nunc vero et illam in globo
tenebrarum confixionem dicunt aeternam, et non cujusque
rei, sed naturae Dei; et utique iniquissimum
et exsecrabile et ineffabiliter sacrilegum gaudium
erat, si Dei natura gaudebat se tenebras dilecturam,
et luci sanctae inimicam futuram. Unde hoc tam immane
et scelestum malum, antequam ullum ex gente
contraria misceretur malum? Quis tam perversam et
tam impiam ferat insaniam, summo malo tribuere
tanta bona, et summo bono, quod Deus est, tanta
mala?</p>
</div2>

<div2>
        <head>CAPUT XLIV.</head>
<p> <hi>Turpitudines incredibiles a Manichaeo
excogitatae in Deo.</hi> Jam vero quod ipsam partem naturae
Dei dicunt ubique permixtam in coelis, in terris,
sub terris, in omnibus corporibus, siccis et humidis,
in omnibus carnibus, in omnibus seminibus arborum,
herbarum, hominum, animalium: non potentia divinitatis
sine ullo nexu incoinquinabiliter, inviolabiliter,
incorruptibiliter omnibus rebus administrandis regendisque
praesentem, quod nos de Deo dicimus; sed
ligatam, oppressam, pollutam, quam solvi, liberari,
purgarique dicunt, non solum per discursum solis et
lunae, et virtutes lucis, verum etiam per Electos suos:
hoc genus nefandissimi erroris quam sacrilegas et
incredibiles turpitudines eis suadeat, etiamsi non
persuadeat, horribile est dicere. Dicunt enim virtutes
lucis transfigurari in masculos pulchros, et opponi
feminis gentis tenebrarum; et easdem rursus virtutes
lucis transfigurari in feminas pulchras, et opponi
masculis gentis tenebrarum; ut per pulchritudinem
suam inflamment spurcissimam libidinem principum
<pb n="0568"/>
tenebrarum, et eo modo vitalis substantia, hoc est,
Dei natura, quam dicunt in eorum corporibus ligatam
teneri, ex eorum membris per ipsam concupiscentiam
relaxatis, soluta fugiat, et suscepta vel purgata liberetur.
Hoc infelices legunt, hoc dicunt, hoc audiunt,
hoc credunt, hoc in libro septimo Thesauri eorum
(sic enim appellant scripturam quamdam Manichaei,
ubi istae blasphemiae conscriptae sunt) ita positum est: <hi>Tunc beatus ille Pater, qui lucidas naves habet diversoria
et habitacula seu magnitudines, pro insita sibi clementia
fert opem, qua exuitur et liberatur ab impiis
retinaculis et angustiis atque angoribus suae vitalis
substantiae</hi>.
 <hi>Itaque invisibili suo nutu illas suas virtutes,
quae in clarissima hac navi habentur, transfigurat,
easque parere facit adversis potestatibus, quae in singulis
coelorum tractibus ordinatae sunt. Quae quoniam ex
utroque sexu masculorum ac feminarum consistunt,
ideo praedictas virtutes partim specie puerorum investium
parere jubet generi adverso feminarum, partim virginum
lucidarum forma generi contrario masculorum: sciens
eas omnes hostiles potestates, propter ingenitam sibi letalem
et spurcissimam concupiscentiam facillime capi,
atque iisdem speciebus pulcherrimis quae apparent mancipari,
hocque modo dissolvi. Sciatis autem hunc eumdem
nostrum beatum Patrem hoc idem esse, quod etiam
suae virtutes, quas ob necessariam causam transformat
in puerorum et virginum intemeratam similitudinem.
Utitur autem his tanquam propriis armis, atque per eas
suam complet voluntatem. Harum vero virtutum divinarum,
quae ad instar conjugii contra inferna genera statuuntur,
quaeque alacritate ac facilitate id quod cogitaverint,
momento eodem efficiunt, plenae sunt lucidae naves.
Itaque cum ratio poposcerit ut masculis appareant
eaedem sanctae virtutes, illico etiam suam effigiem virginum
pulcherrimarum habitu demonstrant. Rursus cum
ad feminas ventum fuerit, postponentes species virginum,
puerorum investium speciem ostendunt. Hoc autem
visu decoro illarum ardor et concupiscentia crescit,
atque hoc modo vinculum pessimarum cogitationum earum solvitur, vivaque anima quae eorumdem membris
tenebatur, hac occasione laxata evadit, et suo purissimo
aeri miscetur; ubi penitus ablutae animae ascendunt
ad lucidas naves, quae sibi ad vectationem 
 atque ad suae
patriae transfretationem sunt praeparatae. Id vero quod
adhuc adversi generis maculas portat, per aestus atque
calores particulatim descendit, atque arboribus caeterisque
plantationibus ac satis omnibus miscetur, et caloribus
diversis inficitur</hi>. <hi>Et quo pacto ex ista magna et
clarissima navi figurae puerorum ac virginum apparent
contrariis potestatibus, quae in coelis degunt, quaeque
igneam habent naturam; atque ex isto aspectu decoro,
vitae pars quae in earumdem membris habetur, laxata
deducitur per calores in terram: eodem modo etiam illa
altissima virtus, quae in navi vitalium aquarum habitat,
in similitudine puerorum ac virginum sanctarum per
<pb n="0569"/>
suos angelos apparet his potestatibus, quarum natura
frigida est atque humida, quaeque in coelis ordinatae sunt.
Et quidem his quae feminae sunt, in ipsis forma puerorum
apparet: masculis vero, virginum. Hac vero mutatione
et diversitate divinarum personarum ac pulcherrimarum,
humidae frigidaeque stirpis principes masculi
sive feminae solvuntur, atque id quod in ipsis est vitale
fugit: quod vero resederit, laxatum deducitur in terram
per frigora</hi>, <hi>et cunctis terrae generibus admiscetur.</hi> 
Quis hoc ferat? quis hoc credat, non dico ita esse,
sed vel dici potuisse? Ecce qui docentem timent anathemare
Manichaeum, et non timent credere haec
facientem et haec patientem Deum!</p>
</div2>

<div2>
        <head>CAPUT XLV.</head>
<p> <hi>Turpitudines quaedam nefariae de
ipsis Manichaeis non immerito creditae.</hi> Per Electos autem
suos purgari dicunt eamdem ipsam commixtam partem
ac naturam Dei, manducando scilicet et bibendo,
quia eam in alimentis omnibus dicunt ligatam teneri;
quae cum ab Electis velut sanctis in refectionem
corporis manducando et bibendo assumuntur, per
eorum sanctitatem solvi, signari et liberari. Nec
attendunt miseri, quam non incongrue de illis creditum
sit, quod frustra negant, nisi eosdem libros anathemaverint,
et Manichaei esse destiterint. Si enim,
sicut dicunt, in omnibus seminibus est ligata pars
Dei, et ab Electis manducando purgatur; quis non
digne credat eos facere, quod inter virtutes coelorum
et principes tenebrarum fieri in Thesauro suo legunt;
quandoquidem et carnes suas de gente tenebrarum
esse dicunt, et in eis ligatam teneri vitalem illam substantiam,
partem Dei, credere atque affirmare non
dubitant? Quae utique si solvenda est, et manducando
purganda, sicut eos fateri cogit funestus error ipsorum;
quis non videat, quis non exhorreat, quanta
turpitudo et quam nefaria consequatur?</p>
</div2>

<div2>
        <head>CAPUT XLVI.</head>
<p> <hi>Epistolae Fundamenti nefaria doctrina.</hi> Nam et a quibusdam principibus gentis tenebrarum
sic dicunt Adam primum hominem creatum, ut
lumen ab eis ne fugeret teneretur. In epistola enim
quam Fundamenti appellant, quomodo princeps tenebrarum,
quem patrem primi hominis inducunt, ad
caeteros socios suos tenebrarum principes locutus
fuerit et egerit, ita scripsit Manichaeus: <hi>Iniquis igitur
commentis ad eos qui aderant ait: Quid vobis videtur
maximum hoc lumen quod oritur? Intuemini quemadmodum
polum movet, concutit plurimas potestates.
Quapropter mihi vos potius aequum est</hi>, <hi>id quod in
vestris viribus habetis luminis praerogare: sic quippe
illius magni qui gloriosus apparuit, imaginem fingam,
per quam regnare poterimus, tenebrarum aliquando
conversatione liberati. Haec audientes, ac diu secum deliberantes,
justissimum putaverunt id quod postulabantur
praebere. Nec enim fidebant se idem lumen jugiter retenturos:
unde melius rati sunt principi suo id offerre,
nequaquam desperantes eodem se pacto regnaturos.
<pb n="0570"/>
Quo igitur modo lumen illud quod habebant praebuerint,
considerandum est. Nam hoc etiam omnibus divinis
scripturis arcanisque coelestibus aspersum est: sapientibus
vero quomodo sit datum scire minime est difficile:
nam coram aperteque cognoscitur ab eo qui vere ac fideliter
intueri voluerit. Quoniam eorum qui convenerant
frequentia promiscua erat, feminarum scilicet ac masculorum,
impulit eos ut inter se coirent: in quo coitu alii
seminarunt, aliae gravidae effectae sunt. Erant autem
partus iis qui genuerant similes, vires plurimas parentum
uti primi obtinentes. Haec sumens eorum princeps
uti praecipuum donum gavisus est. Et sicuti etiam nunc
fieri videmus, corporum formatricem naturam mali inde
vires sumentem figurare: ita etiam ante dictus princeps
sodalium prolem accipiens, habentem parentum sensus,
prudentiam, lucem simul secum in generatione procreatam,
comedit; ac plerisque viribus sumptis ex istiusmodi
esca, in qua non modo inerat fortitudo, sed multo
magis astutiae et pravi sensus ex fera genitorum gente</hi>, <hi>propriam ad se conjugem evocavit, ex ea qua ipse erat
stirpe manantem; et facto cum ea coitu, seminavit, ut
caeteri, abundantiam malorum quae devoraverat: nonnihil
etiam ipse adjiciens ex sua cogitatione ac virtute,
ut esset sensus ejus omnium eorum quae profuderat formator
atque descriptor; cujus compar excipiebat haec,
ut semen consuevit culta optime terra percipere. In eadem
enim construebantur et contexebantur omnium
imagines, coelestium ac terrenarum virtutum, ut pleni
videlicet orbis, id quod formabatur, similitudinem
obtineret.</hi> </p>
</div2>

<div2>
        <head>CAPUT XLVII.</head>
<p> <hi>Turpitudines horribiles cogit perpetrare.</hi> O monstrum scelestum! o exsecranda perditio
et labes deceptarum animarum! Omitto quid sit, de
natura Dei quod sic ligetur, haec dicere. Hoc saltem
attendant miseri decepti et errore mortifero venenati,
quia si per coitum masculorum et feminarum ligatur
pars Dei, quam se manducando solvere et purgare
profitentur, cogit eos hujus tam nefandi erroris
necessitas, ut non solum de pane et oleribus et pomis,
quae sola videntur in manifesto accipere, sed
inde etiam solvant et purgent partem Dei, unde per
concubitum potest, si feminae utero concepta fuerit,
colligari. Hoc se facere quidam confessi esse in publico
judicio perhibentur, non tantum in Paphlagonia,
sed etiam in Gallia, sicut a quodam Romae christiano
catholico audivi: et cum interrogarentur, cujus
auctoritate scripturae ista facerent, hoc de Thesauro
suo prodidisse, quod paulo ante commemoravi.
Isti autem cum hoc eis objicitur, solent respondere,
nescio quem inimicum suum de numero suo, hoc est,
Electorum suorum descivisse, et schisma fecisse,
atque hujusmodi spurcissimam haeresim condidisse.
Unde manifestum est, quia hoc etiam si isti non faciunt,
de ipsorum libris hoc faciunt quicumque faciunt.
Abjiciant ergo libros, si crimen exhorrent,
quod committere coguntur, si libros tenent; aut si
<pb n="0571"/>
non committunt, mundius vivere contra suos libros
conantur. Sed quid agunt, cum eis dicitur, Aut purgate
lumen, de quibus potueritis seminibus, ut nec
illud recusetis, quod vos non facere asseritis; aut
Manichaeum anathemate, qui cum dicit in omnibus
seminibus esse partem Dei, et concumbendo ligari;
quidquid autem luminis, hoc est, ejusdem partis Dei
ad escas Electorum pervenerit, manducando purgari:
quid vobis suadeat videtis, et eum adhuc anathemare
dubitatis? Quid agunt, inquam, cum hoc eis dicitur?
Ad quas tergiversationes se convertunt, cum aut tam
nefaria doctrina sit anathemanda, aut tam nefaria
turpitudo facienda, in cujus comparatione jam illa
omnia mala quae intolerabilia paulo ante commemorabam,
eos de natura Dei dicere, quod necessitate
oppressa sit ut bellum gereret, quod aut sempiterna
ignorantia secura erat, aut sempiterno dolore et timore
sollicita, quando sibi veniret corruptio commixtionis
et vinculum aeternae damnationis, quod denique
gesto bello sic fuerit captivata, oppressa, polluta,
quod post falsam victoriam sic futura sit in
horribili globo in aeternum confixa et ab originis suae
felicitate separata, tolerabilia videantur, cum per se
ipsa, si considerentur, sustineri non possint?</p>
</div2>

<div2>
        <head>CAPUT XLVIII.</head>
<p> <hi>Orat Augustinus pro Manichaeorum
resipiscentia.</hi> O magna patientia tua, Domine
misericors et miserator, longanimis et multum misericors,
et verax <note>(Psal. CII, 8)</note>; qui facis oriri solem
tuum super bonos et malos, pluis super justos et injustos <note>(Matth. V, 45)</note>;
qui non vis mortem peccatoris,
quantum ut revertatur et vivat <note>(Ezech. XXXIII, 11)</note>;
<pb n="0572"/>
qui partibus corripiens, das locum poenitentiae, ut
relicta malitia credant in te, Domine <note>(Sap. XII, 2)</note>;
qui patientia tua ad poenitentiam adducis, quamvis
multi secundum duritiam cordis sui et cor impoenitens
thesaurizent sibi iram in die irae et revelationis
justi judicii tui, qui reddis unicuique secundum opera
sua <note>(Rom. II, 4-6)</note>; qui in qua die conversus fuerit
homo a nequitia sua ad misericordiam et veritatem
tuam, omnes iniquitates ejus oblivisceris <note>(Ezech.
XVIII, 21)</note>: praesta nobis, dona nobis, ut per nostrum
ministerium, quo exsecrabilem et nimis horribilem
hunc errorem redargui voluisti, sicut jam multi liberati
sunt, et alii liberentur, et sive per sacramentum
sancti Baptismi tui, sive per sacrificium contribulati
spiritus et cordis contriti et humiliati <note>(Psal. L, 19)</note>,
in dolore poenitentiae, remissionem peccatorum et
blasphemiarum suarum, quibus per ignorantiam te
offenderunt, accipere mereantur. Tantum enim valet
praepollens misericordia et potestas tua et veritas
Baptismi tui, clavesque regni coelorum in sancta Ecclesia
tua, ut nec de illis desperandum sit, quamdiu
in hac terra per tuam patientiam vivunt, qui etiam
scientes quantum malum sit talia de te sentire vel
dicere, propter aliquam temporalis et terrenae commoditatis
consuetudinem vel adeptionem in illa maligna
professione detinentur, si ad tuam ineffabilem
bonitatem saltem increpati tuis correptionibus fugiant,
et omnibus carnalis vitae illecebris coelestem
vitam aeternamque praeponant.
</p>

</div2>
    </body>
  </text>
</TEI>
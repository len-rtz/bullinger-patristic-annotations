<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De gratia Christi et de peccato originali</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 44</title>
           <idno>AugHip.DeGrChE</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	

<div1>
        <head> <hi>LIBER PRIMUS.</hi> DE GRATIA CHRISTI.</head>
<p>Pelagium gratiae confessione fucum facere ostendit: quippe qui gratiam vel in natura et libero arbitrio ponat, vel in
lege atque doctrina: qui praeterea divina gratia solam voluntatis et actionis possibilitatem ut vocat, non ipsam voluntatem
et actionem adjuvari dicat; et illam insuper adjuvantem gratiam a Deo secundum merita hominum dari, atque ad id solum
juvare eos putet, ut praecepta facilius possint implere. Expendit Augustinus loca opusculorum ipsius, quibus ille Dei
gratiam diserte a se commendatam jactabat; et haec de lege ac doctrina, seu de divina revelatione ac de Christi exemplo,
quae ad doctrinam aeque revocantur, aut de peccatorum remissione interpretari posse demonstrat, nec apparere
omnino, an vere christianam gratiam, id est, adjutorium bene agendi adjunctum naturae atque doctrinae per inspirationem
flagrantissimae et luminosissimae charitatis agnoscat Pelagius: qui postremo Ambrosium, tantopere ab ipso laudatum,
praeclara quaedam in commendationem divinae gratiae dicentem audire jubetur.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 Quantum de vestra corporali
<pb n="0359"/>et maxime spirituali salute gaudeamus, sincerissimi
fratres, dilecti a Deo, Albina, Piniane, et
Melania, quia effari non possumus, vobis cogitandum
credendumque committimus, ut ea de quibus nos
consuluistis, potius jam loquamur. Festinante etenim
perlatore inter occupationes nostras, multo apud
<pb n="0360"/>
Carthaginem quam ubicumque alibi densiores, quantum
Deus donare dignatus est, ut potuimus, ista
dictavimus.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Scripsistis mihi, eum Pelagio vos
egisse, ut quaecumque adversus eum dicerentur,
scripto damnaret: cumque dixisse audientibus vobis,
 « Anathemo qui vel sentit vel dicit, gratiam Dei qua
<pb n="0361"/>
Christus venit in hunc mundum peccatores salvos
facere <note>(I Tim. I, 15)</note>, non solum per singulas horas,
aut per singula momenta, sed etiam per singulos
actus nostros non esse necessariam; et qui hanc
conantur auferre, poenas sortiantur aeternas. »  Quisquis
haec audit, et sensum ejus ignorat, quem in
libris suis satis evidenter expressit, non illis quos
dicit inemendatos sibi fuisse subreptos, aut omnino
suos negat, sed in illis quos litteris suis quas Romam
misit commemorat, omnino eum putat hoc sentire
quod veritas habet. Quisquis autem quid in eis apertius
dicat advertit, debet habere etiam ista verba
suspecta. Quia etsi gratiam Dei, qua Christus venit
in mundum peccatores salvos facere, in sola remissione
peccatorum constituat, potest huic sensui verba
ista coaptare dicens, ideo eam per singulas horas,
per singula momenta, et per actus singulos necessariam,
ut semper in memoria retinentes et reminiscentes
dimissa nobis esse peccata, non peccemus
ulterius, adjuti non aliqua subministratione virtutis,
sed viribus propriae voluntatis, quid sibi remissione
peccatorum praestitum fuerit per actus singulos recordantis.
Item quoniam solent dicere, nobis in eo
Christum ad non peccandum praebuisse adjutorium,
quia juste ipse vivendo justeque docendo reliquit
exemplum: possunt etiam ad hoc ista verba coaptare,
ut dicant, per singula momenta, per singulos actus
necessariam nobis esse hujusmodi gratiam, id est,
ut in omni conversatione nostra intueamur dominicae
conversationis exemplum. Pervidet autem fides vestra,
a confessione gratiae, de qua quaestio est, quam
sit distinguenda ista confessio: et tamen obtegi potest
istorum ambiguitate verborum.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 Sed quid mirum? Quandoquidem
ipse Pelagius cum episcopalibus gestis sine ulla recusatione
damnaverit eos, qui dicunt gratiam Dei et
adjutorium non ad singulos actus dari, sed in libero
arbitrio esse, vel in lege atque doctrina; ubi putabamus
ejus de hac re omnes tergiversationes esse
consumptas; damnaverit etiam eos, qui docent gratiam
Dei secundum merita nostra dari: tamen in
libris quos edidit pro libero arbitrio, quorum mentionem
facit in epistola quam Romam misit, nihil
aliud sentire monstratur, quam id quod damnasse
videbatur. Nam gratiam Dei et adjutorium, quo adjuvamur
ad non peccandum, aut in natura et libero
ponit arbitrio, aut in lege atque doctrina: ut videlicet,
cum adjuvat Deus hominem, ut declinet a malo
et faciat bonum, revelando et ostendendo quid fieri
debeat, adjuvare credatur; non etiam cooperando et
dilectionem inspirando, ut id quod faciendum esse
cognoverit faciat.</p>
          </div3>
<div3>
            <head>4.</head>
            <p>
 Nam cum tria constituat atque distinguat, quibus
divina mandata dicit impleri, possibilitatem,
<pb n="0362"/>
voluntatem, actionem; possibilitatem scilicet, qua
potest homo esse justus; voluntatem, qua vult esse
justus; actionem, qua justus est: horum trium primum,
id est, possibilitatem datam confitetur a creatore
naturae, nec esse in nostra potestate, sed eam
nos habere etiamsi nolimus; duo vero reliqua, id
est, voluntatem et actionem nostra esse asserit, atque
ita nobis tribuit, ut nonnisi a nobis esse contendat.
Denique gratia Dei, non ista duo, quae nostra
omnino vult esse, id est, voluntatem et actionem;
sed illam quae in potestate nostra non est, et nobis
ex Deo est, id est, possibilitatem, perhibet adjuvari:
tanquam illa quae nostra sunt, hoc est, voluntas et
actio, tam sint valentia ad declinandum a malo et
faciendum bonum, ut divino adjutorio non indigeant;
illud vero quod nobis ex Deo est, hoc sit invalidum,
id est, possibilitas, ut semper gratiae adjuvetur
auxilio.
</p>
          </div3>
        </div2>

<div2>
          <head>CAPUT IV.</head>
<div3>
            <head>5.</head>
            <p>
 Sed ne quis forsitan dicat, nos
vel non recte intelligere quae loquitur, vel malevolo
animo in alium sensum quae non ita dicta sunt vertere,
ipsa jam verba ejus accipite. « Nos »  inquit,  « sic
tria ista distinguimus, et certum velut in ordinem
digesta partimur. Primo loco posse statuimus, secundo
velle, tertio esse. Posse in natura, velle in
arbitrio, esse in effectu locamus. Primum illud, id
est, posse, ad Deum proprie pertinet, qui illud creaturae
suae contulit: duo vero reliqua, hoc est, velle
et esse, ad hominem referenda sunt, quia de arbitrii
fonte descendunt. Ergo in voluntate et opere bono
laus hominis est: imo et hominis, et Dei, qui ipsius
voluntatis et operis possibilitatem dedit, quique ipsam
possibilitatem gratiae suae adjuvat semper auxilio.
Quod vero potest homo velle bonum atque perficere,
solius Dei est. Potest itaque illud unum esse, etiamsi
duo ista non fuerint: ista vero sine illo esse non
possunt. Itaque liberum mihi est nec voluntatem
bonam habere, nec actionem: nullo autem modo
possum non habere possibilitatem boni: inest mihi
etiamsi noluero, nec otium sui aliquando in hoc
natura recipit. Quem nobis sensum exempla aliqua
facient clariorem. Quod possumus videre oculis, nostrum
non est: quod vero bene aut male videmus,
hoc nostrum est. Et ut generaliter universa complectar,
quod possumus omne bonum facere, dicere,
cogitare, illius est qui hoc posse donavit, qui hoc
posse adjuvat: quod vero bene vel agimus, vel loquimur,
vel cogitamus, nostrum est; quia haec omnia
vertere in malum etiam possumus. Unde, quod propter
calumniam vestram saepe repetendum est, cum
dicimus hominem posse esse sine peccato, et confessione
possibilitatis acceptae laudamus Deum, qui
nobis hoc posse largitus est, nec est ibi ulla laudandi
hominis occasio, ubi solius Dei causa tractatur: non
<pb n="0363"/>
enim de velle, nec de esse, sed tantummodo de eo
quod potest esse, disseritur. » 
</p>
          </div3>
        </div2>

<div2>
          <head>CAPUT V.</head>
<div3>
            <head>6.</head>
            <p>
 Ecce est totum dogma Pelagii in
libro ejus tertio pro Libero Arbitrio, his omnino verbis
diligenter expressum, quo tria ista, unum quod est
posse, alterum quod est velle, tertium quod est esse,
id est, possibilitatem, voluntatem, actionem, tanta curavit
subtilitate distinguere, ut quandocumque legimus,
vel audimus, divinae gratiae adjutorium confiteri, ut a
malo declinemus bonumque faciamus, sive in lege atque
doctrina, sive ubilibet constituat, sciamus quid
loquitur; nec erremus, aliter eum intelligendo quam
sentit. Scire quippe debemus, quod nec voluntatem
nostram, nec actionem divino adjuvari credit auxilio,
sed solam possibilitatem voluntatis atque operis,
quam solam in his tribus nos habere affirmat ex Deo,
tanquam hoc sit infirmum, quod Deus ipse posuit in
natura; caetera vero duo quae nostra esse voluit, ita
sint firma, et fortia, et sibi sufficientia, ut nullo indigeant
ejus auxilio; et ideo non adjuvet ut velimus,
non adjuvet ut agamus, sed tantummodo adjuvet ut
velle et agere valeamus. Contra autem Apostolus, <hi>Cum
timore,</hi> inquit, <hi>et tremore vestram ipsorum operamini
salutem.</hi> Et ut scirent, quia non tantum in eo quod
operari possint (hoc enim in natura et in doctrina jam
acceperant), sed etiam in eo quod operantur, divinitus
adjuvantur, non ait, Deus est enim qui operatur
in vobis posse, tanquam ipsi jam et velle et operari
per se ipsos habeant, nec in his duobus adjutorio ejus
indigeant; sed ait, <hi>Deus enim est qui operatur in vobis
et velle et perficere <note>(Philipp. II, 12 et 13)</note>
            </hi>; vel sicut in
aliis et maxime graecis codicibus legitur, <hi>et velle et
operari</hi>. Videte si non Apostolus gratiae Dei futuros
adversarios sancto Spiritu tanto ante praevidit, et haec
duo, id est, et velle et operari, quae iste ita nostra
esse voluit, tanquam ipsa divinae gratiae non adjuventur
auxilio, Deum in nobis dixit operari.
</p>
          </div3>
        </div2>

<div2>
          <head>CAPUT VI.</head>
<div3>
            <head>7.</head>
            <p>
 Neque hinc Pelagius incautos fallat
et simplices, vel etiam se ipsum, quoniam cum dixisset,
 « Ergo in voluntate et opere bono laus hominis
est; »  velut correxit atque addidit,  « Imo et hominis
et Dei. »  Non enim hoc propterea dixit, quia secundum
sanam doctrinam intelligi voluit, quod et velle et
operari Deus operetur in nobis: sed cur hoc dixerit,
satis evidenter ostendit, continuo subjungendo,  « qui
ipsius voluntatis et operis possibilitatem dedit. »  Hanc
autem possibilitatem in natura eum ponere, de verbis
ejus superioribus clarum est. Sed ne nihil de gratia
dixisse videretur, adjunxit,  « quique ipsam possibilitatem
gratiae suae adjuvat semper auxilio: »  non ait,
Ipsam voluntatem, vel, Ipsam operationem; quod si
diceret, non abhorrere a doctrina apostolica videretur:
sed ait,  « ipsam possibilitatem, »  illud videlicet
ex tribus quod in natura locavit,  « gratiae suae adjuvat
semper auxilio: »  ut scilicet in voluntate et actione
non ideo laus sit et Dei et hominis, quia sic vult homo,
ut tamen Deus voluntati ejus ardorem dilectionis inspiret;
et sic operatur homo, ut tamen Deus cooperetur,
<pb n="0364"/>
sine cujus adjutorio quid est homo? sed ideo
ad hanc laudem adjunxit et Deum, quia nisi natura
esset in qua nos condidit, qua velle et agere possemus,
nec vellemus, nec ageremus.</p>
          </div3>
<div3>
            <head>8.</head>
            <p>
 Hanc autem naturalem possibilitatem quod adjuvari
Dei gratia confitetur, non est hic apertum vel
quam dicat gratiam, vel quatenus ea naturam sentiat
adjuvari: sed sicut aliis locis, in quibus evidentius loquitur,
intelligi potest, non vult aliud accipi quam legem
atque doctrinam, qua naturalis possibilitas adjuvetur.
</p>
          </div3>
        </div2>

<div2>
          <head>CAPUT VII.</head>
<p>Nam quodam loco ait:  « Hic nos imperitissimi
hominum putant injuriam divinae gratiae
facere, quia dicimus eam sine voluntate nostra nequaquam
in nobis perficere sanctitatem: quasi Deus gratiae
suae aliquid imperaverit, et non illis quibus imperavit,
etiam gratiae suae auxilium subministret, ut quod
per liberum homines facere jubentur arbitrium, facilius
possent implere per gratiam. »  Et tanquam explicaturus
quam dicat gratiam, secutus adjunxit, dicens:
 « Quam nos non, ut tu putas, in lege tantummodo,
sed et in Dei esse adjutorio confitemur. »  Quis non
hic desideret ut ostendat quam velit intelligi gratiam?
Propter hoc enim maxime de illo exspectare debemus,
ut dicat hoc quod dicit, non in lege tantummodo se
gratiam confiteri. Sed nobis hac exspectatione suspensis,
quid addiderit intuemini:  « Adjuvat enim nos
Deus, »  inquit,  « per doctrinam et revelationem suam,
dum cordis nostri oculos aperit; dum nobis, ne praesentibus
occupemur, futura demonstrat; dum diaboli
pandit insidias; dum nos multiformi et ineffabili dono
gratiae coelestis illuminat. »  Deinde sententiam suam
quadam velut absolutione concludens:  « Qui haec dicit, » 
inquit,  « gratiam tibi videtur negare? An et liberum
hominis arbitrium, et Dei gratiam confitetur? » 
In his omnibus non recessit a commendatione legis
atque doctrinae, hanc esse adjuvantem gratiam diligenter
inculcans, et hoc exsequens quod proposuerat,
cum diceret,  « sed in Dei esse adjutorio confitemur. » 
Denique Dei adjutorium multipliciter insinuandum putavit,
commemorando doctrinam et revelationem, et
oculorum cordis adapertionem, et demonstrationem
futurorum, et apertionem diabolicarum insidiarum, et
multiformi atque ineffabili dono gratiae coelestis illuminationem:
ad hoc utique ut divina praecepta et
promissa discamus. Hoc est ergo gratiam Dei ponere
in lege atque doctrina.</p>
</div2>

<div2>
          <head>CAPUT VIII.</head>
<div3>
            <head>9.</head>
            <p>
 Hinc itaque apparet, hanc eum
gratiam confiteri, qua demonstrat et revelat Deus quid
agere debeamus; non qua donat atque adjuvat ut agamus:
cum ad hoc potius valeat legis agnitio, si gratie
desit opitulatio, ut fiat mandati praevaricatio. <hi>Ubi enim
non est lex,</hi> ait Apostolus, <hi>nec praevaricatio <note>(Rom. IV,
15)</note>
            </hi>: et, <hi>Concupiscentiam nesciebam, nisi lex diceret,
Non concupisces <note>(Id. VII, 7)</note>
            </hi>. Ac per hoc, usque adeo
aliud est lex, aliud est gratia, ut lex non solum nihil
prosit, verum etiam plurimum obsit, nisi adjuvet gratia;
<pb n="0365"/>
et haec ostendatur legis utilitas, quoniam quos
facit praevaricationis reos, cogit confugere ad gratiam
liberandos, et ut concupiscentias malas superent adjuvandos.
Jubet enim magis quam juvat; docet morbum
esse, non sanat; imo ab ea potius quod non sanatur
augetur, ut attentius et sollicitius gratiae medicina
quaeratur. Quia <hi>littera occidit, Spiritus autem vivificat <note>(II Cor. III, 6)</note>
            </hi>.
 <hi>Si enim data esset lex quae posset vivificare</hi>, <hi>omnino ex lege esset justitia.</hi> 
 In quantum tamen
etiam lex adjuvet, adjungit et dicit: <hi>Sed conclusit Scriptura
omnia sub peccato, ut promissio ex fide Jesu Christi
daretur credentibus. Itaque lex,</hi> inquit, <hi>poedagogus
noster fuit in Christo Jesu <note>(Galat. III, 21, 22, 24)</note>
            </hi>. Hoc
ipsum ergo superbis est utile, sub peccato arctius manifestiusque
concludi, ne ad faciendam justitiam de
liberi arbitrii, quasi propriis viribus praesumatur; sed <hi>omne os obstruatur, et reus fiat omnis mundus Deo, quia
non justificabitur ex lege omnis caro coram illo. Per legem
enim cognitio peccati: nunc autem sine lege justitia
Dei manifestata est, testificata per Legem et Prophetas <note>(Rom. III, 19-21)</note>
            </hi>.
Quomodo ergo sine lege manifestata,
si per legem testificata? Non itaque sine lege
manifestata, sed sine lege justitia, quia justitia Dei
est, id est, quae nobis non ex lege sit, sed ex Deo:
non quae illo imperante cognoscendo timeatur, sed
quae illo donante diligendo teneatur, ut et qui gloriatur
in Domino glorietur <note>(I Cor. I, 31)</note>.
</p>
          </div3>
        </div2>

<div2>
          <head>CAPUT IX.</head>
<div3>
            <head>10.</head>
            <p>
 Quid ergo est, quod iste legem
atque doctrinam deputat gratiam, qua juvamur ad operandam
justitiam, quae ut multum adjuvet, ad hoc adjuvat
ut gratia requiratur? Nemo enim potest legem
implere per legem. Plenitudo enim legis charitas <note>(Rom.
XIII, 10)</note>. Charitas autem Dei non per legem diffusa
est in cordibus nostris, sed per Spiritum sanctum qui
datus est nobis <note>(Id. V, 5)</note>. Proinde per legem gratia
demonstratur, ut lex per gratiam compleatur. Quid
enim juvat Pelagium, quia diversis verbis eamdem
rem dicit, ut non intelligatur in lege atque doctrina
gratiam constituere, qua possibilitatem naturae asserit
adjuvari? Quantum autem existimo, ideo veretur intelligi,
quia damnavit eos qui dicunt gratiam Dei et
adjutorium non ad singulos actus dari, sed in libero
arbitrio esse, vel in lege atque doctrina: et tamen
latere se putat, cum aliis atque aliis locutionibus versat
significationem legis atque doctrinae.
</p>
          </div3>
        </div2>

<div2>
          <head>CAPUT X.</head>
<div3>
            <head>11.</head>
            <p>
 Et alio quippe loco, cum diu asseruisset,
non adjutorio Dei, sed ex nobis ipsis in nobis
effici voluntatem bonam, opposuit sibi ex Apostoli
epistola quaestionem, atque ait:  « Et quomodo, »  inquit,
 « stabit illud Apostoli: <hi>Deus est enim qui operatur
in vobis et velle et perficere?</hi> »  Deinde ut hanc oppositionem
veluti solveret quam videbat dogmati suo
vehementer esse contrariam, secutus adjunxit:  « Operatur
in nobis velle quod bonum est, velle quod sanctum
est, dum nos terrenis cupiditatibus deditos, et
mutorum more animalium tantummodo praesentia diligentes,
futurae gloriae magnitudine et praemiorum
<pb n="0366"/>
pollicitatione succendit; dum revelatione sapientiae in
desiderium Dei stupentem suscitat voluntatem; dum
nobis (quod tu alibi negare non metuis) suadet omne
quod bonum est. »  Quid manifestius, nihil aliud eum
dicere gratiam, qua Deus in nobis operatur velle quod
bonum est, quam legem atque doctrinam? In lege
namque et doctrina sanctarum Scripturarum futurae
gloriae atque praemiorum promittitur magnitudo. Ad
doctrinam pertinet etiam quod sapientia revelatur, ad
doctrinam pertinet cum suadetur omne quod bonum
est. Et si inter docere et suadere, vel potius exhortari,
distare aliquid videtur; etiam hoc tamen doctrinae
generalitate concluditur, quae quibusque sermonibus
vel litteris continetur: nam et sanctae Scripturae
et docent et exhortantur, et potest esse in docendo
et exhortando etiam hominis operatio. Sed nos eam
gratiam volumus iste aliquando fateatur, qua futurae
gloriae magnitudo non solum promittitur, verum etiam
creditur et speratur; nec solum revelatur sapientia,
verum et amatur; nec solum suadetur omne quod bonum
est, verum et persuadetur. Non enim omnium
est fides <note>(II Thess. III, 2)</note>, qui audiunt per Scripturas
Dominum regnum coelorum pollicentem; aut omnibus
persuadetur quibuscumque suadetur, ut veniant ad
eum qui dicit, <hi>Venite ad me, omnes qui laboratis <note>(Matth.
XI, 28)</note>
            </hi>. Quorum autem sit fides, et quibus persuadetur
ut ad eum veniant, satis ipse demonstravit, ubi
ait, <hi>Nemo venit ad me, nisi Pater qui misit me, traxerit
eum:</hi> et paulo post, cum de non credentibus loqueretur, <hi>Dixi,</hi> 
 inquit, <hi>vobis, quia nemo potest venire ad
me, nisi fuerit ei datum a Patre meo <note>(Joan. VI, 44,
66)</note>
            </hi>. Hanc debet Pelagius gratiam confiteri, si vult
non solum vocari, verum etiam esse christianus.
</p>
          </div3>
        </div2>

<div2>
          <head>CAPUT XI.</head>
<div3>
            <head>12.</head>
            <p>
 Quid autem dicam de revelatione
sapientiae? Neque enim facile quisquam speraverit
in hac vita posse pervenire ad magnitudinem
revelationum apostoli Pauli: et utique in eis quid
aliud credendum est ei revelari solere, nisi quod ad
sapientiam pertineret? Et tamen dicit: <hi>In magnitudine
revelationum mearum ne extollar, datus est mihi
stimulus carnis meae, angelus satanae qui me colaphizet.
Propter quod ter Dominum rogavi, ut auferret eum a
me: et dixit mihi, Sufficit tibi gratia mea; nam virtus
in infirmitate perficitur <note>(II Cor. XII, 7-9)</note>
            </hi>. Procul dubio
si jam summa, et cui nihil esset addendum, charitas
in Apostolo tunc fuisset, quae omnino non posset
inflari; numquid necessarius esset angelus satanae,
quo colaphizante reprimeretur elatio, quae in magnitudine
revelationum posset existere? Quid est autem
aliud elatio, quam inflatio? Et utique de charitate
verissime dictum est, <hi>Charitas non aemulatur, non
inflatur <note>(I Cor. XIII, 4)</note>
            </hi>. Haec itaque charitas adhuc
etiam in tanto Apostolo de die in diem profecto augebatur,
<pb n="0367"/>
quamdiu homo ejus interior de die in diem
renovabatur <note>(II Cor. IV, 16)</note>, perficienda sine dubio
ubi jam non posset inflari. Tunc autem mens ejus
adhuc erat ubi inflaretur magnitudine revelationis,
donec impleretur solido aedificio charitatis: nondum
enim perveniendo apprehenderat, quo proficiendo
currebat.
</p>
          </div3>
        </div2>

<div2>
          <head>CAPUT XII.</head>
<div3>
            <head>13.</head>
            <p>
 Ideoque nolenti perpeti molestiam,
qua ejus cohiberetur elatio, antequam esset
in eo charitatis ultima et summa perfectio, rectissime
dicitur, <hi>Sufficit tibi gratia mea; nam virtus in
infirmitate perficitur: in infirmitate</hi> scilicet, non ut
ille putat,  « carnis tantum; »  sed et carnis et animi:
quia et animus erat in comparatione summae illius
perfectionis infirmus, cui, ne extolleretur, proinde
stimulus carnis, angelus satanae intelligebatur datus:
quamvis esset in carnalium vel animalium, nondum
percipientium quae sunt Spiritus Dei <note>(I Cor. II, 14)</note>,
comparatione, firmissimus. Quocirca si virtus in infirmitate
perficitur, quisquis se non fatetur infirmum,
non perficitur. Haec autem gratia qua virtus in infirmitate
perficitur, praedestinatos et secundum propositum
vocatos <note>(Rom. VIII, 28)</note> ad summam perfectionem
glorificationemque perducit. Qua gratia agitur,
non solum ut facienda noverimus, verum etiam ut
cognita faciamus; nec solum ut diligenda credamus,
verum etiam ut credita diligamus.
</p>
          </div3>
        </div2>

<div2>
          <head>CAPUT XIII.</head>
<div3>
            <head>14.</head>
            <p>
 Haec gratia si doctrina dicenda
est, certe sic dicatur, ut altius et interius eam
Deus cum ineffabili suavitate credatur infundere, non
solum per eos qui plantant et rigant extrinsecus, sed
etiam per se ipsum qui incrementum suum ministrat
 occultus <note>(I Cor. III, 7)</note>, ita ut non ostendat tantummodo
veritatem, verum etiam impertiat charitatem.
Sic enim docet Deus eos qui secundum propositum
vocati sunt, simul donans et quid agant scire, et quod
sciunt agere. Unde ad Thessalonicenses sic Apostolus
loquitur: <hi>De charitate autem fraternitatis non opus
habetis vobis scribi; nam ipsi vos a Deo didicistis ut diligatis
invicem.</hi> Atque ut probaret eos a Deo didicisse,
subjunxit: <hi>Etenim facitis illud in omnes fratres, in universa
Macedonia <note>(I Thess. IV, 9, 10)</note>
            </hi>. Tanquam hoc
sit certissimum indicium quod a Deo didiceris, si id
quod didiceris feceris. Isto modo sunt omnes secundum
propositum vocati, sicut scriptum est in Prophetis, <hi>docibiles Dei 
 <note>(Isai. LIV, 13; Joan. VI, 45)</note>
            </hi>. Qui
autem novit quidem quod fieri debeat, et non facit,
nondum a Deo didicit secundum gratiam, sed secundum
legem; non secundum spiritum, sed secundum
litteram. Quamvis multi, quod imperat lex, facere
videantur timore poenae, non amore justitiae: quam
dicit Apostolus justitiam suam quae ex lege est;
tanquam sit imperata, non data. Si autem data est,
non dicitur justitia nostra, sed Dei: quia sic fit nostra,
ut sit nobis ex Deo. Dicit enim: <hi>Ut inveniar in
<pb n="0368"/>
illo non habens meam justitiam, quae ex lege est, sed
eam quae ex fide est Jesu, justitiam ex Deo <note>(Philipp.
III, 9)</note>
            </hi>. Tantum igitur inter legem distat et gratiam, ut
cum lex esse non dubitetur ex Deo, justitia tamen
quae ex lege est, non sit ex Deo; sed justitia quae per
gratiam consummatur, ex Deo. Quia ex lege justitia
dicitur, quae fit propter legis maledictum: justitia
ex Deo dicitur, quae datur per gratiae beneficium; ut
non sit terribile, sed suave mandatum, sicut oratur
in Psalmo, <hi>Suavis es, Domine, et in tua suavitate doce
me justitiam tuam <note>(Psal. CXVIII, 68)</note>
            </hi>: id est, ut non
formidine poenae serviliter cogar esse sub lege, sed
libera charitate delecter esse cum lege. Praeceptum
quippe liber facit, qui libens facit. Et hoc modo
quisquis discit, agit omnino quidquid agendum didicerit.
</p>
          </div3>
        </div2>

<div2>
          <head>CAPUT XIV.</head>
<div3>
            <head>15.</head>
            <p>
 De isto docendi modo etiam
Dominus ait, <hi>Omnis qui audivit a Patre meo et didicit,
venit ad me <note>(Joan. VI, 45)</note>
            </hi>. Qui ergo non venerit,
non de illo recte dicitur, Audivit quidem et didicit
sibi esse veniendum, sed facere non vult quod didicit.
Prorsus non recte dicitur de isto docendi modo,
quo per gratiam docet Deus. Si enim, sicut Veritas
loquitur, <hi>Omnis qui didicit, venit;</hi> quisquis non venit,
profecto nec didicit. Quis autem non videat et
venire quemquam et non venire arbitrio voluntatis?
Sed hoc arbitrium potest esse solum, si non venit:
non autem potest nisi adjutum esse, si venit; et sic
adjutum, ut non solum quid faciendum sit sciat, sed
quod scierit etiam faciat. Ac per hoc, quando Deus
docet, non per legis litteram, sed per Spiritus gratiam;
ita docet, ut quod quisque didicerit, non tantum
cognoscendo videat, sed etiam volendo appetat,
agendoque perficiat. Et isto divino docendi modo
etiam ipsa voluntas et ipsa operatio, non sola volendi
et operandi naturalis possibilitas adjuvatur. Si enim
solum posse nostrum hac gratia juvaretur, ita diceret
Dominus: Omnis qui audivit a Patre et didicit, potest
venire ad me. Non autem ita dixit: sed, <hi>Omnis
qui audivit,</hi> inquit, <hi>a Patre et didicit, venit ad me.</hi> Venire
posse in natura ponit Pelagius, vel etiam, ut
modo dicere coepit, in gratia, qualemlibet eam sentiat,
 « qua ipsa, »  ut dicit,  « possibilitas adjuvatur: » 
venire autem jam in voluntate et opere est. Non est
autem consequens ut qui potest venire, etiam veniat,
nisi id voluerit atque fecerit. Sed omnis qui didicit a
Patre, non solum potest venire, sed venit: ubi jam
et possibilitatis profectus, et voluntatis affectus, et
actionis effectus est.
</p>
          </div3>
        </div2>

<div2>
          <head>CAPUT XV.</head>
<div3>
            <head>16.</head>
            <p>
 Quid sibi ergo volunt exempla,
nisi quia revera nobis ejus sensum fecerunt, sicut
pollicitus est, clariorem; non ut ea sentire debeamus,
sed ut id quod ipse sensit, manifestius apertiusque
noscamus?  « Quod possumus, »  inquit,  « videre
oculis, nostrum non est: quod vero bene aut
male videmus, hoc nostrum est. »  Respondeat illi
<pb n="0369"/>
Psalmus, ubi Deo dicitur, <hi>Averte oculos meos, ne videant
vanitatem <note>(Psal. CXVIII, 37)</note>
            </hi>. Quod et si de oculis
mentis dictum est, inde utique procedit in hos oculos
carnis, vel bene videre, vel male: non quemadmodum
dicuntur bene videre sanis oculis intuentes,
et male, lippientes; sed bene videre ad subveniendum,
male videre ad concupiscendum. Quamvis enim
per hos exteriores oculos videatur et pauper cui subvenitur,
et mulier quae concupiscitur; tamen ex interioribus
ad male vel bene videndum misericordia vel
libido procedit. Cur ergo dicitur Deo, <hi>Averte oculos
meos, ne videant vanitatem?</hi> Cur petitur quod ad nostram
pertinet potestatem, si Deus non adjuvat voluntatem?
</p>
          </div3>
        </div2>

<div2>
          <head>CAPUT XVI.</head>
<div3>
            <head>17.</head>
            <p>
 « Quod loqui possumus, » 
inquit,  « Dei est: quod vero bene vel male loquimur,
nostrum est. »  Non hoc docet ille, qui loquitur
bene. <hi>Non enim vos estis,</hi> inquit, <hi>qui loquimini; sed
Spiritus Patris vestri qui loquitur in vobis <note>(Matth. X,
20)</note>
            </hi>. « Et ut generaliter, »  inquit,  « universa complectar;
quod possumus omne bonum facere, dicere,
cogitare, illius est qui hoc posse donavit, qui hoc
posse adjuvat. »  Ecce etiam hic superiorem repetit
sensum, quod illorum trium, id est, possibilitatis,
voluntatis, actionis, nonnisi possibilitas adjuvatur.
Denique adjungens, ut impleat quod intendit:  « Quod
vero bene, »  inquit,  « vel agimus, vel loquimur, vel
cogitamus, nostrum est. »  Oblitus est quod superius
quasi correxerat, ubi cum dixisset,  « Ergo in voluntate
et opere bono laus hominis est; »  adjunxit atque
ait,  « imo et hominis, et Dei, qui ipsius voluntatis et
operis possibilitatem dedit. »  Cur etiam in his exemplis
hoc non recordatus est, ut saltem in eorum fine
diceret, Quod possumus omne bonum facere, dicere,
cogitare, illius est qui hoc posse donavit, qui hoc
posse adjuvat; quod vero bene vel agimus, vel loquimur,
vel cogitamus, et nostrum est, et illius?
Non hoc dixit: sed, nisi fallor, videor mihi videre
quid timuit.
</p>
          </div3>
        </div2>

<div2>
          <head>CAPUT XVII.</head>
<div3>
            <head>18.</head>
            <p>
 Cum enim vellet ostendere
quare nostrum sit:  « Quia haec, »  inquit,  « omnia
vertere etiam in malum possumus. »  Illud ergo timuit,
ut non diceret, et nostrum est et Dei, ne sibi
responderetur, Si quod bene agimus, loquimur, cogitamus,
ideo est et nostrum et Dei, quia ille nobis
hoc posse donavit; ergo et quod malum agimus, loquimur,
cogitamus, et nostrum est et Dei, quia illud
posse ad utrumque donavit, atque ita, quod absit,
quemadmodum cum Deo laudamur in operibus bonis,
sic cum illo culpamur in malis. Possibilitas quippe
illa, quam dedit, tam nos facit bona posse quam
mala.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>19.</head>
            <p>
 De qua possibilitate Pelagius
in libro primo pro Libero Arbitrio ita loquitur:  « Habemus
autem, »  inquit,  « possibilitatem utriusque
partis a Deo insitam, velut quamdam, ut ita dicam,
radicem fructiferam atque fecundam, quae ex voluntate
<pb n="0370"/>
hominis diversa gignat et pariat, et quae possit
ad proprii cultoris arbitrium, vel nitere flore virtutum,
vel sentibus horrere vitiorum. »  Ubi non intuens
quid loquatur, unam eamdemque radicem constituit
bonorum et malorum, contra evangelicam veritatem
doctrinamque apostolicam. Nam et Dominus nec arborem
bonam dicit posse facere fructus malos, nec
malam bonos <note>(Matth. VII, 18)</note>: et apostolus Paulus cum
dicit radicem malorum omnium esse cupiditatem <note>(I Tim. VI, 10)</note>,
admonet utique intelligi radicem bonorum
omnium charitatem. Unde si duae arbores,
bona et mala, duo sunt homines, bonus et malus,
quid est bonus homo, nisi voluntatis bonae, hoc est,
arbor radicis bonae? et quid est homo malus, nisi voluntatis
malae, hoc est, arbor radicis malae? Fructus
autem harum radicum atque arborum, facta sunt,
dicta sunt, cogitata sunt, quae bona de bona voluntate
procedunt, et mala de mala.
</p>
          </div3>
        </div2>

<div2>
          <head>CAPUT XIX.</head>
<div3>
            <head>20.</head>
            <p>
 Facit autem homo arborem
bonam, quando Dei accipit gratiam. Non enim se ex
malo bonum per se ipsum facit; sed ex illo et per
illum et in illo qui semper est bonus: nec tantum ut
arbor sit bona, sed etiam ut faciat fructus bonos, eadem
gratia necessarium est ut adjuvetur, sine qua boni
aliquid facere non potest. Ipse quippe in bonis arboribus
cooperatur fructum, qui et forinsecus rigat atque
excolit per quemlibet ministrum, et per se dat intrinsecus
incrementum <note>(I Cor. III, 7)</note>. Malam vero arborem
homo facit, quando se ipsum malum facit,
quando a bono incommutabili deficit: ab eo quippe
defectus est origo voluntatis malae. Qui defectus non
aliam naturam malam initiat, sed eam quae bona
condita est vitiat. Sanato autem vitio nullum malum
remanet; quia vitium naturae quidem inerat, sed vitium
natura non erat.
</p>
          </div3>
        </div2>

<div2>
          <head>CAPUT XX.</head>
<div3>
            <head>21.</head>
            <p>
 Illa ergo possibilitas, non ut
iste opinatur, una eademque radix est bonorum et
malorum. Aliud est enim charitas radix bonorum,
aliud cupiditas radix malorum; tantumque inter se
differunt, quantum virtus et vitium. Sed plane illa
possibilitas utriusque radicis est capax; quia non solum
potest homo habere charitatem, qua sit arbor
bona, sed potest etiam cupiditatem, qua sit arbor
mala. Sed cupiditas hominis quae vitium est, hominem
habet auctorem, vel hominis deceptorem, non
hominis creatorem. Ipsa est enim <hi>concupiscentia carnis,
et concupiscentia oculorum, et ambitio saeculi,
quae non est ex Patre, sed ex mundo est <note>(I Joan. II,
16)</note>
            </hi>. Quis autem nesciat, mundi nomine solere
appellare Scripturam, a quibus habitatur hic
mundus?
</p>
          </div3>
        </div2>

<div2>
          <head>CAPUT XXI.</head>
<div3>
            <head>22.</head>
            <p>
 Charitas autem quae virtus est,
ex Deo nobis est, non ex nobis, Scriptura teste, quae
dicit, <hi>Charitas ex Deo est; et omnis qui diligit, ex Deo
natus est, et cognovit Deum, quia Deus charitas est <note>(Id. IV, 7, 8)</note>
            </hi>.
Secundum istam charitatem, melius
intelligitur dictum: <hi>Qui natus est ex Deo, non peccat;</hi> 
<pb n="0371"/>
et, quia <hi>non potest peccare <note>(I Joan III, 9)</note>
            </hi>. Quia charitas
secundum quam natus ex Deo est, <hi>non agit perperam,
nec cogitat malum <note>(I Cor. XIII, 4 et 5)</note>
            </hi>. Cum ergo peccat
homo, non secundum charitatem, sed secundum
cupiditatem peccat, secundum quam non est natus ex
Deo: quoniam illa possibilitas, ut dictum est, utriusque
radicis est capax. Cum ergo dicat Scriptura, <hi>Charitas ex Deo est;</hi> 
 vel, quod est amplius, <hi>Deus charitas
est;</hi> cum apertissime clamet Joannes apostolus, <hi>Ecce qualem charitatem dedit nobis Pater, ut filii Dei
vocemur et simus 
 <note>(I Joan. III, 1)</note>
            </hi>: iste audiens, <hi>Deus
charitas est,</hi> quare adhuc usque contendit, quod ex
illis tribus tantummodo possibilitatem habeamus ex
Deo, bonam vero voluntatem bonamque actionem
habeamus ex nobis? Quasi vero aliud sit bona voluntas
quam charitas, quam Scriptura nobis esse clamat
ex Deo, et a Patre datam ut filii ejus essemus.
</p>
          </div3>
        </div2>

<div2>
          <head>CAPUT XXII.</head>
<div3>
            <head>23.</head>
            <p>
 Sed forte, ut daretur nobis,
praecedentia merita nostra fecerunt: sicut iste de
gratia Dei sentit in eo libro, quem ad sacram virginem
scripsit, cujus etiam commemorationem fecit
in litteris quas Romam misit. Ibi enim interposito Jacobi
apostoli testimonio, quo ait, <hi>Subditi estote Deo;
resistite autem diabolo, et fugiet a vobis <note>(Jacobi IV, 7)</note>
            </hi>;
subjungit et dicit,  « Ostendit quomodo resistere debeamus
diabolo, si utique subditi simus Deo, ejusque
faciendo voluntatem, divinam mereamur gratiam, et
facilius nequam spiritui, sancti Spiritus auxilio resistamus » <note>(Cap. 25)</note>.
Ecce quam veraci corde damnavit
in ecclesiastico judicio Palaestino eos, qui dicunt
gratiam Dei secundum merita nostra dari! An adhuc
eum id sentire et apertissime praedicare dubitamus?
Quomodo ergo verax fuit in episcopali examine illa
confessio? An forte jam istum scripserat librum, ubi
apertissime dicit gratiam secundum merita nostra
dari, quod in orientali synodo sine ulla recusatione
damnavit? Confiteretur ergo sic se aliquando tenuisse,
sed jam non tenere, ut de correctione ejus
apertissime gauderemus. Nunc vero cum illi inter
caetera et hoc fuisset objectum, respondit:  « Haec
utrum Coelestii sint, ipsi viderint qui dicunt ea Coelestii
esse: ego vero nunquam sic tenui, sed anathematizo
qui sic tenent. »  Quomodo nunquam sic tenuit,
si hunc ante condiderat librum? Aut quomodo
anathematizat eos qui sic tenent, si hunc librum
postea condidit?</p>
          </div3>
<div3>
            <head>24.</head>
            <p>
 Sed ne forte respondeat, ita se hic dixisse,
 « Dei faciendo voluntatem, divinam mereamur gratiam, » 
sicut fidelibus et pie viventibus additur gratia,
qua resistant fortiter tentatori, cum tamen gratiam
etiam primitus accepissent, ut Dei facerent voluntatem:
ne forte ergo ita respondeat, alia de hac
re verba ejus accipite. « Qui currit, »  inquit,  « ad
Dominum, et ab eo se regi cupit, id est, voluntatem
suam ex ejus voluntate suspendit; qui ei adhaerendo
jugiter, unus, secundum Apostolum, cum eo fit spiritus
<pb n="0372"/> <note>(I Cor. VI, 17)</note>,
non hoc nisi de arbitrii efficit
libertate. »  Videte quantam rem dixerit non effici
nisi arbitrii libertate; ac per hoc sine adjutorio Dei
nos Deo existimat adhaerere; hoc est enim,  « nonnisi
de arbitrii libertate: »  ut cum adhaeserimus eo non
adjuvante, tunc jam quoniam adhaesimus, etiam adjuvari
mereamur.
</p>
          </div3>
        </div2>

<div2>
          <head>CAPUT XXIII.</head>
<p>Sequitur enim et dicit,  « Qua
qui bene utitur, »  id est, arbitrii libertate qui bene
utitur,  « ita se, »  inquit,  « totum tradit Deo omnemque
suam mortificat voluntatem, ut cum Apostolo
possit dicere, <hi>Vivo autem jam non ego, vivit autem in
me Christus <note>(Galat. II, 20)</note>
            </hi>: ponitque cor suum in
manu Dei, ut illud quo voluerit, ipse declinet » <note>(Prov. XXI, 1)</note>.
Magnum profecto adjutorium divinae
gratiae, ut cor nostrum quo voluerit Deus, ipse declinet.
Sed hoc tam magnum adjutorium, sicut iste desipit,
tunc meremur, cum sine ullo adjutorio nonnisi
de arbitrii libertate ad Dominum currimus, ab eo
nos regi cupimus, voluntatem nostram ex ejus voluntate
suspendimus, eique adhaerendo jugiter, unus
cum illo efficimur spiritus. Haec scilicet tam ingentia
bona, nonnisi de arbitrii, secundum istum, efficimus
libertate, ut his praecedentibus meritis sic ejus
gratiam consequamur, ut cor nostrum quo voluerit
ipse declinet. Quomodo est ergo gratia, si non gratis
datur? quomodo est gratia, si ex debito redditur?
Quomodo verum dicit Apostolus, <hi>Non ex vobis, sed
Dei donum est; non ex operibus, ne forte quis extollatur <note>(Ephes. II, 8, 9)</note>
            </hi>:
et iterum, <hi>Si autem gratia,</hi> 
inquit, <hi>jam non ex operibus; alioquin gratia jam non
est gratia <note>(Rom. XI, 6)</note>
            </hi>? Quomodo, inquam, hoc verum
est, si opera tanta praecedunt, quae nobis adipiscendae
gratiae meritum faciant, quo nobis non donetur
gratuito, sed reddatur ex debito? Ergone ut
perveniatur ad adjutorium Dei, ad Deum curritur sine
adjutorio Dei; et ut Deo adhaerentes adjuvemur a
Deo, a Deo non adjuti adhaeremus Deo? Quid homini
majus, quidve tale poterit gratia ipsa praestare, si jam
sine illa unus cum Domino spiritus effici potuit, nonnisi
de arbitrii libertate?</p>
</div2>

<div2>
          <head>CAPUT XXIV.</head>
<div3>
            <head>25.</head>
            <p>
 Sed vellem ut iste diceret,
utrum rex ille Assyrius cujus Esther sancta mulier
exsecrabatur cubile, quando considebat in throno regni
sui, et omni stola illustrationis suae indutus erat,
totus auro variatus lapidibusque pretiosis, et erat
formidolosus valde, et elevata facie sua inflammata
in claritate intuitus est eam, tanquam taurus in impetu
indignationis suae; et timuit regina, et conversus
est color ejus per dissolutionem, et inclinavit se
super caput delicatae suae, quae praecedebat eam:
vellem ergo diceret iste nobis, utrum rex ille ad Dominum
jam cucurrerat, et ab eo se regi cupiverat,
suamque voluntatem ex ejus voluntate suspenderat,
et ei jugiter inhaerendo unus cum illo spiritus factus
erat, nonnisi de arbitrii libertate; utrum se totum
<pb n="0373"/>
Deo tradiderat, omnemque suam mortificaverat voluntatem,
et cor suum in manu Dei posuerat. Puto
non desipere, sed insanire hominem, quisquis de illo
rege, qualis tunc erat, haec senserit: et tamen convertit
Deus et transtulit indignationem ejus in lenitatem <note>(Esther V, sec. LXX)</note>.
Quis autem non videat,
multo majus esse, indignationem a contrario in lenitatem
convertere atque transferre, quam cor neutra
affectione praeoccupatum, sed inter utramque medium
in aliquid declinare? Legant ergo et intelligant, intueantur
atque fateantur, non lege atque doctrina insonante
forinsecus, sed interna et occulta, mirabili
ac ineffabili potestate operari Deum in cordibus hominum,
non solum veras revelationes, sed bonas etiam
voluntates.
</p>
          </div3>
        </div2>

<div2>
          <head>CAPUT XXV.</head>
<div3>
            <head>26.</head>
            <p>
 Desinat itaque jam Pelagius,
et se ipsum et alios fallere, contra Dei gratiam
disputando. Non propter illorum trium unum, id est,
propter possibilitatem bonae voluntatis atque operis,
sed etiam propter voluntatem et operationem bonam
erga nos gratia Dei praedicanda est. Nam illam possibilitatem
ad utrumque valere definit: et tamen non
ideo tribuenda sunt Deo etiam nostra peccata, sicut
et propter eamdem possibilitatem vult tribuere bona
opera nostra. Non ideo tantum adjutorium divinae
gratiae commendetur, quia possibilitatem adjuvat naturalem.
Desinat dicere,  « Quod possumus omne bonum
facere, dicere, cogitare, illius est qui hoc posse
donavit, qui hoc posse adjuvat: quod vero bene vel
agimus, vel loquimur, vel cogitamus, nostrum est. » 
Desinat, inquam, ista dicere. Non solum enim Deus
posse nostrum donavit atque adjuvat, sed etiam velle
et operari operatur in nobis <note>(Philipp. II, 13)</note>. Non
quia nos non volumus, aut nos non agimus: sed quia
sine ipsius adjutorio nec volumus aliquid boni, nec
agimus. Quomodo enim dicitur,  « Quod possumus
bene agere, Dei est; quod autem agimus, nostrum
est; »  cum dicat Apostolus, orare se ad Deum pro
eis, ad quos scribebat, ne quid mali faciant, et ut
quod bonum est faciant? Non enim ait, <hi>Oramus</hi> ut
possitis nihil mali facere; sed, <hi>ne quid faciatis mali:</hi> 
nec, Ut possitis bonum facere; sed, <hi>ut bonum faciatis <note>(II Cor. XIII, 7)</note>
            </hi>.
Quoniam de quibus scriptum est, <hi>Quotquot enim Spiritu Dei aguntur, hi filii sunt Dei <note>(Rom. VIII, 14)</note>
            </hi>;
profecto ut agant quod bonum est,
ab illo aguntur qui bonus est. Quomodo dicit Pelagius,
 « Quod bene loqui possumus, Dei est: quod
bene loquimur, nostrum est; »  cum dicat Dominus, <hi>Spiritus Patris vestri est qui loquitur in vobis?</hi> 
 Neque
enim ait, Non vos estis qui dedistis vobis bene posse
loqui: sed ait, <hi>Non vos estis qui loquimini <note>(Matth. X,
20)</note>
            </hi>. Nec ait, <hi>Spiritus Patris vestri</hi> est qui vobis dat,
vel dedit posse bene loqui; sed ait, <hi>qui loquitur in
vobis:</hi> non significans possibilitatis profectum, sed
exprimens cooperationis effectum. Quomodo dicit liberi
arbitrii elatus assertor,  « Quod possumus bene
cogitare, Dei est; quod autem bene cogitamus nostrum
<pb n="0374"/>
est? »  Cui respondet humilis gratiae praedicator: <hi>Non quia idonei sumus cogitare alicuid a nobis,
quasi ex nobismetipsis; sed sufficientia nostra ex Deo
est 
 <note>(II Cor. III, 5)</note>
            </hi>. Non enim ait, Posse cogitare; sed, <hi>cogitare.</hi> 
</p>
          </div3>
        </div2>

<div2>
          <head>CAPUT XXVI.</head>
<div3>
            <head>27.</head>
            <p>
 Istam Dei gratiam in divinis
eloquiis manifestam etiam Pelagius manifeste fateatur,
seque tamdiu contra sensisse non operiat impudentissimo
pudore, sed dolore saluberrimo aperiat;
ut sancta Ecclesia non turbetur pervicaci ejus obstinatione,
sed veraci correctione laetetur. Cognitionem
et dilectionem, sicut sunt discernenda, discernat.
Quia scientia inflat, charitas aedificat <note>(I Cor. VIII, 1)</note>.
Et tunc scientia non inflat, quando charitas aedificat.
Et cum sit utrumque donum Dei, sed unum minus,
alterum majus, non sic justitiam nostram super laudem
justificatoris nostri extollat, ut horum duorum
quod minus est, divino tribuat adjutorio, quod autem
majus est, humano usurpet arbitrio. Et si consenserit,
nos gratia Dei accipere charitatem; non sic sentiat,
tanquam ulla merita bona nostra praecesserint. Nam
quae merita bona tunc habere poteramus, quando
Deum non diligebamus? Ut enim acciperemus dilectionem
qua diligeremus, dilecti sumus, cum eam
nondum haberemus. Hoc Joannes apostolus apertissime
dicit: <hi>Non quod nos dilexcrimus Deum, sed quia
ipse dilexit nos.</hi> Et alibi: <hi>Nos diligamus,</hi> inquit, <hi>quia
ipse prior dilexit nos <note>(I Joan. IV, 10, 19)</note>
            </hi>. Optime
omnino atque verissime. Non enim haberemus unde
illum diligeremus, nisi hoc ab illo, cum prior nos diligeret,
sumeremus. Quid autem boni faceremus, nisi
diligeremus? Aut quomodo bonum non facimus, si
diligamus? Etsi enim Dei mandatum videtur aliquando
non a diligentibus, sed a timentibus fieri; tamen
ubi non est dilectio, nullum bonum opus imputatur,
nec recte bonum opus vocatur: quia omne quod non
ex fide est, peccatum est <note>(Rom. XIV, 23)</note>; et fides per
dilectionem operatur <note>(Galat. V, 6)</note>. Ac per hoc gratiam
Dei, qua charitas Dei diffunditur in cordibus
nostris per Spiritum sanctum qui datus est nobis <note>(Rom. V, 5)</note>,
sic confiteatur qui vult veraciter confiteri,
ut omnino nihil boni sine illa, quod ad pietatem
pertinet veramque justitiam, fieri posse non dubitet.
Non quomodo iste, qui cum dicit,  « propterea
dari gratiam, ut quod a Deo praecipitur, facilius impleatur, » 
quid de illa sentiat satis ostendit, scilicet,
quod etiam sine illa, etsi minus facile, fieri tamen
quod divinitus praecipitur, potest.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>28.</head>
            <p>
 In libro quippe ad virginem
sacram, quod et supra commemoravi, cum dicit,
 « Divinam mereamur gratiam, et facilius nequam
spiritui, sancti Spiritus auxilio, resistamus; »  significat
profecto quid sapiat. Utquid enim hoc verbum
interposuit, id est,  « facilius? »  An vero non erat integer
<pb n="0375"/>
sensus  « ut nequam spiritui, sancti Spiritus
auxilio, resistamus? »  Sed quantum detrimentum hoc
additamento fecerit, quis non intelligat? Volens utique
credi, tantas esse naturae vires, quas extollendo praecipitat,
ut etiam sine auxilio Spiritus sancti, etsi minus
facile, tamen aliquo modo nequam spiritui resistatur.
</p>
          </div3>
        </div2>

<div2>
          <head>CAPUT XXVIII.</head>
<div3>
            <head>29.</head>
            <p>
 Item in primo libro pro
Libero Arbitrio:  « Cum autem tam forte, »  inquit,
 « tam firmum ad non peccandum liberum in nobis
habeamus arbitrium, quod generaliter naturae humanae
Creator inseruit, rursus pro inaestimabili ejus benignitate,
quotidiano ipsius munimur auxilio. »  Quid
opus est hoc auxilio, si tam forte, tam firmum est ad
non peccandum liberum arbitrium? Sed etiam hic
vult intelligi, ad hoc esse auxilium, ut facilius fiat per
gratiam, quod etsi minus facile, tamen putat fieri
praeter gratiam.
</p>
          </div3>
        </div2>

<div2>
          <head>CAPUT XXIX.</head>
<div3>
            <head>30.</head>
            <p>
 Item in eodem libro alio
loco:  « Ut quod per liberum, »  inquit,  « homines facere
jubentur arbitrium, facilius possint implere per
gratiam. »  Tolle  « facilius, »  et non solum plenus,
verum etiam sanus est sensus, si ita dicatur,  « Ut
quod per liberum homines facere jubentur arbitrium,
possint implere per gratiam. »  Cum autem  « facilius » 
additur, adimpletio boni operis etiam sine Dei gratia
posse fieri, tacita significatione suggeritur. Quem
sensum redarguit qui dicit, <hi>Sine me nihil potestis facere <note>(Joan. XV, 5)</note>
            </hi>.
</p>
          </div3>
        </div2>

<div2>
          <head>CAPUT XXX.</head>
<div3>
            <head>31.</head>
            <p>
 Emendet haec omnia, ne si in
rerum magnarum profunditate humana erravit infirmitas,
etiam diabolica huic accedat errori, vel fallacia,
vel animositas, sive negando quod sensit, sive
defendendo quod perperam sensit, cum id se non
debuisse sentire commemorata perspicua veritate cognoverit.
Istam quippe gratiam qua justificamur, id
est, qua charitas Dei diffunditur in cordibus nostris
per Spiritum sanctum qui datus est nobis, in Pelagii
et Coelestii scriptis, quaecumque legere potui, nusquam
eos inveni, quemadmodum confitenda est, confiteri.
Prorsus nusquam eos adverti, sicut agnoscendi
sunt, agnoscere filios promissionis, de quibus dicit
Apostolus, <hi>Non ii qui filii carnis, hi filii Dei; sed filii
promissionis deputantur in semen <note>(Rom. IX, 8)</note>
            </hi>. Quod
enim promittit Deus, non facimus nos per arbitrium
seu naturam, sed facit ipse per gratiam.</p>
          </div3>
<div3>
            <head>32.</head>
            <p>
 Nam ut de Coelestii opusculis interim taceam,
vel libellis ejus, quos judiciis ecclesiasticis allegavit,
quae vobis omnia, cum aliis quas necessarias existimavimus
litteris, mittenda curavimus, quibus omnibus
diligenter inspectis, possitis advertere, non eum
ponere Dei gratiam, qua juvamur, vel ad declinandum
a malo, vel ad faciendum bonum, praeter naturale arbitrium
<pb n="0376"/>
voluntatis, nisi in lege atque doctrina; ita ut
ipsas quoque orationes ad hoc asserat necessarias, ut
ostendatur homini quid concupiscat et diligat: ut
ergo haec interim omittam, nempe ipse Pelagius et
litteras nuper et libellum Romam fidei suae misit,
scribens ad beatae memoriae papam Innocentium,
quem defunctum esse nesciebat. In his ergo litteris
dicit,  « Esse de quibus eum homines infamare conantur:
unum, quod neget parvulis Baptismi sacramentum,
et absque redemptione Christi aliquibus coelorum
regna promittat; aliud, quod ita dicat posse
hominem vitare peccatum, ut Dei excludat auxilium,
et in tantum libero confidat arbitrio, ut gratiae repudiet
adjutorium. »  Sed de Baptismo parvulorum,
quamvis eis dandum esse concedat, quam perverse
contra fidem christianam et catholicam sentiat veritatem,
non hic locus est ut diligentius disseramus:
nunc enim de adjutorio gratiae quod instituimus peragendum
est. Unde ad id quod proposuit, quid etiam
hinc respondeat videamus. Ut enim omittamus ejus
invidiosas de suis inimicis querelas, ubi ad rem ventum
est, ita locutus est.
</p>
          </div3>
        </div2>

<div2>
          <head>CAPUT XXXI.</head>
<div3>
            <head>33.</head>
            <p>
 « Ecce, »  inquit,  « apud
Beatitudinem tuam epistola ista me purget, in qua
pure atque simpliciter ad peccandum et ad non peccandum
integrum liberum arbitrium habere nos dicimus,
quod in omnibus bonis operibus divino adjuvatur
semper auxilio. »  Cernitis itaque, pro intellectu
quem vobis Dominus dedit, haec ejus verba solvendae
non sufficere quaestioni. Quaerimus enim adhuc, quo
auxilio liberum adjuvari dicat arbitrium, ne forte, sicut
solet, velit intelligi legem atque doctrinam. Si
enim quaeras cur dixerit, <hi>semper;</hi> poterit respondere,
Quia dictum est, <hi>Et in lege ejus meditabitur die ac nocte <note>(Psal. I, 2)</note>
            </hi>.
Deinde cum de hominis conditione,
et ad peccandum atque non peccandum naturali ejus
possibilitate quaedam interposuisset, adjunxit dicens:
 « Quam liberi arbitrii potestatem dicimus in omnibus
esse generaliter, in Christianis, Judaeis, atque Gentilibus.
In omnibus est liberum arbitrium aequaliter per
naturam, sed in solis Christianis juvatur a gratia. » 
Iterum quaerimus qua gratia? Et adhuc poterit respondere,
Lege atque doctrina christiana.</p>
          </div3>
<div3>
            <head>34.</head>
            <p>
 Deinde quamlibet sentiat gratiam, ipsis Christianis
secundum merita dari dicit: cum eos qui hoc
dicunt, jam in Palaestina, sicut supra commemoravi <note>(Cap. 22, n. 23)</note>,
sua illa praeclara purgatione damnaverit.
Nam verba ejus ista sunt:  « In illis, »  inquit,
 « nudum et inerme est conditionis bonum: »  in eis
dicit, qui christiani non sunt. Deinde caetera contexens:
 « In his vero, »  inquit,  « qui ad Christum
pertinent, Christi munitur auxilio. »  Videtis adhuc
incertum esse quo auxilio, secundum ea quae supra
diximus. Sed adhuc sequitur de his qui christiani non
sunt, et dicit:  « Illi ideo judicandi atque damnandi
sunt, quia cum habeant liberum arbitrium, per quod
ad fidem venire possent, et Dei gratiam promereri,
male utuntur libertate concessa. Hi vero remunerandi

<pb n="0377"/>
sunt, qui bene libero utentes arbitrio merentur Domini
gratiam, et ejus mandata custodiunt. »  Nempe
manifestum est, cum dicere gratiam secundum merita
dari, quamlibet eam, vel qualemlibet significet, quam
tamen aperte non exprimit. Nam cum eos remunerandos
dicit, qui bene utuntur libero arbitrio, et ideo
mereri Domini gratiam, debitum eis reddi fatetur.
Ubi est ergo illud Apostoli, <hi>Justificati gratis per gratiam
ipsius <note>(Rom. III, 24)</note>
            </hi>? Ubi est et illud, <hi>Gratia
salvi facti estis?</hi> Et ne putarent per opera, addidit, <hi>per fidem.</hi> 
 Rursus ne ipsam fidem sine Dei gratia sibi
putarent esse tribuendam, <hi>Et hoc,</hi> inquit, <hi>non ex vobis,
sed Dei donum est <note>(Ephes. II, 8)</note>
            </hi>. Nempe ergo illud
unde incipit omne quod merito accipere dicimur,
sine merito accipimus, id est, ipsam fidem. Aut si
negatur dari; quid est quod dictum est, <hi>Sicut unicuique
Deus partitus est mensuram fidei <note>(Rom. XII, 3)</note>
            </hi>? Si
autem sic dicitur dari, ut reddatur meritis, non donetur;
quid est quod iterum dicit, <hi>Vobis donatum est
pro Christo, non solum ut credatis in eum, verum etiam
ut patiamini pro eo <note>(Philipp. I, 29)</note>
            </hi>? Utrumque enim
donatum esse testatus est, et quod credit in Christum,
et quod patitur quisque pro Christo. Isti autem libero
arbitrio sic applicant fidem, ut fidei videlicet reddi
videatur, non gratuita, sed debita gratia: ac per hoc
jam nec gratia, quia nisi gratuita, non est gratia.
</p>
          </div3>
        </div2>

<div2>
          <head>CAPUT XXXII.</head>
<div3>
            <head>35.</head>
            <p>
 Sed ab his litteris Pelagius
ad fidei suae librum vult transire lectorem, cujus
vobis commemorationem fecit: in quo ea de quibus
non interrogabatur, multa disseruit. Sed nos de quibus
agimus cum illis, ipsa videamus. Cum enim ab
unitate Trinitatis usque ad resurrectionem carnis,
quod ab illo nemo quaerebat, disputationem quantam
voluit terminasset:  « Et Baptisma, »  inquit,  « unum
tenemus, quod iisdem Sacramenti verbis in infantibus,
quibus etiam in majoribus, dicimus esse celebrandum. » 
Hoc certe vos et a praesente audisse dixistis:
sed quid prodest, quod eisdem verbis in parvulis,
quibus et in majoribus, celebrari dicit Baptismi sacramentum,
cum res a nobis, non sola verba quaerantur?
Plus est quod vobis ore proprio interrogantibus
respondit, uti scribitis,  « infantes in remissionem
peccatorum percipere Baptismum. »  Non enim et hic
dixit, in verbis remissionis peccatorum; sed eos baptizari
in ipsam remissionem confessus est: et tamen
si ab eo quaereretis, quid peccati eis credatur remitti,
non eos aliquid habere contenderet.
</p>
          </div3>
        </div2>

<div2>
          <head>CAPUT XXXIII.</head>
<div3>
            <head>36.</head>
            <p>
 Quis crederet, sub hac
quasi manifesta confessione sensum latere contrarium,
nisi eum Coelestius aperuisset? Qui in libello
suo, quem Romae gestis ecclesiasticis allegavit,  « parvulos
et baptizari in remissionem peccatorum »  confessus
est, et negavit  « ullum habere originale peccatum. » 
Sed nunc non de Baptismate parvulorum,
sed de adjutorio gratiae potius, etiam in libello fidei
<pb n="0378"/>
suae, quem Romam misit, quid Pelagius senserit attendamus.
 « Liberum, »  inquit,  « sic confitemur arbitrium,
ut dicamus nos indigere Dei semper auxilio. » 
Ecce iterum quaerimus, quo auxilio nos indigere
fateatur: et iterum invenimus ambiguum, quoniam
potest respondere, legem se dicere doctrinamve christianam,
qua naturalis illa possibilitas adjuvetur. Nos
autem illam gratiam in eorum confessione requirimus,
de qua dicit Apostolus, <hi>Non enim dedit nobis
Deus spiritum timoris, sed virtutis et charitatis et continentiae <note>(II Tim. I, 7)</note>
            </hi>.
Non est autem consequens ut
qui habet donum scientiae, quo noverit quid agere
debeat, habeat etiam charitatis, ut agat.
</p>
          </div3>
        </div2>

<div2>
          <head>CAPUT XXXIV.</head>
<div3>
            <head>37.</head>
            <p>
 Illos etiam, quos in eisdem
litteris, quas misit ad sanctae memoriae papam Innocentium,
libros suos vel scripta commemorat, legi,
praeter unam epistolam, quam se brevem misisse ad
sanctum Constantium episcopum dicit: nec alicubi
potui reperire, hanc eum gratiam confiteri, qua non
solum possibilitas naturalis voluntatis et actionis,
quam dicit nos habere etiamsi nec volumus nec agimus
bonum, sed ipsa etiam voluntas et actio subministratione
sancti Spiritus adjuvatur.
</p>
          </div3>
        </div2>

<div2>
          <head>CAPUT XXXV.</head>
<div3>
            <head>38.</head>
            <p>
 « Legant, »  inquit,  « illam
epistolam, quam ad sanctum virum Paulinum episcopum
ante duodecim fere annos scripsimus, quae trecentis
forte versibus nihil aliud quam Dei gratiam et
auxilium confitetur, nosque nihil omnino boni facere
posse sine Deo. »  Hanc ergo epistolam legi, et inveni
eum pene per totam non immorari, nisi in facultate
et possibilitate naturae, et pene ibi tantum Dei gratiam
constituere: christianam vero gratiam tanta brevitate
sola nominis commemoratione perstringit, ut nihil
aliud videatur, quam eam tacere timuisse. Utrum tamen
eam in remissione peccatorum velit intelligi, an
etiam in doctrina Christi, ubi est et conversationis
ejus exemplum, quod aliquod suorum opusculorum
locis facit, an credat aliquod adjutorium bene agendi
adjunctum naturae atque doctrinae per inspirationem
flagrantissimae et luminosissimae charitatis, non apparet
omnino.
</p>
          </div3>
        </div2>

<div2>
          <head>CAPUT XXXVI.</head>
<div3>
            <head>39.</head>
            <p>
 « Legant etiam, »  inquit,
 « ad sanctum Constantium episcopum, ubi breviter
quidem, sed plane libero hominis arbitrio Dei gratiam
auxiliumque conjunxi. »  Hanc epistolam, ut superius
dixi <note>(Cap. 34, n. 37)</note>, non legi: sed si non est dissimilis
caeteris, quae mihi nota commemorat, non habet
etiam ipsa quod quaerimus.
</p>
          </div3>
        </div2>

<div2>
          <head>CAPUT XXXVII.</head>
<div3>
            <head>39.</head>
            <p>
 « Legant etiam, »  inquit,
 « quam ad sacram Christi virginem Demetriadem in
Oriente conscripsimus, et invenient nos ita hominis
laudare naturam, ut Dei semper gratiae addamus
auxilium. »  Istam sane legi, mihique pene persuaserat,
hanc illum gratiam, de qua quaestio est, confiteri:
quamvis in multis ejus opusculi locis sibi ipse contradicere
videretur: sed cum in manus meas et alia venissent,
quae posterius latiusque conscripsit; vidi
quemadmodum potuerit etiam illic gratiam nominare,
<pb n="0379"/>
sub ambigua generalitate quid sentiret abscondens,
gratiae tamen vocabulo frangens invidiam, offensionemque
declinans. Nam in ipsius principio, ubi ait,
 « Proposito insudemus operi, nec mediocritati diffidamus
ingenii, quod credimus fide matris et merito
virginis adjuvari; »  gratiam qua adjuvamur ad aliquid
agendum, mihi visus fuerat confiteri, nec attenderam
hanc eum ponere potuisse in sola revelatione
doctrinae.</p>
          </div3>
<div3>
            <head>41.</head>
            <p>
 Item in eodem opere alio loco:  « Quod si
etiam sine Deo, »  inquit,  « homines ostendunt, quales
a Deo facti sunt; vide quid Christiani facere possint,
quorum in melius per Christum instaurata
natura est, et qui divinae quoque gratiae juvantur
auxilio. »  Naturam in melius instauratam, remissionem
vult intelligi peccatorum: quod alio loco in hoc ipso
libro satis demonstravit, ubi ait,  « Etiam illi qui longo
peccandi usu quodam modo obduruere, instaurari
per poenitentiam possunt. »  Auxilium vero divinae
gratiae potest et hic ponere in revelatione doctrinae.
</p>
          </div3>
        </div2>

<div2>
          <head>CAPUT XXXVIII.</head>
<div3>
            <head>42.</head>
            <p>
 Item alibi in eadem epistola:
 « Nam si etiam ante legem, »  inquit,  « ut
diximus, ac multo ante Domini nostri et Salvatoris
adventum, juste quidam et sancte vixisse referuntur;
quanto magis post illustrationem adventus ejus nos
id posse credendum est, qui instaurati per Christi
gratiam et in meliorem hominem renati sumus, qui
sanguine ejus expiati atque mundati, ipsiusque exemplo
ad perfectionem incitati justitiae, meliores illis
esse debemus, qui ante legem fuere? »  Videte quemadmodum
et hic aliis quidem verbis, sed tamen in remissione
peccatorum et in exemplo Christi adjutorium
gratiae constituerit. Deinde subjungit et dicit:
 « Meliores etiam quam fuerunt sub lege, dicente Apostolo, <hi>Peccatum vobis non dominabitur; non enim sub
lege estis, sed sub gratia 
 <note>(Rom. VI, 14)</note>
            </hi>. Et quoniam
hinc, »  inquit,  « sufficienter, ut puto, diximus, nunc
perfectam instituamus virginem, quae ex utroque semper
accensa, et naturae simul et gratiae bonum morum
sanctitate testetur. »  Et in his verbis debetis advertere,
ideo illum quod dicebat, sic voluisse concludere,
ut naturae bonum intelligamus, quod cum crearemur
accepimus; gratiae autem, cum Christi intuemur
exemplum: tanquam ideo peccatum non indultum
fuerit eis qui sub lege fuerunt vel sunt, quia exemplum
Christi sive non habuerunt, sive non credunt.
</p>
          </div3>
        </div2>

<div2>
          <head>CAPUT XXXIX.</head>
<div3>
            <head>43.</head>
            <p>
 Hoc autem istum sapere,
et alia ejus verba ostendunt, non in hoc libro,
sed in tertio pro Libero Arbitrio, ubi ad eum loquens
contra quem disputat, quoniam ille posuerat verba
Apostoli dicentis, <hi>Non quod volo ago;</hi> et, <hi>Video aliam
legem in membris meis repugnantem legi mentis meae,</hi> 
et caetera quae ibi dicuntur; iste respondit, atque ait:
 « Hoc enim quod tu de Apostolo intelligere cupis,
omnes ecclesiastici viri in peccatoris et sub lege adhuc
<pb n="0380"/>
positi asserunt eum dixisse persona, qui nimia
vitiorum consuetudine velut quadam teneretur necessitate
peccandi, et quamvis bonum appeteret voluntate,
usu tamen praecipitaretur in malum. In persona
autem, »  inquit,  « hominis unius, designat populum
sub vetere adhuc lege peccantem; quem ab hoc consuetudinis
malo dicit liberandum esse per Christum,
qui credentibus sibi primo omnia per Baptismum
peccata dimittit, deinde imitatione sui ad perfectam
incitat sanctitatem, et vitiorum consuetudinem virtutum
vincit exemplo. »  Ecce quomodo vult intelligi
adjuvari eos qui sub lege peccant, ut per gratiam
Christi justificati liberentur, tanquam eis non sufficiat
sola lex, propter nimiam peccandi consuetudinem,
nisi Christi accedat, non inspiratio charitatis per Spiritum
sanctum, sed intuendum et imitandum in doctrina
evangelica virtutis ejus exemplum. Et certe
maxima hic erat causa exprimendi, quam diceret
gratiam, ubi locum ipsum de quo respondet, sic conclusit
Apostolus, ut diceret: <hi>Infelix ego homo, quis
me liberabit de corpore mortis hujus? Gratia Dei per
Jesum Christum Dominum nostrum <note>(Rom. VII, 15, 23-
25)</note>
            </hi>. Hanc iste cum constituat, non in virtutis ejus
auxilio, sed imitationis exemplo, quid amplius de illo
sperare debemus, ubicumque gratiae nomen sub ambigua
generalitate commemorat?
</p>
          </div3>
        </div2>

<div2>
          <head>CAPUT XL.</head>
<div3>
            <head>44.</head>
            <p>
 Item in eodem libro ad virginem
sacram, unde jam etiam supra disseruimus, ubi
ait:  « Subditi simus Deo, ejusque faciendo voluntatem,
divinam mereamur gratiam, et facilius nequam spiritui,
sancti Spiritus auxilio, resistamus. »  In quibus
ejus verbis certe manifestum est, ita eum velle nos
adjuvari gratia Spiritus sancti, non quia sine illo
etiam per solam naturae possibilitatem non possumus
resistere tentatori, sed ut facilius resistamus. Quod
tamen qualecumque et quantulumcumque adjutorium,
eum credibile est in hoc constituere, quod nobis additur
scientia revelante Spiritu per doctrinam, quam
vel non possumus, vel difficile habere possumus per
naturam. Ista sunt quae in libro, quem scripsit ad
virginem Christi, advertere potui, ubi videtur gratiam
confiteri: quae profecto qualia sint, utique cernitis.
</p>
          </div3>
        </div2>

<div2>
          <head>CAPUT XLI.</head>
<div3>
            <head>45.</head>
            <p>
 « Legant, »  inquit,  « etiam recens
meum opusculum, quod pro Libero nuper Arbitrio
edere compulsi sumus; et agnoscent quam
inique nos negatione gratiae infamare gestierint, qui
per totum pene ipsius textum operis perfecte atque
integre et liberum arbitrium confitemur et gratiam. » 
Quatuor sunt libri operis hujus, et hos legi, et ex illis
sumpsi quae tractanda et discutienda proposui, et ut
potui pertractavi, antequam ad ejus has litteras, quae
Romam missae sunt, veniremus. Sed in his etiam
quatuor libris quaecumque pro gratia videtur dicere,
qua juvamur ut declinemus a malo bonumque faciamus,
ita dicit, ut nullo modo a verborum ambiguitate
discedat, quam discipulis sic possit exponere, ut nullum
auxilium gratiae credant, qua naturae possibilitas
adjuvetur, nisi in lege atque doctrina: ita ut ipsas
<pb n="0381"/>
quoque orationes, ut in scriptis suis apertissime affirmat,
ad nihil aliud adhibendas opinetur, nisi ut nobis
doctrina etiam divina revelatione aperiatur, non ut
adjuvetur mens hominis, ut id quod faciendum esse
didicerit, etiam dilectione et actione perficiat. Ab illo
enim suo manifestissimo dogmate non recedit omnino,
ubi tria illa constituit, possibilitatem, voluntatem,
actionem: et solam possibilitatem dicit divino adjuvari
semper auxilio; voluntatem autem et actionem
nullo Dei adjutorio existimat indigere. Ipsum vero
auxilium, quo possibilitatem naturalem perhibet adjuvari,
in lege constituit atque doctrina, quam nobis
fatetur etiam sancto Spiritu revelari, propter quod et
orandum esse concedit. Sed hoc adjutorium legis atque
doctrinae etiam propheticis fuisse temporibus:
adjutorium autem gratiae, quae proprie gratia nuncupatur,
in Christi esse arbitratur exemplo; quod nihilominus
ad doctrinam pertinere perspicitis, quae nobis
evangelica praedicatur: ut videlicet tanquam via demonstrata,
qua ambulare debeamus, jam viribus liberi
arbitrii, adjutorio nullo alterius indigentes, sufficiamus
nobis, ne deficiamus in via; quamvis et ipsam
viam contendat etiam sola inveniri posse natura, sed
facilius, si adjuvet gratia.
</p>
          </div3>
        </div2>

<div2>
          <head>CAPUT XLII.</head>
<div3>
            <head>46.</head>
            <p>
 Haec ergo pro meo captu intelligere
potui in Pelagii scriptis, quando nominat
gratiam. Videtis autem, quod qui ista sentiunt, ignorantes
Dei justitiam, suam volunt constituere <note>(Rom.
X, 3)</note>, et longe ab illa sunt, quae nobis ex Deo est <note>(Philipp. III, 9)</note>,
non ex nobis, quam in Scripturis
maxime sanctis canonicis, advertere atque agnoscere
debuerunt. Sed quia eas secundum suum sensum
legunt, profecto in illis nec aperta contuentur. Utinam
ergo saltem in catholicorum virorum scriptis, a quibus
eas recte intellectas esse non dubitant, quid sit de adjutorio
divinae gratiae sentiendum, non negligenter
attenderent, nec suae sententiae amore nimio praeterirent.
Nam iste ipse Pelagius in illo ipso recenti opusculo
suo, cujus se commemoratione defendit, id est,
in tertio Libro pro libero Arbitrio, sanctum Ambrosium
quemadmodum laudet, accipite.
</p>
          </div3>
        </div2>

<div2>
          <head>CAPUT XLIII.</head>
<div3>
            <head>47.</head>
            <p>
 « Beatus, »  inquit,  « Ambrosius
episcopus, in cujus praecipue libris Romana elucet
fides, qui scriptorum inter Latinos flos quidam speciosus
enituit, cujus fidem et purissimum in Scripturis
sensum, ne inimicus quidem ausus est reprehendere. » 
Ecce qualibus et quantis praedicat laudibus, quamlibet
sanctum et doctum virum, nequaquam tamen actuoritati
Scripturae canonicae comparandum. Quem propterea
sic iste commendat, quia videtur sibi in quodam
loco librorum ejus eo teste uti, quo probet hominem
posse esse sine peccato: unde nunc non agitur,
sed agitur de auxilio gratiae, quo ad non peccandum
adjuvamur justeque vivendum.
</p>
          </div3>
        </div2>

<div2>
          <head>CAPUT XLIV.</head>
<div3>
            <head>48.</head>
            <p>
 Audiat ergo illum venerabilem
antistitem dicentem et docentem in secundo libro
<pb n="0382"/>
Expositionis Evangelii secundum Lucam <note>(Lib. 2, n. 84,
ad Luc. III, 22)</note>, cooperari Dominum etiam voluntatibus
nostris. « Vides itaque, »  inquit,  « quia ubique
Domini virtus studiis cooperatur humanis; ut nemo
possit aedificare sine Domino, nemo custodire sine Domino,
nemo quidquam incipere sine Domino. Et ideo
juxta Apostolum, <hi>Sive manducatis, sive bibitis, omnia
in Dei gloriam facite</hi> »  <note>(I Cor. X, 31)</note>. Videtis quemadmodum
sanctus Ambrosius etiam illud quod solent
homines dicere, Nos incipimus, et Deus perficit, his
verbis abstulit, dicens,  « Neminem quidquam vel incipere
sine Deo. »  Item in sexto libro ejusdem operis,
cum de duobus illis feneratoris unius debitoribus ageret:
 « Secundum homines, »  inquit,  « plus fortasse
offendit, qui plus debuerat: sed per misericordiam
Domini causa mutatur, ut amplius diligat, qui amplius
debuit, si tamen gratiam consequatur »  <note>(Lib. 6, n. 25,
ad Luc. VII, 41)</note>. Ecce apertissime praedicat catholicus
doctor etiam ipsam dilectionem, qua quisque
amplius diligit, ad beneficium gratiae pertinere.
</p>
          </div3>
        </div2>

<div2>
          <head>CAPUT XLV.</head>
<div3>
            <head>49.</head>
            <p>
 Ipsam denique poenitentiam,
quam procul dubio voluntas agit, Domini misericordia
et adjutorio fieri ut agatur, in nono ejusdem operis
libro beatus dicit Ambrosius, ita loquens:  « Bonae
lacrymae, quae culpam lavant. Denique quos Jesus respicit,
plorant. Negavit primo Petrus, et non flevit,
quia non respexerat Dominus: negavit secundo, non
flevit, quia adhuc non respexerat Dominus: negavit
et tertio, respexit Jesus, et ille amarissime flevit » <note>(Lib. 10, n. 89, ad Luc. XXII, 61)</note>.
Legant isti Evangelium,
et videant Dominum Jesum tunc intus fuisse,
cum a sacerdotum principibus audiretur: apostolum
vero Petrum foris et deorsum in atrio cum servis ad
focum nunc sedentem, nunc stantem, sicut veracissima
et concordissima Evangelistarum narratione monstratur.
Unde non potest dici, quod corporalibus oculis
eum Dominus visibiliter admonendo respexerit.
Et ideo quod ibi scriptum est, <hi>Respexit eum Dominus <note>(Luc. XXII, 61)</note>
            </hi>;
intus actum est, in mente actum est,
in voluntate actum est. Misericordia Dominus latenter
subvenit, cor tetigit, memoriam revocavit, interiore
gratia sua visitavit Petrum, interioris hominis
usque ad exteriores lacrymas movit et produxit affectum.
Ecce quemadmodum Deus adjuvando adest
voluntatibus et actionibus nostris: ecce quemadmodum
et velle et operari operatur in nobis.</p>
          </div3>
<div3>
            <head>50.</head>
            <p>
 Item in eodem libro idem sanctus Ambrosius:
 « Nam si Petrus, »  inquit <note>(Lib. 10, n. 91, ad Luc. XXII)</note>,
 « lapsus est, qui dixit, <hi>Etsi alii scandalizati fuerint, ego
non scandalizabor <note>(Matth. XXVI, 33)</note>
            </hi>; quis alius jure de
se praesumat? Denique David quia dixerat, <hi>Ego dixi
in mea abundantia, Non movebor in aeternum;</hi> suam
sibi jactantiam obfuisse profitetur, dicens, <hi>Avertisti
<pb n="0383"/>
faciem tuam, et factus sum conturbatus</hi> »  <note>(Psal. XXIX,
7, 8)</note>. Audiat iste tantum virum docentem, imitetur
credentem, cujus doctrinam fidemque laudavit. Audiat
humiliter, imitetur fideliter: non de se pertinaciter
praesumat, ne pereat. Quid in eo pelago vult
mergi Pelagius, unde per petram liberatus est Petrus?
</p>
          </div3>
        </div2>

<div2>
          <head>CAPUT XLVI.</head>
<div3>
            <head>51.</head>
            <p>
 Audiat eumdem antistitem
Dei in sexto itidem libro ejusdem operis dicentem:
 « Cur autem non receperint eum, Evangelista ipse
memoravit, dicens: <hi>Quia facies ejus erat euntis in Jerusalem.</hi> 
Discipuli autem recipi intra Samariam gestiebant.
Sed Deus quos dignatur vocat, et quem vult
religiosum facit »  <note>(Lib. 7, n. 27, ad Luc. IX, 53)</note>.
O sensum hominis Dei, ex ipso haustum fonte gratiae
Dei!  « Deus, »  inquit,  « quos dignatur vocat, et quem
vult religiosum facit. »  Videte si non illud est propheticum, <hi>Miserebor cujus misertus ero, et misericordiam
praestabo cui misericors fuero:</hi> 
 et illud apostolicum, <hi>Igitur non volentis neque currentis, sed miserentis Dei <note>(Exod. XXXIII, 19; Rom. IX, 15, 16)</note>
            </hi>.
Quia ut dicit
etiam nostrorum temporum homo ejus,  « Quem dignatur
vocat, et quem vult religiosum facit. »  Numquid
aliquis dicere audebit, nondum esse religiosum,
 « qui currit ad Dominum, et ab eo se regi cupit, et
voluntatem suam ex ejus voluntate suspendit, et qui
ei adhaerendo jugiter, unus, secundum Apostolum,
cum eo fit spiritus »  <note>(Pelagii verba, supra, n. 24)</note>?
At hoc totum tam magnum religiosi hominis opus,
Pelagius  « non »  dicit  « effici, nisi arbitrii libertate. » 
Contra autem beatus Ambrosius ipsius tam excellenter
ore laudatus,  « Dominus Deus, »  inquit,  « quem dignatur
vocat, et quem vult religiosum facit. »  Ergo ut
currat ad Dominum, et ab eo se regi cupiat, suamque
voluntatem ex ejus voluntate suspendat, eique adhaerendo
jugiter unus, secundum Apostolum, cum eo fiat
spiritus <note>(I Cor. VI, 17)</note>, Deus quem vult religiosum
facit: et hoc totum homo nisi religiosus non facit.
Quapropter nisi a Deo fiat, ut hoc faciat, quis hoc facit?
</p>
          </div3>
        </div2>

<div2>
          <head>CAPUT XLVII.</head>
<div3>
            <head>52.</head>
            <p>
 Sed quia ista quaestio, ubi
de arbitrio voluntatis et Dei gratia disputatur, ita est
ad discernendum difficilis, ut quando defenditur liberum
arbitrium, negari Dei gratia videatur; quando
autem asseritur Dei gratia, liberum arbitrium putetur
auferri: potest Pelagius ita se latebris obscuritatis
hujus involvere, ut etiam iis quae a sancto Ambrosio
conscripta posuimus, consentire se dicat; et ea se
quoque sentire proclamet, semperque sensisse; atque
ita singula conetur exponere, ut etiam ejus sententiae
convenire credantur. Quapropter quantum attinet ad
istam de divina gratia et adjutorio quaestionem, tria
illa quae apertissime distinxit attendite: posse, velle,
esse; id est, possibilitatem, voluntatem, actionem.
Si ergo consenserit nobis, non solam possibilitatem in
homine, etiamsi nec velit, nec agat bene, sed ipsam
quoque voluntatem et actionem, id est, ut bene velimus
et bene agamus, quae non sunt in homine, nisi
<pb n="0384"/>
quando bene vult et bene agit: si, ut dixi, consenserit,
etiam ipsam voluntatem et actionem divinitus
adjuvari, et sic adjuvari, ut sine illo adjutorio nihil
bene velimus et agamus, eamque esse gratiam Dei per
Jesum Christum Dominum nostrum, in qua nos sua
non nostra justitia justos facit, ut ea sit vera nostra
justitia quae nobis ab illo est; nihil de adjutorio gratiae
Dei, quantum arbitror, inter nos controversiae
relinquetur.
</p>
          </div3>
        </div2>

<div2>
          <head>CAPUT XLVIII.</head>
<div3>
            <head>53.</head>
            <p>
 Illud autem propter quod
sic laudavit sanctum Ambrosium, quia scilicet in scriptis
ejus invenit ex laudibus Zachariae et Elisabeth,
posse hominem in hac vita esse sine peccato: quanquam
negandum non sit, si hoc velit Deus, apud quem
sunt omnia possibilia, consideret tamen diligentius,
quemadmodum dictum sit. Dictum enim est, quantum
mihi videtur, secundum quamdam inter homines
conversationem probabilem atque laudabilem, quam
nullus hominum juste posset in accusationis et criminationis
querelam vocare. Quam propterea in Dei
conspectu Zacharias et ejus uxor habuisse referuntur <note>(Luc. I, 6)</note>,
quia in ea homines nulla dissimulatione
fallebant, sed ut apparebant hominibus, ita noti erant
oculis Dei. Non autem dictum est hoc secundum illam
perfectionem justitiae, in qua vere atque omnimodo
immaculati perfectique vivemus. Nam et apostolus
Paulus dixit, secundum justitiam quae ex lege est, se
fuisse sine querela; in qua lege etiam Zacharias sine
querela conversabatur: sed hanc Apostolus justitiam
in stercoribus et detrimentis deputavit, in comparatione
justitiae quam speramus <note>(Philipp. III, 6, 8)</note>, et
quam nunc esurire ac sitire debemus <note>(Matth. V, 6)</note>,
ut ea quandoque saturemur in specie, quae nunc est
in fide, quamdiu justus ex fide vivit <note>(Rom. I, 17)</note>.
</p>
          </div3>
        </div2>

<div2>
          <head>CAPUT XLIX.</head>
<div3>
            <head>54.</head>
            <p>
 Audiat denique ipsum venerabilem
antistitem, cum exponeret Isaiam prophetam,
dicentem, <hi>neminem in hoc mundo esse posse
sine peccato.</hi> Ubi nemo potest dicere,  « in hoc mundo » 
eum dixisse velut in dilectione hujus mundi. De
Apostolo etenim loquebatur, qui dixit, <hi>Conversatio
nostra in coelis est <note>(Philipp. III, 20)</note>
            </hi>. Hunc ergo sensum
memoratus episcopus explicans:  « Perfectos, »  inquit,
 « secum multos ait Apostolus in hoc adhuc mundo
sitos, qui si ad perfectionem veram respicias, perfecti
esse non poterant. Quia ipse dixit, <hi>Videmus nunc per
speculum in aenigmate, tunc autem facie ad faciem: nunc
cognosco ex parte, tunc autem cognoscam sicut et cognitus
sum <note>(I Cor. XIII, 12)</note>
            </hi>. Ita et immaculati sunt in hoc
mundo et immaculati erunt in regno Dei: cum utique,
si minutius excutias, immaculatus esse nemo
possit, quia nemo sine peccato. »  Illud ergo sancti
Ambrosii testimonium, quo pro sua sententia Pelagius
utitur, aut secundum quemdam modum dictum est,
<pb n="0385"/>
probabilem quidem, sed non minutius excussum: aut
certe si ille vir sanctus atque humilis Zachariam et
Elisabeth summae atque omnimodo perfectae justitiae,
cui nihil addi jam posset, fuisse existimavit, profecto
sententiam suam minutius excutiendo correxit.
</p>
          </div3>
        </div2>

<div2>
          <head>CAPUT L.</head>
<div3>
            <head>55.</head>
            <p>
 Attendat sane iste in eodem ipso
loco, unde hoc Ambrosianum testimonium, quod ei
placebat, assumpsit, etiam illud eum dixisse, quod
 « ab initio esse immaculatum, humanae impossibile
sit naturae: ubi omnino illam naturalem possibilitatem,
quam Pelagius non vult fideliter respicere peccato
esse vitiatam, et ideo jactanter extollit, enervem
infirmamque testatur venerandus Ambrosius: procul
dubio contra istius voluntatem, sed non contra apostolicam
veritatem, ubi legitur, <hi>Fuimus et nos aliquando
<pb n="0386"/>
natura filii irae, sicut et caeteri <note>(Ephes. II, 3)</note>
            </hi>. Ipsa
est enim per peccatum primi hominis, quod ex libero
ejus venit arbitrio, vitiata et damnata natura; cui sola
per Mediatorem Dei et hominum et omnipotentem medicum
divina subvenit gratia. De cujus adjutorio ad
justificationem nostram, quo Deus diligentibus eum
omnia cooperatur in bonum <note>(Rom. VIII, 28)</note>, quos
prior dilexit <note>(I Joan. IV, 19)</note>, donans eis ut diligeretur
ab eis, quia jamdiu est ut disserimus: deinceps incipiamus,
quantum Dominus adjuverit, etiam de peccato,
quod per unum hominem cum morte intravit in
mundum, atque ita in omnes homines pertransiit <note>(Rom. V, 12)</note>,
adversus istos qui in errorem huic contrarium
veritati apertius eruperunt, quae satis esse
videbuntur exprimere.
</p>
          </div3>
        </div2>
      </div1>

<div1>
        <head> <hi>LIBER SECUNDUS.</hi> DE PECCATO ORIGINALI.</head>

<pb n="0385"/>
<p>Ostendit Augustinus, Pelagium in quaestione de originali peccato ac de parvulorum Baptismate, nihil reipsa dissentire a
discipulo ipsius Coelestio, qui peccatum originale confiteri nolens, vel etiam aperte negare ausus, Carthagine prius, ac
postea Romae, episcopalibus judiciis damnatus est. Quaestionem enim istam non earum esse, ut haeretici iidem volebant, in
quibus praeter fidei periculum errare contingit: imo hunc eorum errorem ipsa omnino fidei christianae petere fundamenta.
Refellit eos postea, qui originalis vitii dogmate nuptiarum bonitati detrahi, Deoque ipsi, hominis qui per nuptias generatur
conditori injuriam fieri contendebant.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 Jam nunc diligenter advertite,
<pb n="0385"/>de Baptismate parvulorum quam caute debeatis
audire homines ejusmodi, qui neque aperte
illi aetati lavacrum regenerationis et peccatorum remissionis
audent negare, ne hoc christianae aures
ferre non possint; et tamen opinionem suam, qua
putant peccato primi hominis carnalem generationem
obnoxiam non teneri, tueri et defensare persistunt,
quamvis eis Baptismum videantur in peccatorum remissionem
concedere. Nempe ipsi a Pelagio vos praesente
scripsistis audisse, recitante vobis de libello
suo, quem etiam Romam se misisse asserebat, quod
 « iisdem Sacramenti verbis »  dicant  « debere baptizari
infantes, quibus et majores. »  Quis post illa verba
putaret, eis de hac re ullam movendam esse quaestionem?
aut cum faceret, cui non calumniosissimus
videretur, si non eorum manifesta verba legerentur,
ubi negant parvulos trahere originale peccatum,
<pb n="0386"/>
omnesque sine ullo vitio natos esse contendunt?
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 Et Coelestius quidem in hoc exstitit
errore liberior, usque adeo, ut neque in episcopali
judicio apud Carthaginem damnare voluerit eos qui
dicunt,  « Quod peccatum Adae ipsum solum laeserit,
et non genus humanum; et quod infantes qui nascuntur,
in eo statu sint, in quo Adam fuit ante praevaricationem. » 
Et in urbe Roma in libello suo, quem beatissimo
papae Zosimo dedit, id asseveravit expressius,
 « quod parvulorum neminem obstringat originale
peccatum. »  De gestis enim ecclesiasticis Carthaginensibus
haec ejus verba descripsimus.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 « Aurelius episcopus dixit: Sequentia
recitentur. Et recitatum est, Quod peccatum
Adae ipsi soli obfuerit, et non generi humano. Et cum
recitatum esset, Coelestius dixit: Dixi de traduce
peccati dubium me esse, ita tamen ut cui donavit
Deus gratiam peritiae consentiam; quia diversa ab
<pb n="0387"/>
eis audivi, qui utique in Ecclesia catholica constituti
sunt presbyteri. Paulinus diaconus dixit: Dic nobis
nomina ipsorum. Coelestius dixit: Sanctus presbyter
Rufinus Romae qui mansit cum sancto Pammachio:
ego audivi illum dicentem, quia tradux
peccati non sit. Paulinus diaconus dixit: Est aliquis
alius? Coelestius dixit: Audivi et plures dicere. Paulinus
diaconus dixit: Dic nomina ipsorum. Coelestius
dixit: Non tibi sufficit unus sacerdos? »  Et post aliqua
alio loco:  « Aurelius episcopus dixit: Reliqua
libelli legantur. Et recitatum est, Quod infantes qui
nascuntur, in eo statu sint, in quo fuit Adam ante
transgressionem: usque in finem libelli minoris superius
inserti.
</p>
          </div3>
        </div2>

<div2>
          <head>CAPUT IV.</head>
<p> « Aurelius episcopus dixit: Docuisti,
Coelesti, aliquando, ut dixit diaconus Paulinus, quod
infantes qui nascuntur, in eo statu sint, in quo fuit
Adam ante transgressionem! Coelestius dixit: Exponat
quid dixit, Ante transgressionem. Paulinus diaconus
dixit: Tu nega hoc te docuisse. Unum est e
duobus, aut neget se docuisse, aut jam damnet istud.
Coelestius dixit: Jam dixi, exponat quomodo dixit,
Ante transgressionem. Paulinus diaconus dixit: Nega
te illa docuisse. Aurelius episcopus dixit: Rogo,
quid collegerim ego ex hujus objectione, dico,
Adam constitutus in paradiso, quod ante dicatur inexterminabilis
factus, postea per transgressionem
praecepti factus sit corruptibilis. Hoc dicis, frater
Pauline? Paulinus diaconus dixit: Hoc, domine. Aurelius
episcopus dixit: Status certe infantum hodie
baptizandorum, utrum talis sit, qualis fuit ante transgressionem
Adae, an certe de eadem origine peccati,
de qua nascitur, transgressionis culpam trahat; hoc
vult diaconus Paulinus audire. Paulinus diaconus
dixit: Utrum docuit hoc, an non neget? Coelestius
dixit: Jam de traduce peccati dixi, quia intra Catholicam
constitutos plures audivi destruere, necnon et
alios astruere: licet quaestionis res sit ista, non haeresis.
Infantes semper dixi egere Baptismo, ac debere
baptizari: quid quaerit aliud? » </p>
<div3>
            <head>4.</head>
            <p>
 Nempe cernitis sic Coelestium concessisse parvulis
Baptismum, ut in eos transire primi hominis
peccatum, quod lavacro regenerationis abluitur, noluerit
<pb n="0388"/>
confiteri, quamvis et negare non ausus sit: et
propter hanc dubitationem suam non damnaverit eos
qui dicunt,  « Quod peccatum Adae ipsum solum laeserit,
et non genus humanum; et quod infantes qui
nascuntur, in eo statu sint, in quo Adam fuit ante
praevaricationem. » 
</p>
          </div3>
        </div2>

<div2>
          <head>CAPUT V.</head>
<div3>
            <head>5.</head>
            <p>
 In libello autem quem Romae
edidit, qui gestis ibi ecclesiasticis allegatus est, ita de
hac re loquitur, ut hoc se credere ostendat, unde hic
dubitare se dixerat. Nam verba ejus ista sunt:  « Infantes
autem, »  inquit,  « debere baptizari in remissionem
peccatorum, secundum regulam universalis
Ecclesiae, et secundum Evangelii sententiam, confitemur:
quia Dominus statuit regnum coelorum nonnisi
baptizatis posse conferri <note>(Joan. III, 5)</note>; quod quia vires
naturae non habent, conferri necesse est per
gratiae libertatem. »  Si nihil de hac re deinceps diceret,
quis non eum crederet confiteri, etiam infantibus
in Baptismo originalia peccata dimitti, dicendo
eos in remissionem peccatorum baptizari oportere?
Hinc ergo est et illud quod scripsistis, sic vobis respondisse
Pelagium,  « quod eisdem quibus et majores
Sacramenti verbis baptizantur infantes; »  vosque
fuisse laetatos, id quod cupiebatis audisse, et tamen
adhuc de verbis ejus nos maluisse consulere.
</p>
          </div3>
        </div2>

<div2>
          <head>CAPUT VI.</head>
<div3>
            <head>6.</head>
            <p>
 Attendite itaque quid Coelestius
apertissime dixerit, et ibi videbitis quid vobis Pelagius
occultaverit. Coelestius quippe adjungit, et dicit:
 « In remissionem autem peccatorum baptizandos infantes,
non idcirco diximus, ut peccatum ex traduce
firmare videamur: quod longe a catholico sensu alienum
est. Quia peccatum non cum homine nascitur,
quod postmodum exercetur ab homine: quia non naturae
delictum, sed voluntatis esse monstratur. Et
illud ergo confiteri congruum, ne diversa Baptismatis
genera facere videamur, et hoc praemunire necessarium
est, ne per mysterii occasionem, ad Creatoris
injuriam malum antequam fiat ab homine, tradi dicatur
homini per naturam. »  Hunc sensum suum vobis
aperire Pelagius vel timuit, vel erubuit, quem
discipulus ejus palam sine ullius obscuritatis ambagibus
apud Sedem Apostolicam profiteri nec timuit,
nec erubuit.</p>
          </div3>
<div3>
            <head>7.</head>
            <p>
 Sed multum misericors memoratae Sedis antistes,
ubi eum vidit ferri tanta praesumptione praecipitem,
tanquam furentem, donec si posset fieri resipisceret,
maluit eum sensim suis interrogationibus et illius
responsionibus colligare, quam districta feriendo sententia,
in illud abruptum, quo jam propendere videbatur,
impellere. Ideo autem non dixi, Aperte ceciderat,
sed, propendere videbatur; quia superius in
eodem libello suo de hujusmodi quaestionibus locuturus
ante praedixerat:  « Si forte ut hominibus quispiam
ignorantiae error obrepsit, vestra sententia corrigatur. » 
</p>
          </div3>
        </div2>

<div2>
          <head>CAPUT VII.</head>
<div3>
            <head>8.</head>
            <p>
 Hanc ejus praelocutionem venerabilis
papa Zosimus tenens, egit cum homine, quem
<pb n="0389"/>
falsae doctrinae ventus inflaverat, ut ea quae illi a diacono
Paulino fuerant objecta damnaret, atque ut Sedis
Apostolicae litteris, quae a sanctae memoriae suo praecessore
manaverant, praeberet assensum. At ille noluit
quidem diaconi objecta damnare: sed beati papae
Innocentii litteris non est ausus obsistere; imo  « se
omnia quae Sedes illa damnaret, damnaturum esse
promisit: »  atque ita velut phreneticus, ut requiesceret,
tanquam leniter fotus, a vinculis tamen excommunicationis
nondum est creditus esse solvendus.
Sed interposito duorum mensium tempore, donec
rescriberetur ex Africa, resipiscendi ei locus sub
quadam medicinali sententiae lenitate concessus est.
Quoniam revera, si deposita pervicaciae vanitate,
quod promiserat vellet attendere, et easdem litteras,
quibus se consensurum esse responderat, diligenter
legeret, sanaretur. Sed posteaquam ex Africano episcoporum
concilio rescripta directa sunt, quid fuerit
consecutum, ut justissime in eum sententia proferretur,
cuncta legite, quia cuncta transmisimus.
</p>
          </div3>
        </div2>

<div2>
          <head>CAPUT VIII.</head>
<div3>
            <head>9.</head>
            <p>
 Unde etiam Pelagius, si se
ipsum et sua scripta sine dolo cogitat, non recte
dicit, eadem sententia se non debuisse teneri. Fefellit
enim judicium Palaestinum; propterea ibi videtur esse
purgatus: Romanam vero Ecclesiam, ubi eum esse
notissimum scitis, fallere usquequaque non potuit;
quamvis et hoc fuerit utcumque conatus: sed, ut
dixi, minime valuit. Recoluit enim beatissimus papa
Zesimus, quid imitandus praecessor ejus de ipsis senserit
gestis. Attendit etiam quid de illo sentiret praedicanda
in Domino Romanorum fides <note>(Rom. I, 8)</note>,
quorum adversus ejus errorem pro veritate catholica,
studia consonantia concorditer flagrare cernebat:
inter quos ille diu vixerat, et quos ejus dogmata latere
non poterant: qui Coelestium ejus esse discipulum
sic noverant, ut fidelissimum et firmissimum possent
de hac re testimonium perhibere. Quid ergo de Palaestinae
synodi gestis, quibus se Pelagius absolutum
esse gloriatur, sanctus papa Innocentius judicarit,
quamvis et in litteris ejus, quas nobis rescripsit, legere
possitis, et commemoratum cum venerabili
papae Zosimo synodus Africana respondit, quod vestrae
Charitati cum caeteris instructionibus misimus, tamen
nec in hoc opere praetereundum videtur.
</p>
          </div3>
        </div2>

<div2>
          <head>CAPUT IX.</head>
<div3>
            <head>10.</head>
            <p>
 Cum enim nos in epistola, quam
ei quinque episcopi scripsimus, eorumdem gestorum
Palaestinorum, quorum ad nos jam fama pervenerat,
commemorationem fecissemus, dicentes, in
Oriente, ubi degit, gesta ecclesiastica facta esse, quibus
putatur esse purgatus, atque ad hoc inter caetera
ille rescriberet:  « Cum sint, »  inquit,  « aliqua in ipsis
posita gestis, quae objecta, partim ille vitando suppressit,
partim multa in se verba retorquendo tota
obscuritate confudit; aliqua magis falsa, quam vera
ratione, ut ad tempus poterat videri, purgavit, negando
<pb n="0390"/>
alia, alia falsa interpretatione vertendo. Sed
utinam, quod optandum magis est, jam se ille ad veram
catholicae fidei viam ab illo suo errore convertat,
et cupiat velitque purgari, considerans quotidianam
Dei gratiam, adjutoriumque cognoscens, ut videatur
vere, et approbetur ab omnibus, manifesta ratione
correctus; non gestorum judicio, sed ad catholicam
fidem corde converso. Unde non possumus illorum
nec approbare nec culpare judicium, cum nesciamus
utrum vera sint gesta; aut si vera sint, constet magis
subterfugisse, quam se tota veritate purgasse. » 
Videtis certe in his verbis, quemadmodum papa beatissimus
Innocentius non tanquam de incognito loqui
videatur. Videtis qualem tulerit de illius purgatione
sententiam. Videtis quid successor ejus sanctus papa
Zosimus recolere debuerit, sicut recoluit, ut in
eo sui praecessoris judicium remota cunctatione firmaret.
</p>
          </div3>
        </div2>

<div2>
          <head>CAPUT X.</head>
<div3>
            <head>11.</head>
            <p>
 Jam nunc diligenter attendite,
unde monstretur quod Palaestinos Pelagius fefellerit
judices, ut alia taceam, in hac ipsa quaestione de
Baptismate parvulorum: ne forte cuipiam, in eo
quod diximus, eum sensum, in quo liberior Coelestius
fuit, vobis occultasse Pelagium, cum et ipse non aliter
sentiat, calumniari potius vel suspicari, quam certum
aliquid comprehendisse videamur. Nempe jam superius
satis claruit, propterea Coelestium noluisse damnare
quod dicitur,  « Adae peccatum ipsi soli obfuisse,
non generi humano; et infantes qui nascuntur, in eo
statu esse, in quo Adam fuit ante praevaricationem: » 
quia videbat, si ista damnaret, confirmare se in infantibus
peccati ex Adam transitum. Haec autem
cum fuissent objecta Pelagio, quod ea cum Coelestio
etiam ipse sentiret, sine ulla retractatione damnavit.
Quod licet vos legisse sciam; tamen quia non solis
vobis hoc scribitur, ne pigeat lectorem ad ipsa gesta
recurrere, vel si ea non habet, etiam cum labore
perquirere, ipsa inde verba transcribimus, quae infra
scripta sunt.
</p>
          </div3>
        </div2>

<div2>
          <head>CAPUT XI.</head>
<div3>
            <head>12.</head>
            <p>
 « Synodus dixit: Nunc quoniam
anathematizaverit Pelagius incertum stultiloquium,
recte respondens, hominem cum adjutorio
Dei et gratia posse esse <foreign xml:lang="greek">ἀναμάρτητον,</foreign> id est, sine peccato,
respondeat et ad alia capitula. Aliud capitulum
in doctrina Coelestii discipuli Pelagii, ex eis quae Carthagine
a sancto Aurelio Carthaginensi episcopo cum
aliis episcopis audita sunt et commemorata: Adam
mortalem factum, qui sive peccaret, sive non peccaret,
moriturus esset. Quoniam peccatum Adae ipsum
solum laeserit, et non genus humanum. Quoniam lex
sic mittat ad regnum, quemadmodum et Evangelium.
Quoniam ante adventum Christi fuerint homines sine
peccato. Quoniam infantes nuper nati in eo statu sint,
in quo Adam fuit ante praevaricationem. Quoniam
neque per mortem vel praevaricationem Adae omne
genus hominum moriatur, neque per resurrectionem
Christi omne genus hominum resurgat. Quoniam
<pb n="0391"/>
sanctus episcopus Augustinus adversus discipulos
ejus in Sicilia respondit Hilario ad subjecta capitula,
scribens librum in quo ista continentur: Posse
hominem sine peccato esse, si velit: Infantes, etsi
non baptizentur, habere vitam aeternam: Divites baptizatos,
nisi omnibus abrenuntient, si quid boni visi
fuerint facere, non reputari illis, neque regnum Dei
posse eos habere. Pelagius dixit: De posse quidem
hominem sine peccato esse, dictum est superius. De
eo autem quod fuerint homines ante adventum Domini
sine peccato, dicimus et nos quoniam ante adventum
Christi vixerunt quidam sancte ac juste,
secundum Scripturarum sanctarum traditionem: reliqua
vero et secundum ipsorum testimonium, quia
ista non sunt pro quibus ego satisfacere debeam,
sed tamen ad satisfactionem sanctae Synodi, anathematizo
eos qui sic tenent, aut aliquando tenuerunt. » 
</p>
          </div3>
        </div2>

<div2>
          <head>CAPUT XII.</head>
<div3>
            <head>13.</head>
            <p>
 Ecce, ut alia omittam, videtis
anathematizasse Pelagium eos qui tenent,  « quod Adae
peccatum ipsum solum laeserit, et non genus humanum;
et quod infantes qui nascuntur, in eo statu
sint, in quo Adam fuit ante praevaricationem. »  Quid
ergo hic aliud episcopi judices intelligere potuerunt,
nisi eum confiteri, quod peccatum ex Adam in parvulos
transeat? Quod ne confiteretur Coelestius, haec
damnare noluit, quae iste damnavit. Proinde si ostendero,
etiam ipsum nihil aliud sentire de parvulis, nisi
quod sine ulla cujusquam vitii contagione nascuntur;
quid inter istum et Coelestium in hac quaestione distabit,
nisi quod ille apertior, iste occultior fuit; ille
pertinacior, iste mendacior; vel certe ille liberior,
hic astutior? Ille enim nec in Ecclesia Carthaginensi
damnare voluit, quod in Romana postea se tenere
confessus est, et <hi>corrigi paratum se esse</hi> professus est, <hi>si ei tanquam homini error obrepsit.</hi> 
 Iste autem et illud
dogma damnavit tanquam contrarium veritati, ne ipse
a catholicis judicibus damnaretur; et id sibi defendendum
postea reservavit, aut mendaciter damnans,
aut callide interpretans.
</p>
          </div3>
        </div2>

<div2>
          <head>CAPUT XIII.</head>
<div3>
            <head>14.</head>
            <p>
 Sed video de me jam justissime
postulari, ut quod promisi, utrum et ipse hoc
sentiat quod Coelestius, demonstrare non differam.
In primo libro recentioris operis sui, quod scripsit
pro Libero Arbitrio, cujus operis in litteris quas
Romam misit, commemorationem fecit:  « Omne, » 
inquit,  « bonum ac malum, quo vel laudabiles vel
vituperabiles sumus, non nobiscum oritur, sed agitur
a nobis: capaces enim utriusque rei, non pleni nascimur,
et ut sine virtute, ita et sine vitio procreamur:
atque ante actionem propriae voluntatis, id solum in
homine est, quod Deus condidit. »  Nempe cernitis in
his Pelagii verbis, quod dogma contineatur amborum,
de parvulis sine ullius vitii ex Adam contagione
nascentibus. Non itaque mirum est, quod eos qui
<pb n="0392"/>
dicunt,  « Adae peccatum ipsi soli obfuisse, et non
generi humano; et infantes qui nascuntur, in eo
statu esse, in quo fuit Adam ante praevaricationem, » 
Coelestius damnare noluit: sed multum mirum est,
qua fronte Pelagius ista damnaverit. Si enim, sicut
dicit,  « malum non nobiscum oritur, et sine vitio
procreamur, atque ante actionem propriae voluntatis
id solum in homine est, quod Deus condidit; »  profecto
peccatum Adae ipsi soli obfuit, quia nullum in
prolem transitum fecit. Non enim peccatum non est
malum, aut peccatum non est vitium, aut peccatum
Deus condidit. Dicit autem iste,  « Malum non nobiscum
oritur, et sine vitio procreamur, et hoc solum
est in nascentibus, quod Deus condidit. »  Ac per hoc
cum  « peccatum Adae ipsi soli obfuisse, non generi
humano, »  secundum istam suam sententiam, verissimum
putet, cur hoc damnavit Pelagius, nisi ut judices
catholici fallerentur? Similiter etiam illud dici potest:
 « Si malum non nobiscum oritur, et sine vitio
procreamur, idque solum est in homine nascente,
quod Deus condidit; »  procul dubio,  « qui nascuntur
infantes, in eo statu sunt, in quo Adam fuit ante praevaricationem, » 
cui nullum malum vitiumque inerat,
atque id solum in illo erat, quod Deus condiderat.
Et tamen anathematizavit Pelagius,  « qui tenent aut
aliquando tenuerunt, in eo statu esse recentes ab
ortu parvulos, in quo Adam fuit ante praevaricationem, » 
id est, sine ullo malo, sine ullo vitio, id solum
habentes, quod Deus condidit. Utquid ergo et hoc
damnavit Pelagius, nisi ut catholica synodus falleretur,
ne novus haereticus damnaretur?
</p>
          </div3>
        </div2>

<div2>
          <head>CAPUT XIV.</head>
<div3>
            <head>15.</head>
            <p>
 Quod autem scitis, et quod in
eo etiam libro posui, quem de gestis Palaestinis ad
venerabilem senem nostrum Aurelium scripsi, illa
ego responsione Pelagii, totam istam quaestionem
consumptam esse gaudebam, confessusque mihi apertissime
videbatur, esse in parvulis originale peccatum,
anathema dicendo eis qui peccato Adae ipsum solum,
non etiam genus humanum crederent laesum, et in eo
statu opinarentur esse parvulos, in quo ille homo
primus ante praevaricationem fuit. Sed postea cum
legissem quatuor ejus libros, de quorum primo libro
paulo ante commemorata verba descripsi, et invenissem
hominem adhuc contra catholicam fidem de
parvulis sentientem; plus mirari coepi, tam impudens
in ecclesiastico judicio et de tanta quaestione
mendacium. Si enim eosdem libros ante jam scripserat,
quomodo se dixit eos anathematizare, qui sic
aliquando tenuerunt? Si autem postea illud opus
pollicitus est, quomodo anathematizavit qui sic
tenent? Nisi ridicule forte dicturus est, eos se damnasse
qui sic aliquando tenuerunt, et qui sic tenent;
de tempore autem futuro, id est, eis qui sic fuerant
retenturi, nec sibi, nec aliis praejudicare potuisse; et
ideo non fuisse mentitum, quia postea deprehensus
est sic tenere. Sed non hoc dicit, non solum quia
ridiculum est, sed quia verum esse non potest. In
<pb n="0393"/>
eisdem quippe libris, et contra peccati ex Adam in
parvulos transitum loquitur, et de gestis Palaestinae
synodi gloriatur, ubi eos qui sic tenent, veraciter
damnasse putatus est, et absolutionem suam fallendo
furatus est.
</p>
          </div3>
        </div2>

<div2>
          <head>CAPUT XV.</head>
<div3>
            <head>16.</head>
            <p>
 Quid enim ad rem, de qua nunc
agimus, pertinet, quod discipulis suis respondet,
 « ideo se illa objecta damnasse, quia et ipse dicit,
non tantum primo homini, sed etiam humano generi
primum illud obfuisse peccatum, non propagine, sed
exemplo; »  id est, non quod ex illo traxerint aliquod
vitium, qui ex illo propagati sunt, sed quod eum
primum peccantem imitati sunt omnes, qui postea
peccaverunt? aut quia dicit,  « ideo infantes non in
eo statu esse, in quo fuit Adam ante praevaricationem,
quia isti praeceptum capere nondum possunt,
ille autem potuit; nondumque utuntur rationalis
voluntatis arbitrio, quo ille nisi uteretur, non ei
praeceptum daretur? »  Quid hoc ad rem pertinet,
quia verba sibi objecta sic exponendo, recte se putat
damnasse quod dicitur,  « peccatum Adae ipsi soli
obfuisse, et non generi humano; et infantes qui
nascuntur, in eo statu esse, in quo Adam fuit ante
peccatum: »  et tamen his damnatis non mendaciter
tenere, quod in ejus postea conscriptis opusculis invenitur,
 « sine ullo malo, sine ullo vitio parvulos
nasci, et hoc solum in eis esse, quod Deus condidit, » 
non vulnus quod inimicus inflixit?
</p>
          </div3>
        </div2>

<div2>
          <head>CAPUT XVI.</head>
<div3>
            <head>17.</head>
            <p>
 Numquid haec dicendo, verba
propter aliud objecta aliter exponendo, id agit, ut se
judices non fefellisse demonstret? Prorsus non id
efficit: tanto enim fefellit occultius, quanto exponit
ista versutius. Episcopi quippe catholici quando
audiebant hominem anathematizantem eos qui dicunt,
 « Adae peccatum ipsi soli obfuisse, non generi humano;
nihil aliud eum sapere existimabant, quam
id quod catholica Ecclesia praedicare consuevit:
unde veraciter parvulos in peccatorum remissionem
baptizat, non quae imitando fecerunt, propter primi
peccatoris exemplum; sed quae nascendo traxerunt,
propter originis vitium. Et quando audiebant anathematizantem
eos qui dicunt, infantes qui nascuntur,
in eo statu esse, in quo Adam fuit ante praevaricationem; » 
nihil eum aliud dicere credebant, nisi
eos qui parvulos putant nullum ex Adam traxisse
peccatum, et secundum hoc in eo statu esse, in
quo fuit ille ante peccatum. Etenim hoc illi objiceretur,
non aliud, unde quaestio versabatur. Proinde
cum hoc iste sic exponit, ut dicat, infantes ideo non
in eo statu esse, in quo Adam fuit ante peccatum,
quia nondum sunt in eadem firmitate mentis aut
corporis, non quod in eos transierit ulla culpa propaginis,
respondeatur ei: Quando tibi illa damnanda
objiciebantur, non ea catholici episcopi sic intelligebant;
ideo cum illa damnares catholicum te esse
credebant. Propterea ergo, quod te illi sapere existimabant,
absolvendum fuit: quod vero tu sapiebas,
<pb n="0394"/>
damnandum fuit. Non ergo tu absolutus es, qui
damnanda tenuisti: sed illud absolutum est, quod
tenere debuisti. Ut autem tu absolutus putareris,
creditus es sentire laudanda, cum te judices non
intelligerent occultare damnanda. Recte Coelestii
socius judicatus es, cujus manifestas te esse participem.
Et si in judicio tuos cooperuisti libros, tamen
post judicium eos edidisti.
</p>
          </div3>
        </div2>

<div2>
          <head>CAPUT XVII.</head>
<div3>
            <head>18.</head>
            <p>
 Quae cum ita sint, profecto
sentitis, in tam nefandi erroris auctores, episcopalia
concilia, et Apostolicam Sedem, universamque Romanam
Ecclesiam, Romanumque imperium, quod
Deo propitio christianum est, rectissime fuisse commotum,
donec resipiscant de diaboli laqueis.
Quis enim scit, ne forte det illis Deus poenitentiam
ad cognoscendam, et confitendam, et praedicandam
etiam veritatem, damnandamque veraciter damnabilem
falsitatem? Quoquo modo autem se habere isti
velint, multis tamen misericordia Domini esse consultum,
qui eos propterea sectabantur, quia catholicae
communioni videbant esse sociatos, dubitare non possumus.</p>
          </div3>
<div3>
            <head>19.</head>
            <p>
 Quomodo autem Pelagius obrepere tentaverit
ad fallendum etiam Apostolicae Sedis episcopale judicium
in hac ipsa quaestione de Baptismate parvulorum,
diligenter attendite. In litteris enim quas Romam
misit ad beatae memoriae papam Innocentium,
quoniam in corpore eum non invenerunt, et sancto
papae Zosimo datae sunt, atque ad nos inde directae,
dicit  « se ab hominibus infamari, quod neget parvulis
Baptismi sacramentum, et absque redemptione Christi
aliquibus coelorum regna promittat. »  Sed non
sic illis haec objiciuntur, ut posuit. Nam neque parvulis
negant Baptismi sacramentum, nec absque
redemptione Christi aliquibus coelorum regna promittunt.
Itaque unde se queritur infamari, eo modo
proposuit, ut facile posset crimini objecto, salvo suo
dogmate, respondere.
</p>
          </div3>
        </div2>

<div2>
          <head>CAPUT XVIII.</head>
<p>Objicitur autem illis, quod non
baptizatos parvulos nolunt damnationi primi hominis
obnoxios confiteri, et in eos transisse originale peccatum
regeneratione purgandum; quoniam propter
accipiendum regnum coelorum tantummodo eos baptizandos
esse contendunt: quasi praeter regnum coelorum
habere nisi aeternam mortem possint, qui sine
participatione corporis et sanguinis Domini aeternam
vitam habere non possunt. Ecce quod eis objicitur de
Baptismo parvulorum: non quod ipse ita proposuit,
ut possit suae propositioni, quasi adversantis objectioni,
secundum sua dogmata respondere.</p>
<div3>
            <head>20.</head>
            <p>
 Denique quomodo respondeat advertite, et videte
latebras ambiguitatis falsitati praeparare refugia.
offundendo caliginem veritati; ita ut etiam nos cum
primum ea legimus, recta vel correcta propemodum
gauderemus. Sed latiores disputationes ejus in libris,
<pb n="0395"/>
ubi se quantumlibet operiat, plerumque aperire compellitur,
fecerunt nobis et ista suspecta, ut attentius
intuentes inveniremus ambigua. Cum enim dixisset,
 « nunquam se vel impium aliquem haereticum audisse,
qui hoc »  quod proposuit  « de parvulis diceret; » 
deinde subjecit atque ait:  « Quis enim ita evangelicae
lectionis ignarus est, qui hoc non modo affirmare conetur,
sed qui vel leviter dicere, aut etiam sentire
possit? Deinde quis tam impius, qui parvulos exsortes
regni coelorum esse velit, dum eos baptizari et in
Christo renasci vetat. » 
</p>
          </div3>
        </div2>

<div2>
          <head>CAPUT XIX.</head>
<div3>
            <head>21.</head>
            <p>
 Frustra ista dicit: non inde
se purgat. In regnum coelorum sine Baptismo parvulos
intrare non posse, nec ipsi aliquando negaverunt.
Sed non inde quaestio est: de purgatione originalis
peccati in parvulis quaestio est. Inde se purget, qui
non vult fateri, lavacrum regenerationis in parvulis
habere quod purget. Et ideo caetera quae dicturus est
attendamus. Post interpositum enim ex Evangelio testimonium,
quod nisi renatus ex aqua et Spiritu, regnum
coelorum nullus possit intrare <note>(Joan. III, 5)</note>,
unde illis, ut diximus, nulla fit quaestio; secutus adjunxit,
dicens:  « Quis ille tam impius est, qui cujuslibet
aetatis parvulo interdicat communem humani generis
redemptionem? »  Et hoc ambiguum est, qualem
dicat redemptionem: utrum ex malo ad bonum,
an ex bono ad melius. Nam et Coelestius apud Carthaginem
in libello suo confessus est redemptionem parvulorum,
et tamen noluit confiteri ex Adam in eos
transisse peccatum.
</p>
          </div3>
        </div2>

<div2>
          <head>CAPUT XX.</head>
<div3>
            <head>22.</head>
            <p>
 Sed quid deinde iste subjungat,
advertite:  « Et in perpetuam, »  inquit,  « certamque
vitam renasci vetet eum qui natus sit ad incertam? » 
id est, Quis tam impius est, ut vetet renasci
ad perpetuam certamque vitam eum qui natus sit ad
incertam? Haec verba quando primitus legimus, credidimus
eum incertam vitam istam voluisse dicere
temporalem: quamvis nobis videretur magis eam
mortalem dicere debuisse, quam incertam, eo quod
certa morte finiatur. Tamen quamdiu ducitur, quoniam
momentis omnibus esse non dubitatur incerta;
nihil aliud eum putavimus, quam istam mortalem
vitam maluisse dicere incertam. Ac per hoc, quamvis
aeternam mortem parvulorum sine Baptismatis sacramento
ex hac vita migrantium aperte noluerit confiteri;
tamen de illo sollicitudinem nostram quasi certa
ratiocinatio solabatur. Dicebamus enim: Si perpetua
vita, sicut confiteri videtur, nisi eorum qui baptizati
sunt non potest esse; profecto eos qui non baptizati
moriuntur, mors perpetua consequetur. Quod nulla
justitia potest accidere his, a quibus in hac vita nulla
peccata commissa sunt, nisi originale peccatum.
</p>
          </div3>
        </div2>

<div2>
          <head>CAPUT XXI.</head>
<div3>
            <head>23.</head>
            <p>
 Sed postea non defuerunt
fratres, qui nos admonerent, hoc ideo dicere Pelagium
potuisse, quia de ista quaestione ita perhibetur solitus
respondere quaerentibus, ut diceret,  « Sine Baptismo
parvuli morientes, quo non eant, scio; quo eant, nescio: » 
<pb n="0396"/>
id est, non ire in regnum coelorum scio; quo
vero eant, ideo se nescire dicebat, aut dicit, quia dicere
non audebat in mortem illos ire perpetuam, quos
et hic nihil mali commisisse sentiebat, et originale
traxisse peccatum non consentiebat. Itaque et ista ejus
verba Romam pro magna ejus purgatione transmissa,
tam sunt ambigua, ut possint eorum dogmati praebere
latibula, unde ad insidiandum prosiliat haereticus
sensus, quando nullo existente qui valeat respondere,
tanquam in solitudine aliquis invenitur infirmus.</p>
          </div3>
<div3>
            <head>24.</head>
            <p>
 Jam vero in libro Fidei suae, quem Romam
cum ipsis litteris misit ad eumdem papam Innocentium,
ad quem etiam epistolam scripserat, multo evidentius
se ipsum tegendo nudavit, dicens:  « Baptisma
unum tenemus, quod iisdem Sacramenti verbis
in infantibus, quibus etiam in majoribus, dicimus esse
celebrandum. »  Non saltem dixit, Eodem Sacramento;
quod quidem si dixisset, adhuc esset ambiguum:
sed,  « iisdem, »  inquit,  « Sacramenti verbis; »  tanquam
infantibus remissio peccatorum verborum sonitu
diceretur, non rerum ageretur effectu. Visus est
tamen ad tempus, aliquid dicere quod fidei catholicae
conveniret: sed illam sedem usque in finem fallere
non praevaluit. Post rescripta quippe Africani concilii,
in quam provinciam quidem doctrina illa pestifera
serpendo pervenerat, sed eam non tam late occupaverat
alteque pervaserat; alia quoque ipsius in urbe
Roma, ubi diutissime vixerat, atque in his fuerat prius
sermonibus contentionibusque versatus, cura fidelium
fratrum prolata patuerunt, quae litteris suis, quas conscripsit
per orbem catholicum perferendas, papa Zosimus
exsecranda, sicut legere potestis, attexuit. Ubi
Pelagius Epistolam Pauli apostoli ad Romanos velut
exponens, argumentatur et dicit:  « Si Adae peccatum
etiam non peccantibus nocuit, ergo et Christi justitia
etiam non credentibus prodest. »  Et caetera hujusmodi,
quae omnia Domino adjuvante in libris, quos scripsimus,
de Baptismo parvulorum, refutata et dissoluta
sunt <note>(Lib. 3, nn. 5, 6)</note>. Et ea quidem in ipsis
quasi expositionibus non ex sua persona est ausus
objicere; sed ibi hoc dicebat, ubi multis notissimus
erat, et quid sentiret ac diceret, latere non poterat:
quod in libris illis, de quorum primo quiddam supra
commemoravi <note>(Supra, n. 14)</note>, non dissimulanter, sed
apertissime quantis potest disputandi viribus agit, ut
natura humana in parvulis nullo modo ex propagine
vitiata credatur; cui arrogando salutem, invidet salvatorem
.
</p>
          </div3>
        </div2>

<div2>
          <head>CAPUT XXII.</head>
<div3>
            <head>25.</head>
            <p>
 Haec cum ita sint, cumque
jam constet dogma exstitisse pestiferum et haereticum
errorem, quem Domino adjuvante apertius jam devitat
Ecclesia, duobus istis, Pelagio scilicet et Coelestio,
aut in locum poenitentiae redactis, aut si id recusaverint
omnino damnatis, qui hujus perversitatis auctores
vel perhibentur, vel etiam probantur; vel certe si
<pb n="0397"/>
auctores non sunt, sed hoc ab aliis didicerunt, assertores
tamen atque doctores, per quos id latius reptaret
et cresceret, et verbis et litteris suis, et competentibus
indiciis, et fama ex his omnibus surgente et
crebrescente jactantur: quid restat, nisi ut quisque
catholicus pro viribus, quas sumit a Domino, redarguat
istam pestem, eique vigilanter obsistat; ut cum
respondendi necessitate, sine studio contentionis, pro
veritate certatur, instruantur indocti, atque ita in Ecclesiae
convertatur utilitatem, quod est inimicus in perniciem
machinatus, juxta illud Apostoli, <hi>Oportet et haereses
esse, ut probati manifesti fiant inter vos <note>(I Cor. XI, 19)</note>
            </hi>?
</p>
          </div3>
        </div2>

<div2>
          <head>CAPUT XXIII.</head>
<div3>
            <head>26.</head>
            <p>
 Quapropter post multa quae
adversus istum errorem inimicum gratiae Dei, quam
per Jesum Christum Dominum nostrum pusillis magnisque
largitur, scribendo disputare potuimus; nunc
illud oportet excutere, quod, volentes haereseos astute
invidiam declinare, asserunt,  « istam praeter fidei
periculum esse quaestionem: »  ut videlicet si in ea
fuerint exorbitasse convicti, non criminaliter, sed
quasi civiliter errasse videantur. Sic enim Coelestius
apud Carthaginem gestis ecclesiasticis est locutus:
 « Jam, »  inquit,  « de traduce peccati dixi, quia intra
Catholicam constitutos plures audivi destruere, necnon
et alios astruere; licet quaestionis res sit ista, non
haeresis. Infantes semper dixi egere Baptismo, ac debere
baptizari: quid quaerit aliud? »  Ita hoc dixit,
tanquam significare voluerit, tunc fuisse haeresim judicandam,
si baptizari debere negaret infantes: nunc
vero quoniam baptizandos fatetur, etiamsi causam
Baptismatis eorum non eam dicat, quam veritas habet,
sed quae ad fidem non pertinet; non se arbitratur
errare, et ideo non esse haereticum judicandum.
Item in libello quem Romae dedit, cum fidem suam
a Trinitate unius deitatis usque ad resurrectionem
qualis futura est mortuorum, de quibus eum nullus
interrogaverat, et unde illi nulla quaestio movebatur,
quantum dicere libuit, explicasset; ubi ad id quod
agebatur ejus sermo pervenit:  « Si quae vero, »  inquit,
 « praeter fidem quaestiones natae sunt, de quibus
esset inter plerosque contentio; non ego quasi auctor
alicujus dogmatis definita hoc auctoritate statui, sed
ea quae de Prophetarum et Apostolorum fonte suscepi,
vestri Apostolatus offerimus probanda esse judicio;
ut si forte ut hominibus quispiam ignorantiae error
obrepsit, vestra sententia corrigatur. »  Nempe perspicitis,
id eum egisse hac praelocutione praemissa,
ut si quid in illo apparuisset erroris, non in fide, sed
in quaestionibus quae sunt praeter fidem, videretur errasse,
ubi etsi corrigendus est error, non tamen tanquam
haeresis corrigatur, et qui correctus fuerit,
ita dicatur errare, ut non tamen haereticus judicetur.</p>
          </div3>
<div3>
            <head>27.</head>
            <p>
 Sed multum eum ista fallit opinio. Longe aliter
se habent quaestiones istae, quas esse praeter fidem
<pb n="0398"/>
arbitratur, quam sunt illae in quibus salva fide, qua
christiani sumus, aut ignoratur quid verum sit, et
sententia definitiva suspenditur, aut aliter quam est,
humana et infirma suspicione conjicitur. Veluti cum
quaeritur, qualis vel ubi sit paradisus ubi constituit
Deus hominem quem formavit ex pulvere; cum tamen
esse illum paradisum fides christiana non dubitet:
vel cum quaeritur, ubi sit nunc Elias vel Enoch,
an ibi, an alicubi alibi; quos tamen non dubitamus,
in quibus nati sunt corporibus vivere: vel cum quaeritur,
utrum in corpore an extra corpus in tertium
coelum sit raptus Apostolus; quanquam sit ista impudens
inquisitio id scire volentium, quod se ille cui
hoc praestitum est, salva utique fide, nescire testatur <note>(II Cor. XII, 2)</note>:
vel quot sint coeli, in quorum tertium
se raptum esse commemorat: vel utrum elementa
mundi hujus conspicabilis, quatuor an plura sint:
quid faciat solem lunamve deficere, his defectibus
quos praedicere astrologi certa temporum dinumeratione
consuerunt: cur antiqui homines tam diu vixerint,
quam sancta Scriptura testatur; et utrum proportione
longioris aetatis filios sera pubertate gignere
coeperint: ubi potuerit Mathusalem vivere, qui in arca
non fuit, qui, sicut in plerisque codicibus et graecis et
latinis numerantur anni, reperitur supervixisse diluvio;
vel utrum paucioribus, qui rarissimi inveniuntur,
potius credendum sit, in quibus ita est numerus conscriptus
annorum, ut ante diluvium defunctus fuisse
monstretur. Quis enim non sentiat in his atque hujusmodi
variis et innumerabilibus quaestionibus, sive ad
obscurissima opera Dei, sive ad Scripturarum abditissimas
latebras pertinentibus, quas certo aliquo genere
complecti ac definire difficile est, et multa ignorari
salva christiana fide, et alicubi errari sine aliquo haeretici
dogmatis crimine?
</p>
          </div3>
        </div2>

<div2>
          <head>CAPUT XXIV.</head>
<div3>
            <head>28.</head>
            <p>
 Sed in causa duorum hominum,
quorum per unum venumdati sumus sub peccato,
per alterum redimimur a peccatis; per unum
praecipitati sumus in mortem, per alterum liberamur
ad vitam; quorum ille nos in se perdidit, faciendo
voluntatem suam, non ejus a quo factus est; iste nos
in se salvos fecit, non faciendo voluntatem suam, sed
ejus a quo missus est <note>(Joan. IV, 34, et V, 30)</note>: in horum
ergo duorum hominum causa proprie fides christiana
consistit. Unus est enim Deus, et unus mediator Dei et
hominum homo Christus Jesus <note>(I Tim. II, 5)</note>. Quoniam
non est aliud nomen sub coelo datum hominibus, in quo
oporteat nos salvos fieri <note>(Act. IV, 12)</note>: et in illo definivit
Deus fidem omnibus, suscitans illum a mortuis <note>(Id.
XVII, 31)</note>. Itaque sine ista fide, hoc est, sine fide
unius mediatoris Dei et hominum hominis Christi
Jesu; sine fide, inquam, resurrectionis ejus, quam
Deus omnibus definivit, quae utique sine incarnatione
ejus ac morte non potest veraciter credi: sine
fide ergo incarnationis et mortis et resurrectionis
Christi, nec antiquos justos, ut justi essent, a peccatis
potuisse mundari, et Dei gratia justificari, veritas
<pb n="0399"/>
christiana non debitat: sive in eis justis quos sancta
Scriptura commemorat, sive in eis justis quos quidem
illa non commemorat, sed tamen fuisse credendi
sunt, vel ante diluvium, vel inde usque ad legem datam,
vel ipsius legis tempore, non solum in filiis
Israel, sicut fuerunt Prophetae, sed etiam extra eumdem
populum, sicut fuit Job. Et ipsorum enim corda
eadem mundabantur mediatoris fide, et diffundebatur
in eis charitas per Spiritum sanctum <note>(Rom. V, 5)</note>,
qui ubi vult spirat <note>(Joan. III, 8)</note>, non merita sequens,
sed etiam ipsa merita faciens. Non enim Dei gratia
gratia erit ullo modo, nisi gratuita fuerit omni modo.</p>
          </div3>
<div3>
            <head>29.</head>
            <p>
 Quamvis ergo mors regnaverit ab Adam usque
ad Moysen <note>(Rom. V, 14)</note>, quia non eam potuit vincere
nec lex data per Moysen; non enim data est quae posset
vivificare <note>(Galat. III, 21)</note>, sed quae mortuos, quibus
vivificandis esset gratia necessaria, non solum
peccati propagatione et dominatione prostratos, verum
etiam ipsius legis addita praevaricatione convictos,
deberet ostendere; non ut periret quisquis hoc
in Dei misericordia etiam tunc intelligeret, sed ut per
regnum mortis ad supplicium destinatus, etiam sibi
ipsi per praevaricationem legis manifestatus, Dei
quaereret adjutorium, ut ubi abundavit peccatum, superabundaret
gratia <note>(Rom. V, 20)</note>, quae sola liberat a
corpore mortis hujus <note>(Id. VII, 24, 25)</note>.
</p>
          </div3>
        </div2>

<div2>
          <head>CAPUT XXV.</head>
<p>Quamvis ergo nec lex per Moysen
data potuerit a quoquam homine regnum mortis
auferre; erant tamen et legis tempore homines Dei,
non sub lege terrente, convincente, puniente, sed sub
gratia delectante, sanante, liberante. Erant qui dicerent, <hi>Ego in iniquitatibus conceptus sum, et in peccatis
mater mea me in utero aluit;</hi> 
 et, <hi>Non est pax in ossibus
meis a facie peccatorum meorum <note>(Psal. XXXVII, 4)</note>
            </hi>; et, <hi>Cor mundum crea in me, Deus, et spiritum rectum innova
in visceribus meis;</hi> 
 et, <hi>Spiritu principali confirma
me;</hi> et, <hi>Spiritum sanctum tuum ne auferas a me <note>(Psal.
L, 7, 12, 14, 13)</note>
            </hi>. Erant qui dicerent, <hi>Credidi, propter
quod locutus sum <note>(Psal. CXV, 1)</note>
            </hi>. Eadem quippe et ipsi
mundabantur fide, qua et nos. Unde et Apostolus dicit, <hi>Habentes autem eumdem spiritum fidei, secundum
quod scriptum est, Credidi, propter quod locutus sum;
et nos credimus, propter quod et loquimur 
 <note>(II Cor. IV,
13)</note>
            </hi>. Ex ipsa fide dicebatur, <hi>Ecce virgo in utero accipiet,
et pariet filium; et vocabunt nomen ejus Emmanuel,
quod est interpretatum, Nobiscum Deus <note>(Isai. VII, 14,
et Matth. I, 23)</note>
            </hi>. Ex ipsa fide de ipso dicebatur, <hi>Et
ipse tanquam sponsus procedens de thalamo suo: exsultavit
ut gigas ad currendam viam; a summo coeli egressio
ejus, et occursus ejus usque ad summum coeli; et
non est qui se abscondat a calore ejus <note>(Psal. XVIII, 6,
7)</note>
            </hi>. Ex fide ipsa ipsi dicebatur, <hi>Thronus tuus, Deus, in
saeculum saeculi, virga directionis, virga regni tui: dilexisti
justitiam, et odisti iniquitatem, propterea unxit
te, Deus, Deus tuus oleo exsultationis prae participibus
tuis <note>(Psal. XLIV, 7, 8)</note>
            </hi>. Eodem spiritu fidei ab illis haec
futura videbantur, quo a nobis facta creduntur. Neque
<pb n="0400"/>
enim qui nobis ista fideli dilectione prophetare
potuerunt, eorum ipsi participes non fuerunt. Et
unde est quod dicit apostolus Petrus, <hi>Quid tentatis
Deum, imponere jugum supra collum discipulorum,
quod neque patres nostri, neque nos potuimus portare;
sed per gratiam Domini Jesu credimus salvi fieri, quemadmodum
et illi <note>(Act. XV, 10, 11)</note>
            </hi>: nisi quia et illi per
gratiam Domini Jesu Christi salvi facti sunt, non per
legem Moysi, per quam non sanatio, sed cognitio est
facta peccati? <hi>Nunc autem sine lege justitia Dei manifestata
est, testificata per Legem et Prophetas <note>(Rom.
III, 20, 21)</note>
            </hi>. Si ergo nunc manifestata est, etiam tunc
erat, sed occulta. Cujus occultationem significabat
templi velum, quod est ad ejus significandam revelationem
Christo moriente conscissum <note>(Matth. XXVII,
51)</note>. Et tunc ergo ista gratia unius mediatoris Dei et
hominum hominis Christi Jesu, erat in populo Dei:
sed tanquam in vellere pluvia, quam non debitam,
sed voluntariam segregat Deus haereditati suae <note>(Psal.
LXVII, 10)</note>, inerat latens; nunc autem velut siccato illo
vellere, hoc est, Judaico populo reprobato, in omnibus
gentibus tanquam in area cernitur patens <note>(Judic.
VI, 36-40)</note>.</p>
</div2>

<div2>
          <head>CAPUT XXVI.</head>
<div3>
            <head>30.</head>
            <p>
 Non igitur, sicut Pelagius et
ejus discipuli, tempora dividamus, dicentes, <hi>Primum
vixisse justos homines ex natura, deinde sub lege, tertio
sub gratia.</hi> Ex natura, scilicet ab Adam tam longa
aetate, qua lex nondum erat data. <hi>Tunc enim,</hi> aiunt, <hi>duce ratione cognoscebatur Creator, et quemadmodum
esset vivendum, scriptum gerebatur in cordibus, non
lege litterae, sed naturae. Verum vitiatis moribus,</hi> 
 inquiunt, <hi>ubi coepit non sufficere natura jam decolor, lex
ei addita est, qua, velut luna, fulgori pristino detrita rubigine
redderetur. Sed posteaquam nimia,</hi> 
 sicut disputant, <hi>peccandi consuetudo praevaluit, cui sanandae lex
parum valeret</hi>,
 <hi>Christus advenit, et tanquam morbo
desperatissimo, non per discipulos, sed per se ipsum
medicus ipse subvenit.</hi> </p>
          </div3>
<div3>
            <head>31.</head>
            <p>
 Haec disputantes, a gratia mediatoris justos excludere
conantur antiquos, tanquam Dei et illorum
hominum non fuerit mediator homo Christus Jesus;
quia nondum ex utero Virginis carne suscepta, homo
nondum fuit, quando illi justi fuerunt. Quod si ita
esset, nequaquam Apostolus diceret: <hi>Per hominem
mors, et per hominum resurrectio mortuorum: sicut
enim in Adam omnes moriuntur, sic et in Christo omnes
vivificabuntur <note>(I Cor. XV, 21, 22)</note>
            </hi>. Quandoquidem illi
antiqui justi, secundum istorum vaniloquia, sibi sufficiente
natura, nec mediatore homine Christo indiguerunt,
per quem reconciliarentur Deo: nec in eo
vivificabuntur, ad cujus corpus et membra, secundum
id quod propter homines homo factus est, non pertinere
monstrantur. Si autem, quemadmodum per Apostolos
suos Veritas loquitur, <hi>sicut in Adam omnes moriuntur,
sic et in Christo omnes vivificabuntur;</hi> quia <hi>per</hi> illum <hi>hominem mors, et per</hi> 
 istum <hi>hominem resurrectio mortuorum:</hi> 
quis audeat dubitare christianus, etiam
illos justos, qui recentioribus generis humani
<pb n="0401"/>
temporibus Deo placuerunt, ideo in resurrectionem
vitae aeternae, non mortis aeternae esse venturos, quia
in Christo vivificabuntur; ideo autem vivificari in
Christo, quoniam ad corpus pertinent Christi; et ideo
pertinere ad corpus Christi, quia et ipsis caput est
Christus <note>(I Cor. XI, 3)</note>; ideo et ipsis caput esse Christum,
quia unus mediator est Dei et hominum homo Christus
Jesus? Quod eis non fuisset, nisi in ejus resurrectionem
per ejus gratiam credidissent. Et hoc quomodo
fieret, si eum in carne venturum esse nescissent,
neque ex hac fide juste pieque vixissent? Nam
si propterea illis non profuit incarnatio Christi, quia
nondum facta erat; nec nobis prodest judicium Christi
de vivis et mortuis, quia nondum factum est. Si
autem nos per hujus nondum facti, sed futuri judicii
fidem stabimus ad dexteram Christi; profecto illi per
incarnationis ejus tunc nondum factae, sed futurae fidem
membra sunt Christi.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>32.</head>
            <p>
 Neque enim putandum est,
quod antiquis justis sola quae semper erat, divinitas
Christi, non etiam quae nondum erat, ejus humanitas
revelata profuerit. Illud enim quod ait Dominus Jesus, <hi>Abraham concupivit diem meum videre, et vidit, et gavisus
est;</hi> 
 si diem suum voluit suum tempus intelligi, testimonium
profecto perhibuit Abrahae, quod fide fuerit
incarnationis ejus imbutus. Secundum hanc enim habet
tempus: divinitas vero ejus omne tempus excedit,
quia per illam universa facta sunt tempora. Quod et
si quisquam de die sempiterno accipiendum putaverit,
qui nullo finitur crastino, nullo praevenitur hesterno,
hoc est, de ipsa aeternitate, in qua coaeternus est Patri:
quomodo id vere concupisceret Abraham, nisi
ejus nosset futuram mortalitatem, cujus quaesivit aeternitatem?
Aut si ad hoc aliquis horum verborum sensum
coarctat, ut dicat, nihil intelligendum in eo quod
ait Dominus, Quaesivit diem meum, nisi, Quaesivit me,
qui sum dies permanens, hoc est, lumen indeficiens:
velut cum dicimus vitam Filii, de qua loquitur Evangelium
dicens, <hi>Sic dedit et Filio vitam habere in semetipso <note>(Joan. V, 26)</note>
            </hi>:
non aliud ipsum, aliud ejus vitam;
sed eumdem ipsum Filium intelligimus vitam, qui
dixit, <hi>Ego sum via, veritas et vita <note>(Id. XIV, 6)</note>
            </hi>: et de
quo dictum est, <hi>Ipse est verus Deus et vita aeterna <note>(I Joan. V, 20)</note>
            </hi>:
ut hanc ejus aequalem Patri divinitatem
videre cupierit Abraham, nequaquam incarnatione
ejus praecognita, sicut eum nonnulli etiam philosophi
quaesiverunt, qui nihil de ejus carne didicerunt:
numquid et illud, quod jubet Abraham, ponere
manum servum suum sub femore suo, et jurare per
Deum coeli <note>(Gen. XXIV, 2, 3)</note>, aliter quisquam recte
intellecturus est, nisi Abraham scisse, in qua venturus
esset Deus coeli, carnem de illo femore propagari?
</p>
          </div3>
        </div2>

<div2>
          <head>CAPUT XXVIII.</head>
<div3>
            <head>33.</head>
            <p>
 Cujus carnis et sanguinis,
quando ipsum Abraham benedixit, Melchisedech etiam
testimonium Christianis fidelibus notissimum protulit <note>(Gen. XIV, 18-20)</note>,
ut tanto post Christo diceretur in
Psalmis, quod nondum factum, sed adhuc futurum,
eadem tamen ipsa et patrum quae nostra est, fides una
<pb n="0402"/>
cantabat: <hi>Tu es sacerdos in aeternum, secundum ordinem
Melchisedech <note>(Psal. CIX, 4)</note>
            </hi>. In Adam quippe invenientibus
mortem, per hoc prodest Christus quod est
mediator ad vitam. Non autem per hoc mediator est.
quod aequalis est Patri: per hoc enim, quantum Pater,
tantum et ipse distat a nobis: et quomodo erit medietas,
ubi eadem ipsa distantia est? Ideo Apostolus non
ait, <hi>Unus mediator Dei et hominum</hi> Christus Jesus; sed, <hi>homo Christus Jesus 
 <note>(I Tim. II, 5)</note>
            </hi>. Per hoc ergo mediator,
per quod homo: inferior Patre per quod nobis
propinquior; superior nobis per quod Patri propinquior.
Quod apertius ita dicitur: Inferior Patre, quia
in forma servi <note>(Philipp. II, 7)</note>; superior nobis, quia
sine labe peccati.
</p>
          </div3>
        </div2>

<div2>
          <head>CAPUT XXIX.</head>
<div3>
            <head>34.</head>
            <p>
 Quapropter quisquis humanam
contendit in qualibet aetate naturam non indigere
medico secundo Adam, quia non est vitiata in primo
Adam, non in aliqua quaestione, in qua dubitari vel
errari salva fide potest, sed in ipsa regula fidei qua
christiani sumus, gratiae Dei convincitur inimicus.
Quale est autem, quod ab istis illa quae ante fuit, velut
adhuc minus malis moribus vitiata, hominum laudatur
natura; neque respiciunt tantis tanquam intolerabilibus
peccatis homines tunc fuisse submersos, ut
excepto uno homine Dei et ejus conjuge, tribusque
filiis et totidem nuribus, justo judicio Dei, sicut igne
postea terra exigua Sodomorum, ita totus mundus
diluvio deleretur <note>(Gen. VII et XIX)</note>? Ex quo tempore
igitur <hi>per unum hominem peccatum intravit in mundum,
et per peccatum mors, et ita in omnes homines pertransiit,
in quo omnes peccaverunt <note>(Rom. V, 12)</note>
            </hi>, profecto
universa massa perditionis facta est possessio perditoris.
Nemo itaque, nemo prorsus inde liberatus est,
aut liberatur, aut liberabitur nisi gratia Redemptoris.
</p>
          </div3>
        </div2>

<div2>
          <head>CAPUT XXX.</head>
<div3>
            <head>35.</head>
            <p>
 Et ante Abraham quidem
utrum aliquo corporali et visibili sacramento justi,
vel eorum parvuli signarentur, Scriptura non exprimit.
Ipse tamen Abraham signum accepit circumcisionis,
signaculum justitiae fidei <note>(Rom. IV, 11)</note>. Et sic accepit,
ut deinceps etiam omnes parvulos domus suae
circumcidere juberetur, recentissimos a visceribus
matrum, octavo die nativitatis eorum; ut etiam hi,
qui corde ad justitiam credere nondum possent, justitiae
tamen fidei signaculum sumerent. Quod sub
terrore tanto est imperatum, ut diceret Deus, animam
illam de suo populo perituram, cujus octavo die praeputii
circumcisio facta non fuisset <note>(Gen. XVII)</note>. Hujus
tam horribilis poenae justitia si quaeratur, nonne istorum
omnis de libero arbitrio et laudabili sanitate et
puritate naturae, quantumlibet arguta sit argumentatio,
repercussa et confracta dissiliet? Quid enim mali,
quaeso, parvulus propria voluntate commisit, ut alio
negligente et eum non circumcidente, ipse damnetur,
damnatione tam severa, ut pereat anima illa de populo
suo? Neque enim temporalis mortis terror incussus
est; cum de justis, quando moriebantur, tunc potius
diceretur, <hi>Et appositus est ad populum suum <note>(Id.
XXV, 17)</note>
            </hi>; vel, <hi>appositus est ad patres suos <note>(I Machab.
II, 69)</note>
            </hi>: quoniam deinceps homini nulla tentatio formidatur,
<pb n="0403"/>
quae illum separet a populo suo, si populus
ejus ipse est populus Dei.
</p>
          </div3>
        </div2>

<div2>
          <head>CAPUT XXXI.</head>
<div3>
            <head>36.</head>
            <p>
 Quid sibi ergo vult, pro nullo
propriae voluntatis admisso, tanta damnatio? Neque
enim sicut nonnulli secundum Platonicos opinantur,
hoc uniuscujusque infantis animae redditur, quod ante
istam vitam sua voluntate commisit, cum haberet
ante hoc corpus vel bene vel male liberum vivendi
arbitrium: cum Paulus apostolus apertissime dicat,
nondum natos nihil egisse boni vel mali <note>(Rom. IX, 11)</note>.
Unde ergo recte infans illa perditione punitur, nisi
quia pertinet ad massam perditionis, et juste intelligitur
ex Adam natus, antiqui debiti obligatione damnatus,
nisi inde fuerit, non secundum debitum, sed secundum
gratiam liberatus? Quam gratiam, nisi gratiam
Dei, per Jesum Christum Dominum nostrum?
Quem profecto inter caetera veterum sacramenta etiam
ipsa praeputii circumcisio prophetavit. Dies enim octavus
est in hebdomadarum recursibus dies dominicus,
quo resurrexit Dominus: et petra erat Christus <note>(I Cor.
X, 4)</note>; unde circumcisionis cultellus petrinus; et caro
praeputii, corpus peccati.
</p>
          </div3>
        </div2>

<div2>
          <head>CAPUT XXXII.</head>
<div3>
            <head>37.</head>
            <p>
 Mutatis proinde sacramentis,
posteaquam venit qui eis significabatur esse venturus,
non tamen mutato Mediatoris auxilio, qui etiam
priusquam venisset in carne, antiqua sua membra liberabat
suae incarnationis fide, et nos cum essemus
mortui delictis et praeputio carnis nostrae, convivificati
sumus Christo, in quo circumcisi sumus circumcisione
non manu facta <note>(Coloss. II, 13, 11)</note>, quam figurabat
circumcisio manu facta, ut evacuaretur corpus
peccati <note>(Rom. VI, 6)</note>, cum quo sumus ex Adam nati.
Damnatae originis propagatio nos damnat, nisi mundemur
similitudine carnis peccati, in qua missus est
sine peccato, qui tamen de peccato damnavit peccatum <note>(Id. VIII, 3)</note>,
factus pro nobis peccatum. Unde
dicit Apostolus: <hi>Obsecramus pro Christo, reconciliamini
Deo</hi>: <hi>eum qui non noverat peccatum, pro nobis peccatum
fecit, ut nos simus justitia Dei in ipso <note>(II Cor. V,
20, 21)</note>
            </hi>. Deus ergo, cui reconciliamur, fecit eum pro
nobis peccatum, id est, sacrificium per quod dimitterentur
nostra peccata: quoniam peccata vocantur sacrificia
propeccatis. Et utique ipse pro peccatis nostris
immolatus est, nullum habens vitium, solus in
hominibus quale quaerebatur etiam tunc in pecoribus,
quo significabatur unus sine vitio ad vitia sananda
venturus. Quocumque igitur die suae nativitatis infans
baptizetur in Christo, tanquam octavo circumciditur
die: quoniam in illo circumciditur, qui tertio quidem
ex quo crucifixus est, sed octavo in hebdomadibus resurrexit
die. Circumciditur autem in exspoliationem
corporis carnis <note>(Coloss. II, 11)</note>, id est, ut debitum quod
contagio carnalis generationis attraxit, gratia spiritualis
regenerationis absolvat. <hi>Nullus enim est mundus a
sorde,</hi> (qua, obsecro, sorde, nisi peccati?) <hi>nec infans,
<pb n="0404"/>
cujus est unius diei vita super terram <note>(Job XIV, 4,
sec. LXX)</note>
            </hi>.
</p>
          </div3>
        </div2>

<div2>
          <head>CAPUT XXXIII.</head>
<div3>
            <head>38.</head>
            <p>
 Sic autem argumentantur,
dicentes:  « Ergo malum sunt nuptiae, et non est opus
Dei homo quem generant nuptiae? »  Quasi nuptiarum
bonum sit morbus concupiscentiae, in quo uxores diligunt
qui ignorant Deum, quod Apostolus prohibet <note>(I Thess. IV, 5)</note>;
ac non potius pudicitia conjugalis,
qua in bonos usus ordinate filios procreandi redigitur
libido carnalis: aut vero possit esse homo nisi opus
Dei, non solum qui de conjugio, verum etiam qui de
fornicatione, vel de adulterio procreatur. Sed in hac
quaestione, ubi quaeritur, non cui rei creator, sed cui
salvator sit necessarius, non intuendum est quid boni
sit in procreatione naturae, sed quid in peccato mali,
quo certum est vitiatam esse naturam. Simul autem
utrumque propagatur, et natura, et naturae vitium;
quorum est unum bonum, alterum malum. Illud de
conditoris largitate sumitur, hoc de originis damnatione
 attrahitur: illi est causa bona voluntas Dei
summi, huic mala voluntas hominis primi: illud indicat
Deum creaturae institutorem, hoc indicat Deum
inobedientiae punitorem: denique idem ipse Christus
propter illud creandum factor est hominis, propter
hoc sanandum factus est homo.
</p>
          </div3>
        </div2>

<div2>
          <head>CAPUT XXXIV.</head>
<div3>
            <head>39.</head>
            <p>
 Bonum ergo sunt nuptiae
in omnibus quae sunt propria nuptiarum. Haec autem
sunt tria, generandi ordinatio, fides pudicitiae, connubii
sacramentum. Propter ordinationem generandi
scriptum est: <hi>Volo juniores nubere, filios procreare,
matres familias esse <note>(I Tim. V, 14)</note>
            </hi>. Propter fidem pudicitiae: <hi>Uxor non habet potestatem sui corporis, sed
vir: similiter et vir non habet potestatem sui corporis, sed
mulier 
 <note>(I Cor. VII, 4)</note>
            </hi>. Propter connubii sacramentum: <hi>Quod Deus conjunxit, homo non separet 
 <note>(Matth. XIX,
6)</note>
            </hi>. De quibus in aliis opusculis nostris, quae vobis
non sunt incognita, quantum Domino adjuvante potuimus,
satis nos disseruisse meminimus <note>(De Bono
conjugali, n. 3 sqq.)</note>. Propter haec omnia, <hi>honorabiles
nuptiae in omnibus, et thorus immaculatus <note>(Hebr. XIII,
4)</note>
            </hi>. In quantum enim nuptiae bonae sunt, in tantum
faciunt plurimum boni etiam de libidinis malo: quoniam
libidine non bene utitur libido, sed ratio. Libido
est autem in illa, quam notat Apostolus, repugnante
legi mentis, inobedientium lege membrorum <note>(Rom. VII, 23)</note>:
ratio vero bene utens libidine, ipsa
est in lege nuptiarum. Nam si nullum de malo bonum
fieri posset, nec Deus ex adulterino concubitu hominem
conderet. Sicut ergo adulterii damnabile malum,
quando et inde homo nascitur, non imputatur Deo,
qui certe in opere hominum malo facit ipse opus bonum:
ita quidquid est pudendum in membrorum illa
inobedientia, de qua erubuerunt qui post peccatum
foliis ficulneis eadem membra texerunt <note>(Gen. III, 7)</note>,
non nuptiis imputatur, propter quas concubitus conjugalis
<pb n="0405"/>
non solum est licitus, verum etiam utilis et
honestus; sed imputatur peccato inobedientiae, cujus
haec poena est consecuta, ut homo inobediens Deo,
sua quoque sibi inobedientia membra sentiret: de
quibus erubescens, quod non ad arbitrium voluntatis
ejus, sed ad libidinis incentivum velut arbitrio proprio
moverentur, quae pudenda judicavit, operienda
curavit. Non enim confundi debuit homo de opere
Dei, aut ullo modo fuerant creato erubescenda, quae
instituenda visa sunt Creatori. Itaque nec Deo nec
homini illa simplex nuditas displicebat, quando nihil
erat pudendum, quia nihil praecesserat puniendum.
</p>
          </div3>
        </div2>

<div2>
          <head>CAPUT XXXV.</head>
<div3>
            <head>40.</head>
            <p>
 Essent autem procul dubio
nuptiae etiam non praecedente peccato, quia neque ob
aliam causam viro adjutorium, non alius vir, sed femina
facta est. Et illa Dei verba, <hi>Crescite, et multiplicamini <note>(Gen. I, 28)</note>
            </hi>;
non est damnandorum praedictio
peccatorum, sed fecundatarum benedictio nuptiarum.
His enim Deus ineffabilibus suis verbis, id est, divinis
rationibus in suae sapientiae, per quam facta sunt omnia,
veritate viventibus vim seminis indidit primis
hominibus. Si autem peccato non fuisset dehonestata
natura, absit ut opinemur tales futuras fuisse nuptias
in paradiso, ut in eis ad prolem seminandam non nutu
voluntatis, sicut pes ad ambulandum, manus ad
operandum, lingua ad loquendum; sed aestu libidinis
membra genitalia moverentur. Nec sicut nunc fit,
virginitatis integritas ad concipiendos fetus vi turbidi
vitiaretur ardoris, sed obsequeretur imperio tranquillissimae
charitatis: et eo modo non esset dolor et
cruor virginis concumbentis, quomodo non esset
etiam matris gemitus parientis. Haec ideo non creduntur,
quia in ista mortalitatis conditione inexperta
sunt. In deterius quippe vitio mutata natura, non invenit
primae illius puritatis exemplum. Sed fidelibus
loquimur, qui noverunt credere divinis eloquiis,
etiam nullis adhibitis expertae veritatis exemplis.
Quomodo enim nunc ostendam sine ullis parentibus
de pulvere hominem factum, eique de suo latere conjugem <note>(Id. II, 7, 22)</note>?
Et tamen quod oculus jam non
invenit, fides credit.
</p>
          </div3>
        </div2>

<div2>
          <head>CAPUT XXXVI.</head>
<div3>
            <head>41.</head>
            <p>
 Sic ergo et primarum
nuptiarum sine libidinis passione tranquillitas, et
motus genitalium sicut aliorum membrorum, non ad
effrenati caloris incitamentum, sed ad voluntatis arbitrium
(quales nuptiae perseverassent, si peccati non
intervenisset opprobrium), nunc ostendi non potest:
sed ex iis quae divina auctoritate conscripta sunt,
non immerito credi potest. Sic enim modo non invenio
sine pruriente libidine concumbentem, sicut
non invenio sine dolore et gemitu parturientem, sine
futura morte nascentem: et tamen secundum Scripturarum
sanctarum veritatem, gemitus parturientis
et mors hominis non fuissent, si peccatum non praecessisset.
Sic nec illud unde erubuerunt, qui membra
<pb n="0406"/>
illa texerunt: quia et hoc in eisdem sanctis Litteris
praecedente peccato scriptum est consecutum. Membra
quippe illa nisi indecens motus oculis eorum, non
utique clausis, sed in hoc non apertis, hoc est, non
attentis, animadvertenda nuntiasset; nihil in suo
corpore, quod utique totum Deus laudabile fecerat,
pudendum velandumque sensissent: quia nisi praeisset
facinus, quod inobedientia est ausa committere,
non sequeretur dedecus, quod verecundia vellet abscondere.
</p>
          </div3>
        </div2>

<div2>
          <head>CAPUT XXXVII.</head>
<div3>
            <head>42.</head>
            <p>
 Clarum est igitur, hoc
non esse nuptiis imputandum, quod etsi non esset,
nuptiae tamen essent: quarum bonum non aufertur
isto malo, sed ab eis et hoc malum in usum vertitur
bonum. Verum quia jam ista conditione mortalium,
nunc simul aguntur concubitus et libido; eo fit ut
cum libido reprehenditur, etiam nuptialis concubitus
licitus et honestus reprehendi putetur ab eis, qui
nolunt discernere ista vel nesciunt. Nec attendunt
illud esse nuptiarum bonum, unde gloriantur nuptiae,
id est, proles, pudicitia, sacramentum; illud autem
non esse nuptiarum, sed carnalis concupiscentiae
malum, de quo erubescunt et nuptiae. Sed quia sine
illo malo fieri non potest nuptiarum bonum, hoc est,
propagatio filiorum; ubi ad hujusmodi opus venitur,
secreta quaeruntur, arbitri removentur, filiorum quoque
ipsorum, si jam inde aliqui nati sunt, cum per
aetatem sentire ista jam coeperint, praesentia devitatur:
atque ita nuptiae sinuntur exercere quod licet,
ut non negligant occultare quod dedecet. Hinc est
quod infantes etiam qui peccare non possunt, non tamen
sine peccati contagione nascuntur; non ex hoc
quod licet, sed ex eo quod dedecet. Nam ex hoc quod
licet, natura nascitur; ex illo quod dedecet, vitium.
Naturae nascentis est auctor Deus, qui hominem condidit,
et qui virum ac feminam nuptiali jure conjunxit:
vitii vero auctor est diaboli decipientis calliditas,
et hominis consentientis voluntas.
</p>
          </div3>
        </div2>

<div2>
          <head>CAPUT XXXVIII.</head>
<div3>
            <head>43.</head>
            <p>
 Ubi nihil Deus fecit, nisi
quod hominem voluntate peccantem, justo judicio
cum stirpe damnavit: et ideo ibi quidquid etiam nondum
erat natum, merito est in praevaricatrice radice
damnatum: in qua stirpe damnata tenet hominem
generatio carnalis, unde sola liberat regeneratio spiritualis.
Ideo regeneratis parentibus, si tamen in
eadem gratia perseveraverint, procul dubio ista propter
remissionem peccatorum, quae in eis facta est,
non nocebit, nisi cum ea male utuntur, non solum in
omnibus illicitis corruptelis, verum etiam in ipsis
conjugibus quando non propagandi voluntate operam
creandis filiis impendunt, sed lasciviendi voluptate
exsaturandae cupidini inserviunt. Quod propter vitandas
fornicationes maritis et uxoribus ne fraudent
invicem, nisi ex consensu ad tempus, ut orationibus
vacent, secundum veniam, non secundum imperium,
concedit Apostolus <note>(I Cor. VII, 5, 6)</note>. Evidenter quippe
dum tribuit veniam, denotat culpam. Nuptialis autem
concubitus, quem matrimoniales quoque indicant tabulae,
causa procreandorum fieri filiorum, per se
ipsum prorsus, non in comparatione fornicationis,
<pb n="0407"/>
est bonus: qui tametsi, propter corpus mortis, quod
nondum est resurrectione renovatum, sine quodam
bestiali motu, de quo natura erubescit humana, non
potest fieri; tamen ipse concubitus non est peccatum,
ubi ratio libidine utitur ad bonum, non suparatur ad
malum.
</p>
          </div3>
        </div2>

<div2>
          <head>CAPUT XXXIX.</head>
<div3>
            <head>44.</head>
            <p>
 Obesset ista carnis concupiscentia,
etiam tantummodo quod inesset, nisi peccatorum
remissio sic prodesset, ut quae in eis est: et
nato, et renato, nato quidem et inesse et obesse, renato
autem inesse quidem, sed non obesse possit. In
tantum enim obest natis, ut nisi renascantur, nihil
possit prodesse si nati sunt de renatis. Manet quippe
in prole, ita ut ream faciat, originis vitium; etiam
si in parente reatus ejusdem vitii remissione ablutus
est peccatorum, donec omne vitium cui consentiendo
peccatur, regeneratione novissima consumatur: id
est, ipsius etiam renovatione carnis, quae in ejus resurrectione
futura promittitur, ubi non solum nulla
peccata faciamus, sed nec habeamus ulla desideria
vitiosa, quibus consentiendo peccemus; ad quam
beatam perfectionem hujus, quod nunc datur, sancti
lavacri gratia pervenitur. Qua enim regeneratione
spiritus modo fit ut peccata omnia praeterita remittantur,
ejus merito fiet etiam regeneratio carnis in
aeternam vitam, qua in ipsa carne incorruptibiliter
resurgente peccatorum omnium incitamenta sanentur.
Sed ea salus adhuc in spe facta est, non tenetur
in re; neque possidetur per praesentiam, sed exspectatur
per patientiam.
</p>
          </div3>
        </div2>

<div2>
          <head>CAPUT XL.</head>
<p>Ac per hoc non solum peccata
omnia, quorum nunc remissio fit in Baptismo, quae
reos faciunt, dum desideriis vitiosis consentitur atque
peccatur; verum etiam ipsa desideria vitiosa, quibus
si non consentitur, nullus peccati reatus contrahitur,
quae non in ista, sed in alia vita nulla erunt, eodem
lavacro Baptismatis universa purgantur.</p>
<div3>
            <head>45.</head>
            <p>
 Reatus itaque vitii ejus de quo loquimur, in
regeneratorum prole carnali tamdiu manebit, donec
et illic lavacro regenerationis abluatur. Regeneratus
quippe non regenerat filios carnis, sed generat; ac
per hoc in eos non quod regeneratus, sed quod generatus
est, trajicit. Sic igitur, sive reus infidelis, sive
absolutus fidelis, non generat absolutos uterque, sed
reos: quomodo non solum oleastri, sed etiam oleae
semina non oleas generant, sed oleastros. Sic itaque
in damnatione hominem prima nativitas tenet, unde
nisi secunda non liberat. Tenet ergo diabolus, liberat
Christus: tenet deceptor Evae, liberat Filius Mariae:
tenet qui per conjugem venit ad virum, liberat qui de
conjuge natus est, quae non pertulit virum: tenet qui
causam libidinis intulit feminae, liberat qui sine libidine
est conceptus in femina. Omnes ille prorsus per
unum tenere potuit, nec ab ejus dominatione liberat
<pb n="0408"/>
nisi unus, quem tenere non potuit. Denique ipsa Ecclesiae
Sacramenta, quae tam priscae traditionis auctoritate
concelebrat, ut ea isti, quamvis in parvulis
existiment simulatorie potius quam veraciter fieri,
non tamen audeant aperta improbatione respuere:
ipsa, inquam, sanctae Ecclesiae Sacramenta satis indicant,
parvulos a partu etiam recentissimos per gratiam
Christi de diaboli servitio liberari. Excepto enim
quod in peccatorum remissionem, non fallaci, sed
fideli mysterio baptizantur, etiam prius exorcizatur in
eis et exsufflatur potestas contraria; cui etiam verbis
eorum a quibus portantur, se renuntiare respondent.
Quibus omnibus rerum occultarum sacratis et evidentibus
signis, a captivatore pessimo ad optimum redemptorem
transire monstrantur; qui pro nobis infirmitate
suscepta, alligavit fortem, ut vasa ejus eriperet <note>(Matth. XII, 29)</note>:
quia infirmum Dei non solum
est hominibus <note>(I Cor. I, 25)</note>, verum et angelis fortius.
Liberans itaque Deus pusillos cum magnis, in
utrisque ostendit quod locuta est per Apostolum Veritas.
Non enim solos aetate majores, sed etiam pusillos
eruit a potestate tenebrarum, ut transferat in
regnum Filii charitatis suae <note>(Coloss. I, 13)</note>.</p>
          </div3>
<div3>
            <head>46.</head>
            <p>
 Nec quisquam miretur, et dicat,  « Cur hoc
creat bonitas Dei, quod possideat malignitas diaboli? » 
Hoc enim suae creaturae seminibus ex illa bonitate
largitur, qua etiam facit solem suum oriri super
bonos et malos, et pluit super justes et injustos <note>(Matth. V, 45)</note>.
Hac quippe bonitate etiam ipsa
semina benedixit, vel benedicendo constituit: quam
benedictionem naturae laudabili culpa damnabilis non
ademit. Quae licet per Dei punientis justitiam valuerit,
ut homines cum peccati originalis vitio nascerentur;
non tamen valuit, ut homines non nascerentur.
Sicut in ipsis aetate majoribus quaelibet vitia peccatorum
non ex homine hominem tollunt; sed permanet
Dei opus bonum, in quantiscumque malis operibus
impiorum. Nam etsi homo in honore positus, et non
intelligens, comparatur pecoribus, eisque similis fit <note>(Psal. XLVIII, 13)</note>;
non tamen usque adeo similis fit,
ut pecus sit. Comparatur namque per vitium, non per
naturam; non pecoris vitio, sed naturae. Tantae namque
excellentiae est in comparatione pecoris homo,
ut vitium hominis natura sit pecoris: nec tamen ideo
natura hominis in naturam vertitur pecoris. Ac per
hoc Deus hominem damnat propter vitium, quo natura
dehonestatur; non propter naturam, quae vitio
non aufertur. Bestias vero absit ut opinemur poenae
damnationis obnoxias, quas justum est ut miseriae
sint expertes, quae nec beatitudinis possunt esse participes.
Quid ergo mirum est vel iniquum, ut immundo
spiritui subdatur homo, non propter naturam, sed
propter immunditiam suam, quam non ex opere divino,
sed ex humana voluntate venientem in originis
labe contraxit: cum et ipse spiritus immundus,
bonum sit, quod spiritus; malum, quod immundus?
Illud quippe est ex Dei opere, hoc ex propria voluntate.
<pb n="0409"/>
Natura itaque fortior, id est, angelica, inferiorem
naturam, id est, humanam, vitii societate subditam
tenet. Ideo Mediator angelis fortior, infirmus
propter homines factus est: sic superbia captivatoris,
Redemptoris humilitate destruitur; ut qui super
filios hominis angelica fortitudine gloriatur, a Filio
Dei suscepta humana infirmitate vincatur.
</p>
          </div3>
        </div2>

<div2>
          <head>CAPUT XLI.</head>
<div3>
            <head>47.</head>
            <p>
 Sed jam etiam istum conclusuri
librum, oportere arbitramur, ut Ambrosium antistitem
Dei, cujus inter latinae linguae scriptores
ecclesiasticos praecipue Pelagius integerrimam fidem
praedicat, sicut de gratia fecimus, ita et de peccato
originali, in quo delendo ipsa gratia evidentius
commendatur, calumniosae istorum loquacitati respondere
faciamus. In eo opere quod scripsit de Resurrectione
sanctus Ambrosius:  « Lapsus sum, »  inquit,
 « in Adam, de paradiso ejectus in Adam, mortuus
in Adam: quem non revocat nisi me in Adam
invenerit, ut in illo culpae obnoxium, morti debitum,
ita in Christo justificatum »  <note>( <hi>Lib. de Fide Resurrectionis</hi> )</note>.
Item scribens contra Novatianos ait:  « Omnes
homines sub peccato nascimur, quorum ipse ortus
in vitio est, sicut habes lectum, dicente David, <hi>Ecce
in iniquitatibus conceptus sum, et in delictis peperit me
mater mea <note>(Psal. L, 7)</note>
            </hi>. Ideo Pauli caro corpus mortis
erat, sicut ipse ait: <hi>Quis me liberabit de corpore
mortis hujus <note>(Rom. VII, 24)</note>
            </hi>? Christi autem caro damnavit
peccatum, quod nascendo non sensit, quod
moriendo crucifixit; ut in carne nostra esset justificatio
per gratiam, ubi erat ante colluvio per culpam » <note>(Lib. 1 de Poenitentia, cap. 2, vel 3)</note>.
Item idem
<pb n="0410"/>
ipse cum exponeret Isaiam prophetam loquens de
Christo:  « Ideo, »  inquit,  « et quasi homo per universa
tentatus est, et in similitudine hominum cuncta
sustinuit: sed quasi de Spiritu natus abstinuit a
peccato <note>(Hebr. IV, 15)</note>. Omnis enim homo mendax <note>(Psal. CXV, 2)</note>;
et nemo sine peccato, nisi unus
Deus. Servatum est igitur, ut ex viro et muliere, id
est, per illam corporum commixtionem, nemo videatur
expers esse delicti. Qui autem expers est delicti,
expers est etiam hujusmodi conceptionis » . Item
cum exponeret Evangelium secundum Lucam:  « Non
enim virilis coitus, »  inquit,  « vulvae virginalis secreta
reseravit, sed immaculatum semen inviolabili
utero Spiritus sanctus infudit. Solus enim per omnia
ex natis de femina sanctus Dominus Jesus, qui terrenae
contagia corruptelae immaculati partus novitate
non senserit, et coelesti majestate depulerit »  <note>(Lib. 2,
n. 56, ad cap. 2)</note>.</p>
          </div3>
<div3>
            <head>48.</head>
            <p>
 His tamen verbis hominis Dei, quem tanto praeconio
ipse laudavit Pelagius, contradicit, et dicit,
 « sicut sine virtute, ita nos sine vitio procreari. »  Quid
igitur restat, nisi aut istum Pelagius suum damnet
errorem, aut eum sic Ambrosium laudasse poeniteat?
Sed quia ista secundum catholicam fidem beatus
Ambrosius, ut episcopus catholicus, est locutus; sequitur
ut ab hac via fidei devius merito Pelagius cum
Coelestio discipulo suo catholicae Ecclesiae sit auctoritate
damnatus, nisi eum non Ambrosium laudasse,
sed contra Ambrosium sensisse poeniteat. Scio vos
ea quae ad aedificationem vel confirmationem fidei
conscribuntur, insatiabiliter legere: verumtamen hic
liber, quamtumlibet sit ad hoc utilis, jam tandem
aliquando finiendus est.

</p>
          </div3>
        </div2>
      </div1>
</body>
  </text>
</TEI>
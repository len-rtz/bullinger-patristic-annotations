<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De fide rerum quae non videntur</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DeFiReQ</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De fide rerum quae non videntur</head>

<p>In quo demonstratur nos in christiana religione, non culpabili temeritate, sed laudabili fide credere res quas oculis
nostris non videmus.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Etiam in rebus humanis multa
<pb n="0171"/>credi quae non cernuntur oculis. Voluntas amici bona
non videtur, sed creditur. Amici etiam probati benevolentia
nobis non constat sine aliqua fide.</hi> Sunt qui
putant christianam religionem propterea ridendam
potius quam tenendam, quia in ea, non res quae videatur
ostenditur, sed fides rerum quae non videntur,
hominibus imperatur. Nos ergo ad hos refellendos,
qui prudenter sibi videntur nolle credere quod videre
non possunt, etsi non valemus humanis aspectibus
monstrare divina quae credimus, tamen humanis mentibus
etiam illa quae non videntur credenda esse
monstramus. Ac primum isti, quos oculis carneis sic
stultitia fecit obnoxios, ut quod per eos non cernunt,
non sibi existiment esse credendum, admonendi sunt
quam multa non solum credant, verum etiam sciant,
quae talibus oculis videri non possunt. Quae cum sint
innumerabilia in ipso animo nostro, cujus invisibilis
est natura, ut alia taceam, fides ipsa qua credimus,
sive cogitatio qua nos vel credere aliquid, vel non
credere novimus, cum prorsus aliena sit ab istorum
conspectibus oculorum, quid tam nudum, tam clarum,
quid tam certum est interioribus visibus animorum?
Quomodo ergo credendum non est quod corporeis
oculis non videmus, cum vel credere nos, vel
non credere, ubi corporeos oculos adhibere non possumus,
sine ulla dubitatione videamus?</p>
          </div3>
<div3>
            <head>2.</head>
            <p>
 Sed, inquiunt, ista quae in animo sunt, cum
possimus ipso animo cernere, non opus habemus per
oculos corporis nosse: quae autem dicitis vos ut credamus,
nec foris ostenditis, ut ea per oculos corporis
noverimus; nec intus in animo nostro sunt, ut ea cogitando
videamus. Sic ista dicunt, quasi quisquam
credere juberetur, si jam sibi praesentatum posset videre
quod creditur. Ideo utique debemus credere
nonnulla etiam temporalia, quae non videmus, ut
aeterna etiam mereamur videre, quae credimus. Sed
<pb n="0172"/>
quisquis es, qui non vis credere nisi quod vides, ecce
praesentia corpora corporeis oculis vides, praesentes
voluntates et cogitationes tuas, quia in animo tuo
sunt, ipso animo vides: dic mihi, obsecro te; amici
tui erga te voluntatem quibus oculis vides? nulla enim
voluntas corporeis oculis videri potest. An vero etiam
hoc vides animo tuo, quod in animo agitur alieno?
Quod si non vides, quomodo amicali benevolentiae
vicem rependis, si quod non potes videre, non credis?
An forte dicturus es, alterius voluntatem per ejus
opera te videre? Ergo facta visurus, et verba es auditurus,
de amici autem voluntate id quod videri et
audiri non potest crediturus. Non enim voluntas illa
color est aut figura, ut oculis ingeratur; vel sonus aut
cantilena, ut auribus illabatur; aut vero tua est, ut
tui cordis affectione sentiatur. Restat itaque ut nec
visa, nec audita, nec apud te intus conspecta credatur,
ne tua vita deserta sine ulla amicitia relinquatur,
vel impensa tibi dilectio vicissim abs te non rependatur.
Ubi est ergo quod dicebas, te credere non
debere, nisi quod videres aut extrinsecus corpore,
aut intrinsecus corde? Ecce ex corde tuo, credis cordi
non tuo; et quo nec carnis nec mentis dirigis aciem,
accommodas fidem. Amici faciem cernis corpore tuo,
fidem tuam cernis animo tuo: amici vero non abs te
amatur fides, si non in te mutuo illa sit fides, qua
credas quod in illo non vides. Quamvis homo possit
et fallere fingendo benevolentiam, tegendo malitiam:
aut si nocere non cogitat, tamen exspectando a te
aliquam commoditatem, simulat, quia charitatem non
habet.</p>
          </div3>
<div3>
            <head>3.</head>
            <p>
 Sed dicis, ideo te credere amico, cujus videre
cor non potes, quia in tuis tentationibus eum probasti,
et cujusmodi animum erga te haberet in tuis periculis,
ubi te non deseruit, cognovisti. Numquid ergo, ut
amicorum probetur erga nos charitas, videtur tibi
nostra optanda calamitas? Nec quisquam erit ex amicis
<pb n="0173"/>
certissimis felix, nisi fuerit adversis rebus infelix:
ut videlicet explorato alterius amore non fruatur,
nisi suo dolore vel timore crucietur. Et quomodo in
habendis veris amicis optari ea, non potius timeri,
felicitas potest, quam probare nisi infelicitas non
potest? Et tamen verum est haberi posse amicum
etiam in rebus prosperis, probari autem certius in rebus
adversis.
</p>
          </div3>
        </div2>

<div2>
          <head>CAPUT II.</head>
<p> <hi>Fide de rebus humanis sublata, quam
horrenda confusio sequeretur.</hi> Sed utique ut eum probes,
periculis tuis nec te committeres, nisi crederes: ac
per hoc cum te committis ut probes, credis antequam
probes. Certe enim si rebus non visis credere non
debemus, quandoquidem et nondum certius probatis
amicorum cordibus credimus; et cum ea malis nostris
bona probaverimus, etiam tunc eorum erga nos
benevolentiam credimus potius, quam videmus: nisi
quia tanta fides est, ut non incongruenter quibusdam
oculis ejus nos judicemus videre quod credimus; cum
propterea credere debeamus, quia videre non possumus.</p>
<div3>
            <head>4.</head>
            <p>
 Si auferatur haec fides de rebus humanis, quis
non attendat quanta earum perturbatio, et quam horrenda
confusio subsequatur? Quis enim mutua charitate
diligetur ab aliquo, cum sit invisibilis ipsa dilectio,
si quod non video, credere non debeo? Tota
itaque peribit amicitia, quia non nisi mutuo amore
constat. Quid enim ejus poterit ab aliquo recipere, si
nihil ejus creditum fuerit exhiberi? Porro amicitia
pereunte, neque connubiorum neque cognationum et
affinitatum vincula in animo servabuntur; quia et in
his utique amica consensio est. Non ergo conjugem
conjux vicissim diligere poterit, quando se diligi, quia
ipsam dilectionem non potest videre, non credit. Nec
filios habere desiderabunt, quos vicissim sibi reddituros
 esse non credunt. Qui si nascantur et crescant,
multo minus ipsi parentes suos amabunt, quorum
erga se amorem in eorum cordibus, quia est invisibilis,
non videbunt; si ea quae non videntur, non laudabili
fide, sed culpabili temeritate creduntur. Quid
jam de caeteris necessitudinibus dicam, fratrum, sororum,
generorum atque socerorum, et qualibet consanguinitate
et affinitate junctorum, si charitas incerta,
voluntasque suspecta est, et filiis parentum, et
parentibus filiorum, dum benevolentia non redditur
debita; quia nec deberi putatur, quando in alio quae
non videtur, esse non creditur? Porro si non ingeniosa,
sed odiosa est ista cautela, ubi nos amari non
credimus, quod amorem amantium non videmus,
vicemque non rependimus, quibus eam nos debere mutuam
non putamus: usque adeo res humanae perturbantur,
si quod non videmus, non credamus, ut
omnino funditus evertantur, si nullas credamus hominum
<pb n="0174"/>
voluntates, quas utique videre non possumus.
Omitto dicere quam multa isti, qui nos reprehendunt,
quia credimus quae non videmus, credant famae et
historiae, vel de locis ubi ipsi non fuerunt; nec dicant,
Non credimus, quia non vidimus. Quoniam si hoc
dicant, coguntur fateri incertos sibi esse parentes
suos: quia et hinc aliis narrantibus, nec tamen quia
jam praeteritum est id ostendere valentibus, crediderunt,
nullum retinentes illius temporis sensum, et
tamen aliis inde loquentibus adhibentes sine ulla dubitatione
consensum; quod nisi fiat, incurratur necesse
est adversus parentes infidelis impietas, dum
quasi vitatur in his quae videre non possumus credendi
temeritas.
</p>
          </div3>
        </div2>

<div2>
          <head>CAPUT III.</head>
<p> <hi>Indicia quae confirmant fidem. Prophetiae
de Ecclesia impletae.</hi> Si ergo non credentibus
nobis quae videre non possumus, ipsa humana societas,
concordia pereunte, non stabit: quanto magis
est fides, quamvis quae non videntur, rebus adhibenda
divinis; quae si non adhibeatur, non amicitia
quorumlibet hominum, sed ipsa summa religio violatur,
ut summa miseria consequatur?</p>
<div3>
            <head>5.</head>
            <p>
 Sed amici hominis, inquies, erga me benevolentiam
quanquam videre non possum, multis tamen
indiciis indagare possum: vos autem quae vultis ut
non visa credamus, nullis indiciis potestis ostendere.
Interim non parum est, quod fateris quorumdam
indiciorum perspicuitate res aliquas, etiam quae non
videntur, credi oportere: etiam sic enim constat,
non omnia quae non videntur, non esse credenda;
jacetque illud abjectum atque convictum, quod dicitur,
ea quae non videmus, non debere nos credere.
Multum autem falluntur qui putant nos sine ullis de
Christo indiciis credere in Christum. Nam quae sunt
indicia clariora, quam ea quae nunc videamus praedicta
et impleta? Proinde qui putatis nulla esse indicia
cur de Christo credere debeatis quae non vidistis,
attendite quae videtis. Ipsa vos Ecclesia ore
maternae dilectionis alloquitur: Ego, quam miramini
per universum mundum fructificantem atque crescentem,
qualem me conspicitis aliquando non fui.
Sed, <hi>In semine tuo benedicentur omnes gentes <note>(Gen.
XXII, 18)</note>
            </hi>. Quando Deus Abrahae benedicebat, me
promittebat: per omnes enim gentes in Christi benedictione
diffundor. Semen Abrahae Christum succedentium
generationum ordo testatur. Quod ut
breviter colligam, Abraham genuit Isaac, Isaac genuit
Jacob, Jacob genuit duodecim filios, ex quibus ortus
est populus Israel. Jacob quippe ipse appellatus est
Israel. In his duodecim filiis genuit Judam, unde
nomen est Judaeorum, ex quibus nata est virgo
Maria, quae peperit Christum. Et ecce in Christo, id
est in semine Abrahae, benedici omnes gentes videtis
et stupetis; et adhuc in eum credere timetis, in quem
non credere potius timere debuistis! An credere dubitatis
vel recusatis virginis partum, cum magis credere
debeatis, sic decuisse nasci hominem Deum? Et
<pb n="0175"/>
hoc namque accipite per prophetam fuisse praedictum: <hi>Ecce virgo accipiet in utero, et pariet filium, et vocabunt
nomen ejus Emmanuel, quod est interpretatum,
Nobiscum Deus 
 <note>(Isai. VII, 14)</note>
            </hi>. Non ergo dubitabitis
virginem parientem, si velitis credere Deum nascentem;
mundi regimen non relinquentem, et ad homines
in carne venientem; matri fecunditatem afferentem,
integritatem non auferentem. Sic hominem
nasci oportebat, etsi semper erat Deus, ex quo
nascendo fieret nobis Deus. Hinc de eo rursus
propheta dicit: <hi>Thronus tuus, Deus, in saeculum saeculi;
virga directionis, virga regni tui. Dilexisti justitiam,
et odisti iniquitatem; propterea unxit te Deus,
Deus tuus oleo exsultationis prae participibus tuis.</hi> Ista
unctio spiritualis est, qua Deus unxit Deum, Pater
scilicet Filium: unde appellatum a chrismate, id est,
ab unctione novimus Christum. Ego sum Ecclesia
de qua illi in eodem psalmo dicitur, et tanquam
factum quod futurum fuerat praenuntiatur: <hi>Astitit
regina a dextris tuis, in vestitu deaurato, circumamicta
varietate,</hi> id est, in sacramento sapientiae, linguarum
varietate decorata. Ibi mihi dicitur, <hi>Audi, filia,
et vide, et inclina aurem tuam, et obliviscere populum
tuum, et domum patris tui: quia concupivit rex speciem
tuam; quoniam ipse est Dominus Deus tuus, et adorabunt
eum filiae Tyri in muneribus, vultum tuum deprecabuntur
omnes divites plebis. Omnis gloria ejus filiae
regis intrinsecus, in fimbriis aureis circumamicta varietate.
Adducentur regi virgines post eam, proximae ejus
adducentur tibi: adducentur in laetitia et exsultatione,
adducentur in templum regis. Pro patribus tuis nati
sunt tibi filii, constitues eos principes super omnem
terram. Memores erunt nominis tui, in omni generatione
et generatione. Propterea populi confitebuntur
tibi in saeculum, et in saeculum saeculi <note>(Psal. XLIV,
7-18)</note>
            </hi>.</p>
          </div3>
<div3>
            <head>6.</head>
            <p>
 Si hanc reginam non videtis, jam etiam regia
prole fecundam. Si non videt impletum quod audivit
esse promissum, cui dictum est, <hi>Audi, filia, et vide.</hi> 
Si non reliquit ritus pristinos mundi, cui dictum est, <hi>Obliviscere populum tuum, et domum patris tui.</hi> 
 Si non
ubique Christum Dominum confitetur, cui dictum
est, <hi>Concupivit rex speciem tuam, quia ipse est Dominus
Deus tuus.</hi> Si non videt civitates gentium Christo
preces fundere, et munera offerre, de quo illi dictum
est, <hi>Adorabunt eum filiae Tyri in muneribus.</hi> Si non
etiam superbia deponitur divitum, et ab Ecclesia
deprecantur auxilium, cui dictum est, <hi>Vultum tuum
deprecabuntur omnes divites plebis.</hi> Si non agnoscit
filiam regis, cui dicere jussa est, <hi>Pater noster, qui es
in coelis <note>(Matth. VI, 9)</note>
            </hi>; et in sanctis suis in interiore
homine renovatur de die in diem <note>(II Cor. IV, 16)</note>,
de qua dictum est, <hi>Omnis gloria ejus filiae regis intrinsecus:</hi> 
quamvis et oculos extraneorum fulgentes
 fama praedicatorum suorum in diversitate linguarum
<pb n="0176"/>
velut in fimbriis aureis et vestis varietate perstringat.
Si non posteaquam diffamatur in quocumque
loco odore bono ejus, etiam consecrandae virgines
adducuntur ad Christum, de quo dicitur, et cui
dicitur, <hi>Adducentur regi virgines post eam, proximae
ejus adducentur tibi.</hi> Et ne quasi captivae in aliquem
velut carcerem viderentur adduci, <hi>Adducentur,</hi> inquit, <hi>in laetitia et exsultatione, adducentur in templum
regis.</hi> 
 Si non parit filios, ex quibus habeat tanquam
patres, quos constituat sibi ubique rectores, cui dicitur, <hi>Pro patribus tuis nati sunt tibi filii, constitues eos
principes super omnem terram:</hi> 
 quorum se orationibus
mater et praelata et subjecta commendat; unde
subjunctum est, <hi>Memores erunt nominis tui, in omni
generatione et generatione.</hi> Si non propter eorumdem
patrum praedicationem, in qua nominis ejus
sine intermissione meminerunt, tam magnae in ea
multitudines congregantur, eique laudem gratiae sine
fine linguis propriis confitentur, cui dicitur, <hi>Propterea
populi confitebuntur tibi in saeculum, et in saeculum
saeculi.</hi> 
</p>
          </div3>
        </div2>

<div2>
          <head>CAPUT IV.</head>
<p> <hi>Ad credenda quae non vidimus movere
debent quae nunc impleta conspicimus.</hi> Si non ista
ita demonstrantur esse perspicua, ut non inveniant
oculi inimicorum in quam partem avertantur, ubi
non eadem perspicuitate feriantur, ut ex ea fateri
manifeste cogantur: merito fortasse dicitis quod
nulla vobis ostendantur indicia, quibus visis credatis
etiam illa quae non videtis. Si vero haec quae videtis,
et longe ante praedicta sunt, et tanta manifestatione
complentur; si se ipsa veritas et praecedentibus
vobis et consequentibus declarat effectibus, o reliquiae
infidelitatis, ut credatis quae non videtis, iis
erubescite quae videtis!</p>
<div3>
            <head>7.</head>
            <p>
 Me attendite, vobis dicit Ecclesia; me attendite,
quam videtis, etiamsi videre nolitis. Qui enim
temporibus illis in Judaea terra fideles fuerunt, ex
virgine nativitatem mirabilem, ac passionem, resurrectionem,
ascensionem Christi, omnia divina dicta
ejus et facta praesentes praesentia didicerunt. Haec
vos non vidistis, propterea credere recusatis. Ergo
haec aspicite, in haec intendite, haec quae cernitis
cogitate, quae vobis non praeterita narrantur, nec
futura praenuntiantur, sed praesentia demonstrantur.
An vobis inane vel leve videtur, et nullum vel parvum
putatis esse miraculum divinum, quod in nomine
unius crucifixi universum genus currit humanum?
Non vidistis quod praedictum et impletum
est de humana Christi nativitate, <hi>Ecce virgo in utero
accipiet, et pariet filium:</hi> sed videtis quod praedictum
et impletum est ad Abraham Dei verbum, <hi>In semine
tuo benedicentur omnes gentes.</hi> Non vidistis quod de
mirabilibus Christi praedictum est, <hi>Venite, et videte
opera Domini, quae posuit prodigia super terram <note>(Psal.
XLV, 9)</note>
            </hi>: sed videtis quod praedictum est, <hi>Dominus
dixit ad me, Filius meus es tu, ego hodie genui te:
postula a me, et dabo tibi gentes haereditatem tuam, et
possessionem tuam terminos terrae <note>(Psal. II, 7 et 8)</note>
            </hi>.
<pb n="0177"/>
Non vidistis quod praedictum est et impletum de
passione Christi, <hi>Foderunt manus meas et pedes meos,
dinumeraverunt omnia ossa mea; ipsi vero consideraverunt
et conspexerunt me; diviserunt sibi vestimenta
mea, et super vestem meam miserunt sortem:</hi> sed videtis
quod in eodem psalmo praedictum est, et nunc
apparet impletum, <hi>Commemorabuntur et convertentur
ad Dominum universi fines terrae, et adorabunt in conspectu
ejus universae patriae gentium; quoniam Domini
est regnum, et ipse dominabitur gentium <note>(Psal. XXI,
17-19, 28, 29)</note>
            </hi>. Non vidistis quod de resurrectione
Christi praedictum atque completum est, loquente
Psalmo ex persona ejus prius de traditore et persecutoribus
ejus: <hi>Egrediebantur foras, et loquebantur
simul in unum; adversum me insusurrabant omnes
inimici mei, adversum me cogitabant mala mihi; verbum
iniquum disposuerunt adversum me.</hi> Ubi, ut ostenderet
nihil eos valuisse occidendo resurrecturum,
subjecit atque ait: <hi>Numquid qui dormit, non adjiciet
ut resurgat?</hi> Et paulo post cum de ipso suo traditore
per eamdem prophetiam praedixisset, quod in Evangelio
quoque scriptum est, <hi>Qui edebat panes meos,
ampliavit super me calcaneum;</hi> hoc est, conculcavit
me: continuo subdidit, <hi>Tu autem, Domine, miserere
mei, et resuscita me, et reddam illis <note>(Psal. XL, 7-11;
Joan. XIII, 18)</note>
            </hi>. Impletum est hoc, dormivit Christus,
et evigilavit, hoc est, resurrexit: qui per eamdem
prophetiam in alio psalmo ait, <hi>Ego dormivi, et somnum
cepi; et exsurrexi, quoniam Dominus suscipiet
me <note>(Psal. III)</note>
            </hi>. Verum hoc non vidistis, sed videtis
ejus Ecclesiam, de qua similiter dictum et impletum
est, <hi>Domine Deus meus, ad te gentes venient ab extremo
terrae, et dicent, Vere mendacia coluerunt patres
nostri simulacra, et non est in illis utilitas.</hi> Hoc certe
sive velitis seu nolitis, aspicitis: ut si adhuc aliquam
putatis esse vel fuisse in simulacris utilitatem;
certe tamen innumeros gentium populos relictis vel
abjectis vel confractis hujusmodi vanitatibus audistis
dicere, <hi>Vere mendacia coluerunt patres nostri simulacra,
et non est in illis utilitas: si faciet homo deos,
et ecce ipsi non sunt dii <note>(Jerem. XVI, 19, 20)</note>
            </hi>. Nec
putetis autem ad unum aliquem Dei locum gentes
praedictas fuisse venturas, quoniam dictum est, <hi>Ad
te gentes venient ab extremo terrae.</hi> Intelligite, si potestis,
ad Deum Christianorum, qui summus et verus
est Deus, non ambulando venire gentium populos,
sed credendo. Nam res eadem ab alio propheta sic
praenuntiata est: <hi>Praevalebit,</hi> inquit, <hi>Dominus adversus
eos, et exterminabit omnes deos gentium terrae;
et adorabunt eum unusquisque de loco suo omnes insulae
gentium <note>(Sophon. II, 11)</note>
            </hi>. Quod ait ille, <hi>Ad te
omnes gentes venient;</hi> hoc ait iste, <hi>Adorabunt eum
unusquisque de loco suo.</hi> Ergo venient ad eum non
recedentes de loco suo, quia credentes in eum invenient
eum in corde suo. Non vidistis quod praedictum
et impletum est de ascensione Christi, <hi>Exaltare super
coelos, Deus:</hi> sed videtis quod continuo sequitur, <hi>Et super omnem terram gloria tua 
 <note>(Psal. CVII, 6)</note>
            </hi>.
<pb n="0178"/>
Illa de Christo jam facta atque transacta omnia non
vidistis; sed ista praesentia in ejus Ecclesia videre
vos non negatis. Utraque vobis praedicta monstramus:
utraque autem vobis impleta propterea demonstrare
videnda non possumus, quia revocare in conspectum
praeterita non valemus.
</p>
          </div3>
        </div2>

<div2>
          <head>CAPUT V.</head>
<div3>
            <head>8.</head>
            <p>
 <hi>Praesentium exhibitio astruit
fidem praeteritorum et futurorum.</hi> Sed quemadmodum
voluntates amicorum quae non videntur,
creduntur per indicia quae videntur; sic Ecclesia
quae nunc videtur, omnium quae non videntur,
sed in eis litteris ubi et ipsa est praedicta monstrantur,
et index est praeteritorum, et praenuntia
futurorum. Quia et praeterita quae jam non possunt
videri, et praesentia quae nec possunt videri
omnia, cum praenuntiarentur, nihil horum poterat
tunc videri. Cum ergo fieri praedicta coeperunt,
ex illis quae facta sunt usque ad ista quae fiunt, de
Christo et Ecclesia quae praedicta sunt ordinata serie
cucurrerunt: ad quam seriem pertinent de die judicii,
de resurrectione mortuorum, de impiorum aeterna
damnatione cum diabolo, et de piorum aeterna remuneratione
cum Christo, quae similiter praedicta
ventura sunt. Cur ergo res primas et novissimas
quas non videmus non credamus, cum testes utrarumque
res medias quas videmus habeamus, atque
in propheticis libris et primas et medias et novissimas
vel audiamus praenuntiatas antequam fierent, vel legamus?
Nisi forte arbitrantur homines infideles a
Christianis illa esse conscripta, ut ista quae jam credebant
majus haberent pondus auctoritatis, si antequam
venirent, putarentur esse promissa.
</p>
          </div3>
        </div2>

<div2>
          <head>CAPUT VI.</head>
<div3>
            <head>9.</head>
            <p>
 <hi>Judaeorum codices fidei nostrae
astipulantur. Judaeorum secta quare non prorsus deleta.</hi> 
Quod si suspicantur, inimicorum nostrorum
Judaeorum codices perscrutentur. Ibi legant ista quae
commemoravimus, praenuntiata de Christo in quem
credimus, et Ecclesia quam cernimus ab initio laborioso
fidei usque ad sempiternam beatitudinem regni.
Sed cum legunt, non mirentur quod ista illi quorum
codices sunt, propter inimicitiarum tenebras non intelligunt.
Nam eos non intellecturos ab eisdem Prophetis
ante praedictum est: quod ut caetera oportebat
impleri, et occulto justoque judicio Dei meritis
eorum poenam debitam reddi. Ille quippe quem crucifixerunt,
et cui fel et acetum dederunt, quamvis in
ligno pendens, propter eos quos fuerat in lucem de
tenebris educturus, dixerit Patri, <hi>Ignosce illis, quia
nesciunt quid faciunt <note>(Luc. XXIII, 34)</note>
            </hi>; tamen propter
caeteros, quos occultioribus causis fuerat deserturus,
per prophetam tanto ante praedixit, <hi>Dederunt in escam
meam fel, et in siti mea potaverunt me aceto: fiat
mensa eorum coram ipsis in muscipulam, et in retributionem
et in scandalum; obscurentur oculi eorum, ne
videant, et dorsum illorum semper incurva <note>(Psal. LXVIII,
22-24)</note>
            </hi>. Cum causae itaque nostrae praeclarissimis testimoniis
<pb n="0179"/>
circumquaque ambulant oculis obscuratis,
ut per eos haec probentur, ubi et ipsi reprobantur.
Ideo factum est, ne sic delerentur, ut eadem secta
omnino nulla esset; sed dispersa est super terras,
ut portans in nos collatae gratiae prophetias ad convincendos
firmius infideles, nobis ubique prodesset.
Et hoc ipsum quod dico, accipite quemadmodum
fuerit prophetatum: <hi>Ne occideris eos,</hi> inquit, <hi>ne
quando obliviscantur legem tuam; disperge eos in virtute
tua <note>(Psal. LVIII, 12)</note>
            </hi>. Non sunt ergo occisi, in eo
quod non sunt quae apud eos legebantur et audiebantur
obliti. Si enim Scripturas sanctas, quamvis eas
non intelligant, penitus obliviscerentur, in ipso Judaico
ritu occiderentur; quia cum Legis et Prophetarum
nihil nossent Judaei, prodesse non possent.
Ergo occisi non sunt, sed dispersi: ut quamvis in
fide, unde salvi fierent, non haberent; tamen unde
nos adjuvaremur, memoria retinerent, in Libris
suffragatores, in cordibus nostri hostes, in codicibus
testes.
</p>
          </div3>
        </div2>

<div2>
          <head>CAPUT VII.</head>
<div3>
            <head>10.</head>
            <p>
 <hi>Totius mundi fides in Christum mirabiliter
conciliata.</hi> Quanquam etiam si de Christo et Ecclesia
testimonia nulla praecederent, quem non movere
deberet ut crederet, repente illuxisse divinam humano
generi claritatem, quando videmus relictis diis falsis,
et eorum confractis usquequaque simulacris, templis
subversis, sive in usus alios commutatis, atque ab
humana veternosissima consuetudine tot vanis ritibus
exstirpatis, unum verum Deum ab omnibus invocari?
Et hoc esse factum per unum hominem ab hominibus
illusum, comprehensum, vinctum, flagellatum, expalmatum,
exprobratum, crucifixum, occisum: discipulis
ejus, quos idiotas, et imperitos, et piscatores,
et publicanos, per quos ejus magisterium commendaretur,
elegit, annuntiantibus ejus resurrectionem,
ascensionem, quam se vidisse dixerunt, et impleti
Spiritu sancto, hoc Evangelium linguis omnibus, quas
non didicerant, sonuerunt. Quos qui audierunt, partim
crediderunt, partim non credentes praedicantibus
ferociter restiterunt. Ita fidelibus usque ad mortem
pro veritate, non mala rependendo, sed perpetiendo
certantibus, nec occidendo, sed moriendo vincentibus;
sic in istam religionem mutatus est mundus,
sic ad hoc Evangelium corda conversa mortalium,
marium et feminarum, parvulorum atque magnorum,
doctorum et indoctorum, sapientium et insipientium,
potentium et infirmorum, nobilium et ignobilium, excelsorum
et humilium, et per omnes gentes Ecclesia
<pb n="0180"/>
diffusa sic crevit, ut etiam contra ipsam catholicam
fidem nulla secta perversa, nullum genus exoriatur
erroris, quod ita reperiatur christianae veritati adversari,
ut non affectet atque ambiat Christi nomine
gloriari: quod quidem non sineretur pullulare per
terram, nisi exerceret sanam et ipsa contradictio disciplinam.
Quando tantum crucifixus ille potuisset,
nisi Deus hominem suscepisset, etiamsi nulla per
Prophetas futura talia praedixisset? Cum vero tam
magnum pietatis sacramentum habuerit antecedentes
vates suos atque praecones, quorum divinis vocibus
est praenuntiatum, et sic venerit quemadmodum est
praenuntiatum, quis ita sit demens, ut dicat Apostolos
de Christo fuisse mentitos, quem sic venisse praedicaverunt,
quemadmodum eum venturum Prophetae
ante praedixerunt, qui nec de ipsis Apostolis vera
futura tacuerunt? De his quippe dixerant: <hi>Non sunt
loquelae neque sermones, quorum non audiantur voces
eorum; in omnem terram exivit sonus eorum, et in fines
orbis terrae verba eorum <note>(Psal. XVIII, 4 et 5)</note>
            </hi>. Quod certe
in orbe videmus impletum, etsi in carne nondum
vidimus Christum. Quis itaque nisi mirabili dementia
caecatus, aut mirabili pertinacia durus ac ferreus,
nolit habere sacris Litteris fidem, quae totius orbis
praedixerunt fidem?
</p>
          </div3>
        </div2>

<div2>
          <head>CAPUT VIII.</head>
<div3>
            <head>11.</head>
            <p>
 <hi>Ad fidei immobilem observantiam
cohortatio.</hi> Vos autem, charissimi, qui hanc fidem habetis,
vel qui nunc novam habere coepistis, nutriatur et
crescat in vobis. Sicut enim venerunt temporalia tanto
ante praedicta, venient et sempiterna promissa. Nec
vos decipiant vel vani Pagani, vel falsi Judaei, vel
fallaces haeretici, nec non in ipsa Catholica mali Christiani,
tanto nocentiores, quanto interiores inimici.
Quia et hinc ne perturbarentur infirmi, prophetia
divina non tacuit, ubi loquens in Cantico canticorum
sponsus ad sponsam, id est, Christus Dominus ad
Ecclesiam: <hi>Sicut lilium,</hi> inquit, <hi>in medio spinarum,
ita proxima mea in medio filiarum <note>(Cant. II, 2)</note>
            </hi>. Non
dixit, in medio extranearum; sed, <hi>in medio filiarum.
Qui habet aures audiendi, audiat:</hi> et dum sagena
quae missa est in mare, et congregat omnia genera
piscium, sicut sanctum loquitur Evangelium, trahitur
ad littus, id est, ad saeculi finem, secernat se a
piscibus malis, corde, non corpore; mores malos
mutando, non retia sancta rumpendo: ne qui nunc
probati reprobis videntur esse permixti, non vitam,
sed poenam reperiant sempiternam, cum coeperint
in littore separari <note>(Matth. XIII, 9, 47-50)</note>.

</p>
          </div3>
        </div2>
      </div1>
</body>
  </text>
</TEI>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>Sermo I de symbolo</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.SeIDeSy</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	


<div2>
        <head>CAPUT PRIMUM.</head>
<div3>
          <head>1.</head>
          <p>
 <hi>Symbolum regula fidei.
Symbolum ex Scripturis collectum est. Deus omnipotens.
Parvuli exsufflantur et exorcizantur.</hi> Accipite, filii,
regulam fidei, quod Symbolum dicitur. Et cum acceperitis,
in corde scribite, et quotidie dicite apud vos:
antequam dormiatis, antequam procedatis, vestro
Symbolo vos munite. Symbolum nemo scribit ut legi
possit: sed ad recensendum, ne forte deleat oblivio
quod tradidit diligentia, sit vobis codex vestra memoria.
Quod audituri estis, hoc credituri; et quod credideritis,
hoc etiam lingua reddituri. Ait enim Apostolus: <hi>Corde creditur ad justitiam, ore autem confessio
fit ad salutem 
 <note>(Rom. X, 10)</note>
          </hi>. Hoc est enim Symbolum,
quod recensuri estis et reddituri. Ista verba quae audistis,
per divinas Scripturas sparsa sunt: sed inde
collecta et ad unum redacta, ne tardorum hominum
memoria laboraret; ut omnis homo possit dicere,
possit tenere quod credit. Numquid enim modo solummodo
audistis quia Deus omnipotens est? Sed incipitis
eum habere patrem, quando nati fueritis per
Ecclesiam matrem.</p>
        </div3>
<div3>
          <head>2.</head>
          <p>
 Inde ergo jam accepistis, meditati estis, et meditati
tenuistis, ut dicatis: Credo in Deum Patrem
omnipotentem. Deus omnipotens est: et cum sit omnipotens,
mori non potest, falli non potest, mentiri non
potest; et, quod ait Apostolus, <hi>negare se ipsum non
potest <note>(II Tim. II, 13)</note>
          </hi>. Quam multa non potest, et
omnipotens est: et ideo omnipotens est, quia ista non
potest. Nam si mori posset, non esset omnipotens; si
mentiri, si falli, si fallere, si inique agere, non esset
omnipotens: quia si hoc in eo esset, non fuisset dignus
qui esset omnipotens. Prorsus omnipotens Pater
noster peccare non potest. Facit quidquid vult: ipsa
est omnipotentia. Facit quidquid bene vult, quidquid
juste vult: quidquid autem male fit, non vult. Nemo
resistit omnipotenti, ut non quod vult faciat. Ipse fecit
coelum et terram, mare et omnia quae in eis sunt, invisibilia
<pb n="0628"/>
et visibilia: invisibilia, sicut sunt in coelis
Sedes, Dominationes, Principatus, Potestates, Archangeli,
Angeli, si bene vixerimus, cives nostri. Fecit in
coelo visibilia; solem, lunam, stellas. Suis animalibus
terrestribus ornavit terram, implevit aerem volatilibus,
terram ambulantibus et serpentibus, mare natantibus:
omnia implevit suis creaturis propriis. Fecit
et hominem ad imaginem et similitudinem suam in
mente: ibi est enim imago Dei; ideo mens ipsa non
potest comprehendi nec a se ipsa, ubi est imago Dei.
Ad hoc facti sumus, ut creaturis caeteris dominemur:
sed per peccatum in primo homine lapsi sumus, et in
mortis haereditatem omnes devenimus. Facti sumus
humiles mortales, impleti sumus timoribus, erroribus:
hoc merito peccati; cum quo merito et reatu
nascitur omnis homo <note>(Gen. I-III)</note>. Ideo sicut vidistis
hodie, sicut nostis, et parvuli exsufflantur et exorcizantur,
ut pellatur ab eis diaboli potestas inimica, quae
decepit hominem, ut possideret homines. Non ergo
creatura Dei in infantibus exorcizatur aut exsufflatur:
sed ille sub quo sunt omnes qui cum peccato nascuntur;
est enim princeps peccatorum. Ac per hoc propter
unum qui lapsus est et omnes misit in mortem,
missus est unus sine peccato qui omnes in se credentes
perducat ad vitam, liberans eos a peccato.
</p>
        </div3>
      </div2>

<div2>
        <head>CAPUT II.</head>
<div3>
          <head>3.</head>
          <p>
 <hi>Filium Dei Dominum nostrum vere
esse Deum et omnipotentem. Pater et Filius non dii duo,
sed unus Deus. Filius omnipotens et aequalis a Patre
genitus.</hi> Ideo credimus et in Filium ejus, id est, Dei
Patris omnipotentis, unicum, Dominum nostrum.
Quando audis unicum Dei Filium, agnosce Deum. Non
enim Filius Dei unicus posset esse non Deus. Quod
est, hoc genuit; etsi non est quem genuit. Si verus
est autem Filius, hoc est quod Pater: si hoc non est
quod Pater, non est verus Filius. Mortales et terrenas
creaturas attendite: quod est res quaeque, hoc generat.
Non generat homo bovem, non generat ovis
<pb n="0629"/>
canem, nec canis ovem. Quidquid est quod generat,
id quod est generat. Tenete ergo fortiter, firmiter,
fideliter, quia hoc genuit Deus Pater, quod est ipse
omnipotens. Creaturae istae mortales per corruptionem
generant. Numquid sic Deus generat? Mortalis natus
id quod est generat, immortalis quod est generat:
corruptibilis corruptibilem generat, incorruptibilis incorruptibilem;
corruptibilis corruptibiliter, incorruptibilis
incorruptibiliter: usque adeo hoc quod est, ut
unus unum, ideo unicum. Scitis quoniam cum vobis
pronuntiarem Symbolum sic dixi, et sic credere debetis:
quia credimus in Deum Patrem omnipotentem,
et in Jesum Christum Filium ejus unicum. Jam quando
unicum, crede omnipotentem: non enim Deus
Pater facit quod vult, et Deus Filius non facit quod
vult. Una voluntas est Patris et Filii, quia una natura.
Nec enim voluntas Filii potest a Patris voluntate aliquantulum
segregari. Deus et Deus, ambo unus Deus:
omnipotens et omnipotens, ambo unus omnipotens.</p>
        </div3>
<div3>
          <head>4.</head>
          <p>
 Non introducimus duos deos, quomodo quidam
introducunt, et dicunt: Deus Pater et Deus Filius, sed
major Deus Pater, minor Deus Filius. Ambo quid?
Duo dii? Erubescis dicere, erubesce credere. Dominus
Deus Pater dicis, et Dominus Deus Filius: et
dicit ipse Filius, <hi>Nemo potest duobus dominis servire <note>(Matth. VI, 24)</note>
          </hi>.
In familia ipsius sic erimus, ut, quomodo
in domo magna ubi est paterfamilias et habet
filium, dicamus et nos: Dominus major, Dominus
minor? Aversamini talem cogitationem. Si vobis talia
feceritis in corde, idola ponitis in anima una. Prorsus
repellite. Prius credite, postea intelligite. Cui autem
donat Deus, ut cum crediderit, cito intelligat; Dei
donum est, non humana fragilitas. Tamen si nondum
intelligitis, credite: Deus unus Pater, Deus Christus
Filius Dei. Ambo quid? Unus Deus. Et quomodo ambo
unus Deus dicitur? Quomodo? miraris? In Actibus
Apostolorum, <hi>Et erat,</hi> inquit, <hi>credentium anima una et
cor unum <note>(Act. IV, 32)</note>
          </hi>. Multae animae erant, fides easdem
unam fecerat. Tot millia animarum erant; amaverunt
se, et multae sunt una: amaverunt Deum in
igne charitatis, et ex multitudine ad pulchritudinis
unitatem venerunt. Si tam multas animas fecit animam
unam charitas; qualis charitas est apud Deum,
ubi nulla diversitas, sed integra aequalitas? Si in terris
et in hominibus potuit esse tanta charitas, ut de
tot animabus faceret unam animam; ubi semper inseparabilis
fuit Pater a Filio, Filius a Patre, potuerunt
ambo esse nisi Deus unus? Sed illae animae, et
multae animae dici potuerunt, et anima una: Deus
autem, ubi est ineffabilis et summa conjunctio, unus
Deus dici potest, non dii duo.</p>
        </div3>
<div3>
          <head>5.</head>
          <p>
 Facit quod vult Pater, facit quod vult Filius. Nolite
putare omnipotentem Patrem et non omnipotentem
Filium: error est, delete hoc in vobis, non haereat
in memoria vestra, non bibatur in fide vestra, et
si forte aliquis vestrum biberit, vomat. Omnipotens
est Pater, omnipotens Filius. Si omnipotens non genuit
<pb n="0630"/>
omnipotentem, non verum filium genuit. Quid
enim dicimus, fratres, si Pater major minorem filium
genuit? Quid enim dixi, genuit? Homo enim major
generat filium minorem, verum est: sed quia senescit
ille, crescit iste, et ad formam patris sui vel crescendo
pervenit. Filius Dei si non crescit, quia nec
potest Deus senescere; perfectus natus est. Perfectus
quidem natus, si non crescit, et minor non remansit;
aequalis est. Nam ut sciatis omnipotentem de omnipotente
natum, ipsum audite qui Veritas est. De se
quod dicit Veritas, hoc est verum. Quid ait Veritas?
quid ait Filius, qui est Veritas? <hi>Quaecumque Pater facit,
haec et Filius similiter facit <note>(Joan. V, 19)</note>
          </hi>. Omnipotens
est Filius, omnia faciendo quae voluerit. Nam
si facit aliqua Pater quae non facit Filius, falsum dixit
Filius: <hi>Quaecumque Pater facit, haec et Filius facit
similiter.</hi> Sed quia verum dixit Filius: credite, <hi>Quaecumque
Pater facit, haec et Filius facit similiter;</hi> et credidistis
in Filium omnipotentem. Quod verbum etsi in
Symbolo non dixistis, tamen hoc est quod expressistis,
quando in unicum ipsum Deum credidistis. Habet
aliquid Pater quod non habet Filius? Hoc Ariani haeretici
blasphemi dicunt, non ego. Sed ego quid dico?
Si habet aliquid Pater, quod non habet Filius; mentitur
Filius, qui dicit, <hi>Omnia quae habet Pater, mea
sunt <note>(Id., XVI, 15)</note>
          </hi>. Multa et innumerabilia sunt testimonia
quibus probetur quia Filius verus Dei Patris
est Filius, et Pater Deus verum genuit Filium Deum,
et Pater et Filius unus est Deus.
</p>
        </div3>
      </div2>

<div2>
        <head>CAPUT III.</head>
<div3>
          <head>6.</head>
          <p>
 <hi>Filii Dei nativitas humana ex virgine.
Passio sub praeside Pilato. Nativitas Christi aeterna
de Patre. Crucis supplicium cur electum a Christo.
Patientiae merces non temporalis in praesenti, sed aeterna
speretur in futuro saeculo.</hi> Sed iste Filius unicus Dei
Patris omnipotentis videamus quid fecit propter nos,
quid passus est propter nos. Natus de Spiritu sancto et
virgine Maria. Ille Deus tantus aequalis Patri, natus de
Spiritu sancto et virgine Maria humilis, unde sanaret
superbos. Exaltavit se homo, et cecidit: humiliavit se
Deus, et erexit. Humilitas Christi quid est? Manum Deus
homini jacenti porrexit. Nos cecidimus, ille descendit:
nos jacebamus, ille se inclinavit. Prendamus et surgamus,
ut non in poenam cadamus. Ergo inclinatio
ipsius haec est, Natus est de Spiritu sancto et virgine
Maria. Et ipsa nativitas humana, humilis et excelsa.
Unde humilis? Quia homo natus est ex hominibus.
Unde excelsa? Quia de virgine. Virgo concepit, virgo
peperit, et post partum virgo permansit.</p>
        </div3>
<div3>
          <head>7.</head>
          <p>
 Quid deinde? Passus sub Pontio Pilato. Praesidatum
agebat, et judex erat ipse Pontius Pilatus,
quando passus est Christus. Judicis nomine signata
sunt tempora, quando passus est, sub Pontio Pilato;
quando passus est, crucifixus, mortuus, et sepultus.
<pb n="0631"/>
Quis? quid? pro quibus? Quis? Filius Dei unicus,
Dominus noster. Quid? Crucifixus, mortuus, et sepultus.
Pro quibus? Pro impiis et peccatoribus. Magna
dignatio! magna gratia! <hi>Quid retribuam Domino, pro
omnibus quae retribuit mihi <note>(Psal. CXV, 12)</note>
          </hi>?</p>
        </div3>
<div3>
          <head>8.</head>
          <p>
 Natus est ante omnia tempora, natus ante omnia
saecula. Natus ante. Ante quid, ubi non est ante?
Prorsus nolite cogitare aliquod tempus ante nativitatem
Christi, qua natus est de Patre: de ipsa nativitate
loquor, qua est Filius Dei omnipotentis unicus Dominus
noster; de ipsa prius loquor. Nolite cogitare
in hac nativitate initium temporis; nolite cogitare
ullum spatium aeternitatis, quando erat Pater et non
erat Filius. Ex quo Pater, ex eo Filius. Et quid est,
ex quo, ubi non est initium? Ergo semper Pater sine
initio, semper Filius sine initio. Et quomodo, inquies,
natus est, si non habet initium? De aeterno coaeternus.
Nunquam fuit Pater et non erat Filius, et tamen
Filius a Patre est genitus. Unde datur qualiscumque
similitudo? In rebus terrenis sumus, in creatura visibili
sumus. Det mihi similitudinem terra: non dat.
Det mihi aliquam similitudinem undarum elementum:
non habet unde. Det mihi similitudinem aliquod
animal: nec hoc potest. Animal quidem generat,
et quod generat, et quod generatur: sed prior
est pater, et postea nascitur filius. Inveniamus coaevum,
et credamus coaeternum. Si potuerimus invenire
patrem coaevum filio suo, et filium coaevum patri suo;
credamus Deum Patrem coaevum Filio suo, et Deum
Filium coaeternum Patri suo. In terra possumus invenire
aliquem coaevum, non possumus invenire
aliquem coaeternum. Intendamus coaevum, et credamus
coaeternum. Intentos vos faciet forte aliquis
et dicet: Quando potest inveniri pater coaevus filio
suo, aut filius coaevus patri suo? Ut generet pater,
antecedit aetate; ut nascatur filius, sequitur aetate:
sed hic coaevus pater filio, vel filius patri, quomodo
potest esse? Occurrat vobis ignis pater, splendor filius;
ecce invenimus coaevos. Ex quo ignis esse coepit,
continuo splendorem gignit: nec ignis ante splendorem,
nec splendor post ignem. Et si interrogemus,
quis quem generat, ignis splendorem, aut splendor
ignem; continuo vobis occurrit sensu naturali, prudentia
insita mentibus vestris, omnes clamatis: Ignis
splendorem, non splendor ignem. Ecce pater incipiens,
ecce filius simul, nec antecedens, nec sequens.
Ecce ergo pater incipiens, ecce filius simul incipiens.
Si ostendi vobis patrem incipientem, et filium simul
incipientem; credite Patrem non incipientem, et cum
illo Filium nec ipsum incipientem; illum aeternum,
illum coaeternum. Si proficitis, intelligitis: date operam
proficere. Nasci habetis, sed et crescere debetis;
quia nemo incipit a perfecto. Dei Filio licuit nasci
perfectum; quia natus est sine tempore, coaeternus
Patri, antecedens omnia, non aetate, sed aeternitate.
Iste ergo natus Patri coaeternus, de qua generatione
dixit propheta, <hi>Generationem ejus quis enarrabit <note>(Isai.
LIII, 8)</note>
          </hi>? natus de Patre sine tempore, natus est ex
<pb n="0632"/>
virgine in plenitudine temporis. Istam nativitatem
antecesserant tempora. Opportunitate temporis quando
voluit, quando sciebat, tunc natus est: non enim
nolens natus est. Nemo nostrum quia vult nascitur, et
nemo nostrum quando vult moritur: ille quando voluit
natus est, quando voluit mortuus est; quomodo
voluit natus est de virgine, quomodo voluit mortuus
est in cruce. Quidquid voluit fecit: quia sic erat homo,
ut lateret Deus; susceptor Deus, susceptus homo,
unus Christus Deus et homo.</p>
        </div3>
<div3>
          <head>9.</head>
          <p>
 De cruce ipsius quid loquar? quid dicam? Extremum
genus mortis elegit, ne aliquod genus mortis
ejus martyres formidarent. Doctrinam ostendit in homine,
exemplum patientiae demonstravit in cruce. Ibi
opus, quia crucifixus: exemplum operis, crux; praemium
operis, resurrectio. Ostendit nobis in cruce
quid tolerare, ostendit in resurrectione quid sperare
debeamus. Prorsus tanquam agonotheta summus
dixit: Fac, et tolle; fac opus, et accipe praemium;
certa in agone, et coronaberis. Quod est opus? Obedientia.
Quod est praemium? Resurrectio sine morte.
Quare addidi, sine morte? Quia surrexit Lazarus, et
mortuus est: resurrexit Christus, <hi>jam non moritur,
mors ei ultra non dominabitur <note>(Rom. VI, 9)</note>
          </hi>.</p>
        </div3>
<div3>
          <head>10.</head>
          <p>
 Scriptura dicit: <hi>Patientiam Job audistis, et finem
Domini vidistis <note>(Jacobi V, 11)</note>
          </hi>. Job quanta pertulerit,
cum legitur et exhorretur, expavescitur, contremiscitur.
Et quid recepit? Dupla quam perdiderat.
Ergo ne homo propter praemia temporalia velit habere
patientiam, et dicat sibi: Tolerem damnum, reddet
mihi Deus filios duplos; Job omnia dupla recepit, et tot
filios genuit, quot extulerat. Non ergo dupla sunt? Prorsus
dupla sunt, quia et illi vivebant. Ne quis dicat, Feram
mala, et reddet mihi Deus quemadmodum reddidit
Job: ut jam non sit patientia, sed avaritia. Nam
si patientiam ille sanctus non haberet, nec ea quae
contingebant fortiter sustineret; testimonium quod
ei Dominus reddidit, unde haberet? <hi>Animadvertisti,</hi> 
ait Dominus, <hi>ad puerum meum Job? Non enim est illi
similis quisquam in terris, homo sine querela, verus Dei
cultor.</hi> Quale, fratres, testimonium hic sanctus vir a
Domino meruit? Et tamen eum sua persuasione mala
mulier decipere voluit, habens et haec figuram illius
serpentis, qui sicut in paradiso decepit hominem primum
factum a Deo <note>(Gen. III, 1-6)</note>, ita etiam nunc
blasphemiam suggerendo putavit posse decipere placentem
hominem Deo. Quanta passus est, fratres!
Quis potest tanta pati in re sua, in domo sua, in filiis
suis, in carne sua, in ipsa quae remanserat tentatrice
uxore sua? Sed etiam ipsam quae remanserat,
olim auferret, nisi adjutricem sibi servasset: quia
primum hominem per Evam debellaverat, Evam servaverat.
Quanta ergo passus est! Perdidit omnia quae
habebat, domus ipsius cecidit; utinam sola! oppressit
et filios. Et quia in illo patientia magnum locum
<pb n="0633"/>
tenuerat, quid responderit ille, audite: <hi>Dominus dedit,
Dominus abstulit; sicut Domino placuit, ita factum est:
sit nomen Domini benedictum.</hi> Abstulit quae dedit,
numquid periit qui dedit? Abstulit quae dedit. Tanquam
diceret: Abstulit omnia, auferat omnia, nudum
dimittat me, et servet mihi se. Quid enim mihi
deerit, si Deum habuero? aut quid mihi alia prosunt,
si Deum non habuero? Accessum est ad carnem, percussus
est vulnere a capite usque ad pedes; sanie
diffluebat, vermibus scatebat: et se in Deo suo immobilem
demonstrabat atque figebat. Voluit illi mulier,
diaboli adjutrix, non mariti consolatrix, persuadere
blasphemiam: <hi>Quamdiu,</hi> inquit, <hi>ista et ista pateris?
Dic aliquod verbum in Dominum, et morere.</hi> 
Ergo quia humiliatus erat, exaltandus erat. Et fecit
hoc Dominus, ut ostenderet hominibus: nam ipse
servo suo in coelo majora servavit. Ergo humiliatum
Job exaltavit, elatum diabolum humiliavit: quia <hi>hunc humiliat, et hunc exaltat 
 <note>(Psal. LXXIV, 8)</note>
          </hi>. Ne
quis autem, fratres charissimi, quando aliquas ejusmodi
patitur tribulationes, hic exspectet mercedem:
verbi gratia, si damna aliqua patiatur, ne forte eo
animo dicat, <hi>Dominus dedit, Dominus abstulit; sicut
Domino placuit, ita factum est: sit nomen Domini benedictum,</hi> 
ut duplum accipiat. Patientia Deum laudet,
non avaritia. Si ea quae perdidisti, dupla quaeris recipere,
et ideo Deum laudas; de cupiditate laudas, non
de charitate. Non tibi occurrat ipsius sancti viri
exemplum; fallis te. Quando Job omnia tolerabat, dupla
non sperabat. Et in prima ejus confessione quando
damna pertulit et filios extulit, et in secunda cum
jam tormenta vulnerum pateretur in carne, potest
adverti quod dico. Prioris ejus confessionis haec verba
sunt: <hi>Dominus dedit, Dominus abstulit; sicut Domino
placuit, ita factum est: sit nomen Domini benedictum.</hi> 
Poterat dicere: Dominus dedit, Dominus
abstulit; potest iterum dare qui abstulit, potest plura
revocare quam tulit. Non hoc dixit, sed, <hi>sicut Domino
placuit,</hi> inquit, <hi>ita factum est:</hi> quia ei placet, placeat
mihi; quod placuit bono Domino, non displiceat
subdito servo; quod placuit medico, non displiceat
aegroto. Aliam ipsius audi confessionem: <hi>Locuta es,</hi> 
inquit uxori suae, <hi>tanquam una ex insipientibus mulieribus.
Si bona percepimus de manu Domini, mala quare
non sustinebimus <note>(Job. I et II)</note>
          </hi>? Non addidit, quod si
diceret, verum diceret, Potens est Dominus et meam
carnem in pristinum revocare, et quod nobis abstulit
multiplicare: ne ista spe illa tolerasse videretur.
Ista non dixit, ista non speravit. Sed ut nos doceremur,
non speranti Dominus praestitit, quo nos doceremur,
quia Deus illi adfuit: quia si et illa illi non
redderet, occultam coronam ejus videre minime poteramus.
Et ideo quid ait Scriptura divina, exhortando
ad patientiam et spem futurorum, non mercedem
praesentium? <hi>Patientiam Job audistis, et finem Domini
vidistis.</hi> Quare <hi>patientiam Job,</hi> et non, Finem ipsius Job
vidistis? Fauces aperires ad dupla; diceres, Deo
gratias, sustineam, duplum recipio sicut Job. <hi>Patientiam
Job, finem Domini.</hi> Patientiam Job novimus, et
<pb n="0634"/>
finem Domini novimus. Quem finem Domini? <hi>Deus,
Deus meus, ut quid me dereliquisti <note>(Psal. XXI, 2)</note>
          </hi>? Verba
sunt Domini pendentis in ligno. Quasi reliquit illum
ad praesentem felicitatem, sed non eum reliquit ad
aeternam immortalitatem. Ibi est finis Domini. Tenent
Judaei, insultant Judaei, ligant Judaei, spinis coronant,
sputis dehonestant, flagellant, opprobriis
obruunt, ligno suspendunt, lancea fodiunt, postremo
sepeliunt: quasi relictus est. Sed quibus? Illis insultantibus.
Ideo ergo habeto patientiam, ut resurgas
et non moriaris, id est, nunquam moriaris, sicut
Christus. Sic enim legimus: <hi>Christus surgens ex mortuis,
jam non moritur <note>(Rom. VI, 9)</note>
          </hi>.
</p>
        </div3>
      </div2>

<div2>
        <head>CAPUT IV.</head>
<div3>
          <head>11.</head>
          <p>
 <hi>Sedere ad dexteram Patris, quid
sit. Dextera Patris, beatitudo.</hi> Ascendit in coelum:
credite. Sedet ad dexteram Patris: credite. Sedere,
intelligite habitare: quomodo dicimus de quocumque
homine, In illa patria sedit per tres annos. Dicit illud
et Scriptura, sedisse quemdam in civitate tantum
tempus <note>(III Reg. II, 38, sec. LXX)</note>. Numquid sedit,
et nunquam surrexit? Ideo hominum habitationes
sedes dicuntur. Ubi habentur sedes, numquid
semper sedetur? non surgitur, non ambulatur, non
jacetur? et tamen sedes vocantur. Sic ergo credite
habitare Christum in dextera Dei Patris: ibi est. Nec
dicat vobis cor vestrum, Quid agit? Nolite quaerere
quod non licet invenire: ibi est; sufficit vobis. Beatus
est, et a beatitudine, quae dextera Patris vocatur,
ipsius beatitudinis nomen est, dextera Patris. Nam si
carnaliter acceperimus; quia sedet ad dexteram Patris,
ille erit ad sinistram. Numquid fas est ut sic illos
componamus, Filium ad dexteram, Patrem ad sinistram?
Ibi omnis dextera est, quia nulla ibi est
miseria.</p>
        </div3>
<div3>
          <head>12.</head>
          <p>
 Inde venturus judicare vivos et mortuos. Vivos,
qui superfuerint; mortuos, qui praecesserint. Potest
et sic intelligi: Vivos, justos; mortuos, injustos.
Utrosque enim judicat, sua cuique retribuens. Justis
dicturus est in judicio: <hi>Venite, benedicti Patris mei,
percipite regnum quod vobis paratum est ab initio
mundi.</hi> Ad hoc vos parate, haec sperate, propterea
vivite, et sic vivite, propterea credite, propterea baptizamini,
ut possit vobis dici: <hi>Venite, benedicti Patris
mei, percipite regnum quod vobis paratum est a
constitutione mundi.</hi> Sinistris quid? <hi>Ite in ignem aeternum,
qui paratus est diabolo et angelis ejus <note>(Matth. XXV,
34, 41)</note>
          </hi>. Sic judicabuntur a Christo vivi et mortui.
Dicta est prima sine tempore nativitas Christi, dicta
est alia in plenitudine temporis de virgine nativitas
Christi, dicta est passio Christi, dictum est judicium
Christi. Totum dictum est, quod dicendum erat de
Christo, Filio Dei unico, Domino nostro: sed nondum
perfecta est Trinitas.
</p>
        </div3>
      </div2>

<div2>
        <head>CAPUT V.</head>
<div3>
          <head>13.</head>
          <p>
 <hi>Spiritum sanctum esse Deum.</hi> Sequitur
in Symbolo, Et in Spiritum sanctum. Ista Trinitas
unus Deus, una natura, una substantia, una
potentia, summa aequalitas, nulla divisio, nulla diversitas,
<pb n="0635"/>
perpetua charitas. Vultis nosse quod Deus
est Spiritus sanctus? Baptizamini, et templum ejus
eritis. Apostolus dicit, <hi>Nescitis quia corpora vestra
templum in vobis est Spiritus sancti, quem habetis
a Deo <note>(I Cor. VI, 19)</note>
          </hi>? Templum habet Deus: nam
et Salomon rex et propheta jussus est aedificare
templum Deo. Si aedificaret templum soli, aut lunae,
aut stellae alicui, aut alicui angelo, nonne damnaret
illum Deus? Quia ergo templum aedificavit Deo,
ostendit se colere Deum. Et unde aedificavit? De lignis
et lapidibus: quia dignatus est Deus facere sibi
per servum suum domum in terra, ubi rogaretur,
ubi memoraretur. Unde dicit beatus Stephanus: <hi>Salomon aedificavit illi domum, sed Altissimus non in
manu factis templis inhabitat 
 <note>(Act. VII, 47 et 48)</note>
          </hi>. Si ergo
corpora nostra templum est Spiritus sancti, qualis
Deus est qui aedificavit templum Spiritui sancto? Sed
Deus. Si enim templum Spiritus sancti sunt corpora
nostra, ille Spiritui sancto aedificavit templum, qui
et corpora nostra. Attendite Apostolum dicentem, <hi>Deus temperavit corpus, ei cui deerat majorem honorem
dans 
 <note>(I Cor. XII, 24)</note>
          </hi>; cum loqueretur de diversis
membris, ut non essent scissurae in corpore.
Deus creavit corpus nostrum. Herbam Deus creavit,
corpus nostrum quis creavit? Unde probamus quia
herbam Deus creat? Qui vestit, ipse creat. Evangelium
lege: <hi>Si ergo fenum agri,</hi> ait, <hi>quod hodie est, et
cras in clibanum mittitur, Deus sic vestit <note>(Matth. VI,
30)</note>
          </hi>. Ille ergo creat, qui vestit. Et Apostolus: <hi>Stulte,
quod seminas non vivificatur, nisi moriatur</hi>: <hi>et quod
seminas, non corpus quod futurum est seminas, sed nudum
granum, ut forte tritici, aut alicujus caeterorum;
Deus autem illi dat corpus quomodo voluerit, et unicuique
seminum proprium corpus <note>(I Cor. XV. 36-38)</note>
          </hi>. Si
ergo Deus corpora nostra aedificat, si Deus membra
nostra aedificat, et corpora nostra templum sunt Spiritus
sancti; nolite dubitare Deum esse Spiritum
sanctum. Et nolite addere quasi tertium Deum; quia
Pater et Filius et Spiritus sanctus unus est Deus.
Sic credite.
</p>
        </div3>
      </div2>

<div2>
        <head>CAPUT VI.</head>
<div3>
          <head>14.</head>
          <p>
 <hi>De sancta Ecclesia.</hi> Sequitur post
Trinitatis commendationem, sanctam Ecclesiam. Demonstratus
est Deus et templum ipsius. <hi>Templum
enim Dei sanctum est,</hi> ait Apostolus, <hi>quod estis vos <note>(Id. III, 17)</note>
          </hi>.
Ipsa est Ecclesia sancta, Ecclesia una,
Ecclesia vera, Ecclesia catholica, contra omnes haereses
pugnans: pugnare potest, expugnari tamen non
potest. Haereses omnes de illa exierunt, tanquam
sarmenta inutilia de vite praecisa: ipsa autem manet
in radice sua, in vite sua, in charitate sua. Portae inferorum
non vincent eam <note>(Matth. XVI, 18)</note>.
</p>
        </div3>
      </div2>

<div2>
        <head>CAPUT VII.</head>
<div3>
          <head>15.</head>
          <p>
 <hi>Peccata etiam immania dimittuntur
in Baptismo; et venialia, in oratione dominica.
Poenitentiae publicae actio propter immania peccata, non
<pb n="0636"/>
propter levia.</hi> Remissionem peccatorum. Habetis Symbolum
perfecte in vobis, quando baptizamini. Nemo
dicat: Illud feci, forte non mihi dimittitur. Quid fecisti?
quantum fecisti? Dic immane aliquid quod commisisti,
grave, horrendum, quod etiam cogitare
horres: quidquid vis feceris, numquid Christum occidisti?
Non est isto facto aliquid pejus, quia et Christo
nihil est melius. Quantum nefas est occidere Christum?
Judaei tamen eum occiderunt, et multi in
eum postea crediderunt, et biberunt ejus sanguinem:
dimissum est illis peccatum quod commiserunt. Cum
baptizati fueritis, tenete vitam bonam in praeceptis
Dei, ut Baptismum custodiatis usque in finem. Non
vobis dico quia sine peccato hic vivetis; sed sunt venialia,
sine quibus vita ista non est. Propter omnia
peccata Baptismus inventus est; propter levia, sine
quibus esse non possumus, oratio inventa. Quid habet
oratio? <hi>Dimitte nobis debita nostra, sicut et nos dimittimus
debitoribus nostris <note>(Id. VI, 12)</note>
          </hi>. Semel abluimur
Baptismate, quotidie abluimur oratione. Sed nolite
illa committere, pro quibus necesse est ut a Christi
corpore separemini: quod absit a vobis. Illi enim
quos videtis agere poenitentiam, scelera commiserunt,
aut adulteria, aut aliqua facta immania: inde agunt
poenitentiam. Nam si levia peccata ipsorum essent,
ad haec quotidiana oratio delenda sufficeret.
</p>
        </div3>
      </div2>

<div2>
        <head>CAPUT VIII.</head>
<div3>
          <head>16.</head>
          <p>
 <hi>Peccata tribus modis dimittuntur.</hi> 
Ergo tribus modis dimittuntur peccata in Ecclesia;
in Baptismate, in oratione, in humilitate majore
 poenitentiae: tamen Deus non dimittit peccata,
nisi baptizatis. Ipsa peccata quae primum dimittit,
non nisi baptizatis dimittit. Quando? Quando baptizantur.
Peccata quae postea orantibus dimittuntur, et
poenitentibus, quibus dimittit, baptizatis dimittit.
Nam quomodo dicunt, <hi>Pater noster,</hi> qui nondum nati
sunt? Catechumeni quamdiu sunt, super illos sunt
omnia peccata eorum. Si catechumeni, quanto magis
Pagani? quanto magis haeretici? Sed haereticis Baptismum
non mutamus. Quare? Quia sic habent Baptismum,
quomodo desertor habet characterem: ita
et isti habent Baptismum; habent, sed unde damnentur,
non unde coronentur. Et tamen si desertor ipse
correctus incipiat militare, numquid audet quisquam
ei characterem mutare?
</p>
        </div3>
      </div2>

<div2>
        <head>CAPUT IX.</head>
<div3>
          <head>17.</head>
          <p>
 <hi>De resurrectione carnis in vitam
aeternam.</hi> Credimus etiam resurrectionem carnis, quae
praecessit in Christo: ut hoc etiam speret corpus,
quod praecessit in capite. Caput Ecclesiae Christus,
Ecclesia corpus Christi <note>(Ephes. V, 23)</note>. Caput nostrum
surrexit, ascendit in coelum: ubi caput, illic et membra.
Quomodo carnis resurrectionem? Ne forte putet
aliquis quomodo Lazari, ut scias non sic esse, additum
est, In vitam aeternam. Regeneret vos Deus, conservet
et tueatur vos Deus; in se, qui est ipsa vita
aeterna, perducat vos Deus. Amen.

</p>
        </div3>
      </div2>
</body>
  </text>
</TEI>
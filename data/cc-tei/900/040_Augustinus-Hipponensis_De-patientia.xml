<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
        schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
     <fileDesc>
         <titleStmt>
              <title>De patientia</title>
              <author ref="http://viaf.org/viaf/66806872">Augustinus Hipponensis<date>354-430</date>
        </author>
         </titleStmt>
         <editionStmt>
              <edition>early modern edition, no apparatus</edition>
              <editor>Jacques-Paul Migne</editor>
         </editionStmt>
         <publicationStmt>
                 <publisher>J. P. Migne</publisher>
                 <pubPlace>Parisiis</pubPlace>
                 <date>1841</date>
              </publicationStmt>
          <seriesStmt>
           <title>Patrologia Latina, vol. 40</title>
           <idno>AugHip.DePat2</idno>
          </seriesStmt>
          <notesStmt>
  			<note/>
 		  </notesStmt>
  		<sourceDesc>
    		<p>Patrologia Latina</p>
  		</sourceDesc>
 	</fileDesc>
      <encodingDesc>
         <projectDesc>
        <p>this file was encoded in TEI xml for the University of Zurich's <emph>Corpus Corporum</emph> project (www.mlat.uzh.ch) by Ph. Roelli in 2019</p>
      </projectDesc>
          <editorialDecl>
             <normalization>
          <p>Classical Latin orthography</p>
        </normalization>
          </editorialDecl>
      </encodingDesc>
 	  <profileDesc>
		<creation>
 		<date/>
  		</creation>
  	  <langUsage>
  		<language ident="lat">latin</language>
  	  </langUsage>
  	  <textClass>
  		<keywords>
 		 <list>
 		  <item/>
		  <item/>
	  	 </list>
  		</keywords>
  		<keywords scheme="genre">
  		 <list>
   			<item/>
  		</list>
  		</keywords>
  		<keywords scheme="period">
 		 <list>
   			<item/>
  		 </list>
  		</keywords>
 	   </textClass>
 	</profileDesc>
 </teiHeader>
<text>
 <body>	
<div1>
        <head>De patientia</head>

<p>Principio distinguit Augustinus patientiam veram a falsa. Hortatur deinde ad eam quae vera est, per quam pro aeterna
vita et ex Dei amore mala sufferuntur, patientiam amplectendam. Docet postremo hanc patientiae virtutem, non liberi
arbitrii viribus, sed divinae gratiae adjutorio tribuendam esse.</p>


<div2>
          <head>CAPUT PRIMUM.</head>
<div3>
            <head>1.</head>
            <p>
 <hi>Patientia Dei qualis.</hi> Virtus
animi quae Patientia dicitur, tam magnum Dei donum
est, ut etiam ipsius qui nobis eam largitur, qua malos
ut corrigantur exspectat, patientia praedicetur. Ita
quamvis Deus nihil pati possit, patientia vero a patiendo
nomen acceperit, patientem tamen Deum non
modo fideliter credimus, verum etiam salubriter
confitemur. Sed Dei patientia qualis et quanta sit,
quem nihil patientem, nec tamen impatientem, imo
etiam patientissimum dicimus, verbis explicare quis
possit? Ineffabilis est ergo illa patientia, sicut zelus
ejus, sicut ira ejus, et si quid hujusmodi est. Nam si
tanquam nostra ista cogitemus, in illo nulla sunt. Nihil
enim horum nos sine molestia sentimus: absit
autem ut impassibilem Dei naturam perpeti ullam
molestiam suspicemur. Sicut autem zelat sine aliquo
livore, irascitur sine aliqua perturbatione, miseretur
sine aliquo dolore, poenitet eum sine alicujus suae
pravitatis correctione: ita est patiens sine ulla passione.
Nunc itaque humana patientia, quam capere
possumus, et habere debemus, cujusmodi sit, quantum
Dominus tribuit, et quantum patitur brevitas
praesentis sermonis expediam.
</p>
          </div3>
        </div2>

<div2>
          <head>CAPUT II.</head>
<div3>
            <head>2.</head>
            <p>
 <hi>Patientia recta quaenam et quam
utilis.</hi> Patientia hominis, quae recta est atque laudabilis
et vocabulo digna virtutis, ea perhibetur qua
aequo animo mala toleramus, ne animo iniquo bona
deseramus, per quae ad meliora perveniamus. Quapropter
impatientes dum mala pati nolunt, non efficiunt
ut a malis eruantur, sed ut mala graviora patiantur.
Patientes autem qui mala malunt non committendo
ferre, quam non ferendo committere, et
leviora faciunt quae per patientiam patiuntur, et
pejora evadunt quibus per impatientiam mergerentur
<pb n="0612"/>.
Bona vero aeterna et magna non perdunt, dum
malis temporalibus brevibusque non cedunt: quoniam <hi>non sunt condignae passiones hujus temporis,</hi> 
 sicut
Apostolus dicit, <hi>ad futuram gloriam quae revelabitur
in nobis <note>(Rom. VIII, 18)</note>
            </hi>. Et iterum ait: <hi>Quod est
temporale et leve tribulationis nostrae, in incredibilem
modum aeternum gloriae pondus operatur nobis <note>(II Cor.
IV, 17)</note>
            </hi>.
</p>
          </div3>
        </div2>

<div2>
          <head>CAPUT III.</head>
<div3>
            <head>3.</head>
            <p>
 <hi>Patientia iniquorum quanta.</hi> Intueamur
ergo, charissimi, quanta in laboribus et doloribus
homines dura sustineant, pro rebus quas vitiose
diligunt, et quanto se his feliciores fieri putant,
tanto infelicius concupiscunt. Quanta pro falsis divitiis,
quanta pro vanis honoribus, quanta pro ludicris
affectionibus periculosissima et molestissima patientissime
tolerantur! Pecuniae, gloriae, lasciviae cupidos
videmus, ut ad desiderata perveniant, adeptisque
non careant, soles, imbres, glacies, fluctus, et
procellosissimas tempestates, aspera et incerta bellorum,
immanium plagarum ictus, et vulnera horrenda,
non inevitabili necessitate, sed culpabili voluntate
perferre. Verum hae licitae quodam modo
videntur insaniae.
</p>
          </div3>
        </div2>

<div2>
          <head>CAPUT IV.</head>
<p> <hi>Haec a vanis laudatur.</hi> Namque avaritia,
ambitio, luxuria, et variorum oblectamenta
ludorum, nisi propter illa facinus aliquod admittatur,
sive flagitium quod legibus prohibetur humanis, putantur
ad innocentiam pertinere: imo etiam qui sine
fraude cujusquam, aut pro habenda vel augenda pecunia,
aut pro adipiscendis vel retinendis honoribus,
aut in agone certando seu venando, seu theatricum
aliquid plausibiliter exhibendo magnos labores doloresque
pertulerit, parum est quod populari vanitate
nullis reprehensionibus cohibetur, sed insuper extollitur
<pb n="0613"/>
laudibus: <hi>Quoniam laudatur,</hi> sicut scriptum est, <hi>peccator in desideriis animae suae 
 <note>(Psal. IX, 3)</note>
            </hi>. Vis
enim desideriorum facit tolerantiam laborum et dolorum:
et nemo nisi pro eo quod delectat, sponte suscipit
ferre quod cruciat. Sed istae, ut dixi, cupiditates,
propter quas explendas qui eis flagrant, multa
dura et acerba patientissime sustinent, licitae existimantur
legibusque concessae.</p>
</div2>

<div2>
          <head>CAPUT V.</head>
<div3>
            <head>4.</head>
            <p>
 <hi>Immanis tolerantia Catilinae ac latronum.</hi> 
Quid quod etiam pro apertis sceleribus, non ut ea
puniant, sed ut perpetrent, multa homines gravissima
perferunt? Nonne de quodam nobilissimo patriae parricida
saecularium litterarum loquuntur auctores, quod
famem, sitim, frigus ferre poterat, ejusque erat corpus
patiens inediae, algoris, vigiliae, supra quam cuiquam
credibile est <note>(Sallust., Catil. cap. 5)</note>? Quid de latronibus
dicam, quorum omnes cum insidiantur viatoribus,
noctes perpetiuntur insomnes, atque ut transeuntes
excipiant innocentes, sub qualibet coeli asperitate
nocentem animum corpusque defigunt? Quidam vero
eorum invicem torquere perhibentur, ita ut exercitatio
contra poenas nihil distet a poenis. Non enim tantum
fortassis excruciantur a judice ut a dolentibus
veritas inquiratur, quantum a suis sociis ut a patientibus
non prodatur. Et tamen in his omnibus miranda
est potius quam laudanda patientia: imo nec
miranda nec laudanda, quae nulla est; sed miranda
duritia, neganda patientia: nihil autem illic jure laudandum,
nihil utiliter imitandum; tantoque rectius
majore supplicio dignum judicaveris animum, quanto
magis vitiis subdit instrumenta virtutum. Patientia
comes est sapientiae, non famula concupiscentiae:
patientia amica est bonae conscientiae, non inimica
innocentiae.
</p>
          </div3>
        </div2>

<div2>
          <head>CAPUT VI.</head>
<div3>
            <head>5.</head>
            <p>
 <hi>Patientiam veram a falsa distinguit
causa patiendi.</hi> Cum ergo videris quemquam patienter
aliquid pati, noli continuo laudare patientiam,
quam non ostendit nisi causa patiendi. Quando illa
bona est, tunc ista vera est: quando illa non polluitur
cupiditate, tunc a falsitate ista distinguitur. Cum
vero illa tenetur in crimine, tunc hujus multum erratur
in nomine. Non enim sicut omnes qui sciunt
sunt participes scientiae, ita omnes qui patiuntur
sunt participes patientiae: sed qui passione recte
utuntur, hi patientiae veritate laudantur, hi patientiae
munere coronantur.
</p>
          </div3>
        </div2>

<div2>
          <head>CAPUT VII.</head>
<div3>
            <head>6.</head>
            <p>
 <hi>Pro aeterna salute quanta sufferre
debent pii, si tanta pro temporali vita patiuntur mali.
Non animae tantum, sed ipsi quoque corpori consulitur
ferendo mortem et dolores.</hi> Verumtamen cum pro libidinibus,
vel etiam sceleribus, cum denique pro ista
temporali vita ac salute multa homines horrenda mirabiliter
sufferunt; satis nos admonent quanta sufferenda
sint pro vita bona, ut etiam postea possit esse
aeterna, et sine ullo temporis termino, sine utilitatis
ullius detrimento vera felicitate secura. Dominus ait,
<pb n="0614"/> <hi>In vestra patientia possidebitis animas vestras 
 <note>(Luc.
XXI, 19)</note>
            </hi>: non ait, villas vestras, laudes vestras,
luxurias vestras; sed, <hi>animas vestras.</hi> Si ergo tanta
suffert anima ut possideat unde pereat, quanta debet
sufferre ne pereat? Deinde, ut illud dicam quod culpabile
non est, si tanta suffert pro salute carnis suae
inter manus secantium sive urentium medicorum,
quanta debet sufferre pro salute sua inter furores
quorumlibet inimicorum? Cum medici, ne corpus
moriatur, per poenas corpori consulant; inimici autem
poenas et mortem corpori comminando, ut
anima et corpus in gehenna occidatur impellant.</p>
          </div3>
<div3>
            <head>7.</head>
            <p>
 Quanquam et ipsi corpori tunc providentius consulatur,
si temporalis salus ejus pro justitia contemnatur,
et poena vel mors ejus patientissime pro justitia
sufferatur. De corporis quippe redemptione quae in
fine futura est, loquitur Apostolus, ubi ait: <hi>Et ipsi
in nobismetipsis ingemiscimus, adoptionem filiorum exspectantes
redemptionem corporis nostri.</hi> Deinde subjunxit: <hi>Spe enim salvi facti sumus. Spes autem quae
videtur, non est spes: quod enim videt quis, quid et
sperat</hi>?
 <hi>Si autem quod non videmus speramus, per
patientiam exspectamus <note>(Rom. VIII, 23-25)</note>
            </hi>.
</p>
          </div3>
        </div2>

<div2>
          <head>CAPUT VIII.</head>
<p> <hi>Patientiae usus in animo et in corpore.</hi> Cum ergo torquent aliqua mala, sed non extorquent
opera mala, non solum anima per patientiam
possidetur; verum etiam cum per patientiam corpus
ipsum ad tempus affligitur vel amittitur, in aeternam
stabilitatem salutemque resumitur, et ei per
dolorem et mortem inviolabilis sanitas et felix immortalitas
comparatur. Unde Dominus Jesus ad patientiam
exhortans martyres suos, etiam ipsius corporis
integritatem futuram sine cujusquam, non
dicam membri, sed capilli amissione, promisit. <hi>Amen
dico vobis,</hi> inquit, <hi>capillus capitis vestri non peribit <note>(Luc. XXI, 18)</note>
            </hi>.
Ut quoniam <hi>nemo unquam,</hi> sicut Apostolus
dicit, <hi>carnem suam odio habuit <note>(Ephes. V, 29)</note>
            </hi>,
magis homo fidelis per patientiam quam per impatientiam
pro statu suae carnis invigilet, et futurae
incorruptionis inaestimabili lucro quantalibet ejus praesentia
damna compenset.</p>
<div3>
            <head>8.</head>
            <p>
 Quamvis autem patientia virtus sit animi, partim
tamen ea utitur animus in se ipso, partim vero
in corpore suo. In se ipso utitur patientia, quando
illaeso et intacto corpore aliquid quod non expediat
vel non deceat, facere aut dicere quibuslibet adversitatibus
aut foeditatibus rerum seu verborum stimulis
incitatur, et patienter mala omnia tolerat, ne
ipse mali aliquid opere vel ore committat.
</p>
          </div3>
        </div2>

<div2>
          <head>CAPUT IX.</head>
<p> <hi>Patientia animi.</hi> Per hanc patientiam
sustinemus, etiam dum corpore sani sumus,
quod inter hujus saeculi scandala beatitudo nostra
differtur: unde dictum est quod paulo ante commemoravi, <hi>Si quod non videmus speramus, per patientiam
exspectamus.</hi> 
 Hac patientia sanctus David conviciantis
<pb n="0615"/>
opprobria toleravit, et cum facile posset
ulcisci, non solum non fecit, verum et alium pro
se dolentem commotumque compescuit <note>(II Reg. XVI,
5-12)</note>; et potestatem regiam magis adhibuit prohibendo,
quam exercendo vindictam. Neque tunc
ejus corpus aliquo morbo affligebatur aut vulnere,
sed humilitatis tempus agnoscebatur, ac ferebatur
voluntas Dei, propter quam patientissimo animo
amaritudo contumeliae bibebatur. Hanc patientiam
Dominus docuit, quando commotis zizaniorum permixtione
servis, et volentibus ea colligere, dixit
respondisse patremfamilias, <hi>Sinite utraque crescere
usque ad messem <note>(Matth. XIII, 30)</note>
            </hi>. Oportet enim patienter
ferri, quod festinanter non oportet auferri.
Hujus et ipse patientiae praebuit et demonstravit
exemplum, quando ante passionem corporis sui,
discipulum Judam priusquam ostenderet traditorem,
pertulit furem <note>(Joan. XII, 6, et XIII, 29)</note>; et ante
experimentum vinculorum et crucis et mortis, labiis
ejus dolosis non negavit osculum pacis <note>(Matth. XXVI,
29)</note>. Haec omnia, et si qua alia sunt quae commemorare
longum est, ad eum patientiae modum pertinent,
quo animus non sua peccata, sed quaecumque extrinsecus
mala patienter sustinet in se ipso, suo prorsus
corpore illaeso.</p>
</div2>

<div2>
          <head>CAPUT X.</head>
<p> <hi>Patientia in externis incommodis.
Utraque patientia in Martyribus. Patientiae majus certamen
diabolo saeviente.</hi> Alius est autem patientiae modus,
quo idem ipse animus quaecumque molesta et
gravia in sui corporis passionibus perfert; non sicut
stulti vel maligni homines, propter adipiscenda vana
vel scelera perpetranda; sed sicut a Domino definitum
est, <hi>propter justitiam <note>(Matth. V, 10)</note>
            </hi>. Utroque modo
sancti martyres certaverunt. Nam et impiorum opprobriis
saturati sunt, ubi animus corpore intacto quasdam
veluti plagas suas integer sustinet; et in corporibus
vincti sunt, inclusi sunt, fame ac siti affecti
sunt, torti sunt, secti sunt, dilaniati sunt, incensi
sunt, trucidati sunt: et pietate immobili subdiderunt
Deo mentem, cum paterentur in carne quidquid
exquirenti crudelitati venit in mentem.</p>
<div3>
            <head>9.</head>
            <p>
 Majus sane patientiae certamen est, quando non
visibilis inimicus persequendo atque saeviendo urget
in nefas, qui palam et aperte a non consentiente vincatur;
sed ipse diabolus, qui etiam per filios infidelitatis,
tanquam per sua vasa, filios lucis insequitur,
per se ipsum occultus impugnat, saeviendo instans ut
contra Deum fiat aliquid vel dicatur.
</p>
          </div3>
        </div2>

<div2>
          <head>CAPUT XI.</head>
<p> <hi>Patientia sancti Job.</hi> Talem illum
Job sanctus expertus est, utraque tentatione vexatus,
sed in utraque stabili patientiae robore et armis pietatis
invictus. Nam prius illaeso corpore cuncta quae
habebat amisit, ut animus ante suae carnis cruciatum,
<pb n="0616"/>
subtractis rebus quas magni pendere homines solent,
frangeretur, et adversus Deum loqueretur aliquid,
nis amissis propter quae illum colere putabatur.
Percussus est etiam omnium subita orbitate filiorum,
ut quos singillatim susceperat, simul perderet, tanquam
eorum numerositas, non unde felicitas ornaretur
exstiterit, sed unde calamitas augeretur. Ubi
autem ista perpessus in Deo suo mansit immobilis,
ejus affixus est voluntati, quem non posset amittere
nisi propria voluntate; et pro iis quae perdidit eum
qui abstulit tenuit, in quo inveniret quod nunquam
periret. Neque enim ille abstulerat qui nocendi habuit
voluntatem, sed ille qui dederat potestatem.</p>
</div2>

<div2>
          <head>CAPUT XII.</head>
<p> <hi>Job cautior Adamo.</hi> Aggressus est
inimicus et corpus, nec ea quae homini extrinsecus
inerant, sed ipsum jam hominem in qua potuit
parte percussit. A capite usque ad pedes ardebant
dolores, scatebant vermes, sanies defluebat: manebat
in putri corpore animus integer, horrendosque
cruciatus carnis contabescentis inviolata pietate et
incorrupta patientia perferebat. Aderat uxor, nec ferebat
opem aliquam viro, sed in Deum blasphemiam
suggerebat. Non enim eam diabolus, cum etiam filios
abstulisset, tanquam nocendi imperitus reliquerat;
quae quantum esset necessaria tentatori, jam in Eva
didicerat <note>(Gen. III, 1-6)</note>. Sed modo alterum Adam,
quem per mulierem caperet, non invenerat. Cautior
fuit iste in doloribus, quam ille in nemoribus: ille
victus est in deliciis, iste vicit in poenis; consensit
ille oblectamentis, non cessit iste tormentis. Aderant
et amici, non ut in malis consolarentur, sed ut malum
suspicarentur. Neque enim eum qui tanta patiebatur,
innocentem esse credebant, nec tacebat eorum lingua
quod illius conscientia non habebat; ut inter
immanes cruciatus corporis, etiam falsis animus caederetur
opprobriis. At ille sustinens in carne dolores
suos, in corde errores alienos, conjugis corripiebat
insipientiam, amicos docebat sapientiam, servabat
ubique patientiam.</p>
</div2>

<div2>
          <head>CAPUT XIII.</head>
<div3>
            <head>10.</head>
            <p>
 <hi>Impatientia Donatistarum sibi
manus afferentium, quando a Catholicis quaeruntur.</hi> 
Hunc intueantur, qui sibi ingerunt mortem, quando
quaeruntur ad vitam; et sibi auferendo praesentem,
abnegant et futuram. Qui si ad Christum negandum,
vel aliquid contra justitiam faciendum, sicut veri martyres,
cogerentur, omnia potius patienter ferre, quam
sibi impatienter mortem inferre debuerant. Quod si
fugiendorum malorum causa recte fieri posset, Job
sanctus se ipse perimeret, ut tanta mala in rebus
suis, in filiis suis, in membris suis, diabolicae crudelitatis
effugeret. Non autem fecit. Absit enim ut in se
committeret ipse vir sapiens, quod nec mulier suggessit
insipiens. Quia et si suggessisset, merito et hic
illud audisset, quod audivit suggerendo blasphemiam: <hi>Locuta es tanquam una ex insipientibus mulieribus. Si
bona suscepimus de manu Domini, mala non sustinebimus <note>(Job. I, II, etc.)</note>
            </hi>?
Et ipse quippe patientiam
perdidisset, sive blasphemando, sicut illa voluerat,
<pb n="0617"/>
sive se interficiendo, quod nec illa ausa fuerat dicere,
moreretur: atque esset inter illos de quibus dictum
est, <hi>Vae iis qui perdiderunt patientiam <note>(Eccli. II, 16)</note>
            </hi>!
et augeret potius quam evaderet poenas, qui post sui
corporis mortem, sive ad blasphemorum, sive ad homicidarum,
vel etiam plus quam parricidarum supplicia
raperetur. Si enim parricida eo sceleratior est
quam quilibet homicida, quia non tantum hominem,
verum etiam propinquum necat; inque ipsis parricidis,
quanto propinquiorem quisque peremerit, tanto
judicatur immanior: sine dubio pejor est qui se occidit;
quia nemo est homini se ipso propinquior.
Quid ergo miseri faciunt, qui cum et hic sibimet ingestas,
et postea non solum impietatis adversus
Deum, sed etiam ipsius quam in se exercuerunt crudelitatis
luant debitas poenas, insuper quaerunt et
martyrum glorias? cum etiamsi pro vero Christi testimonio
persecutionem paterentur, et se interficerent,
ne aliquid a persecutoribus paterentur, recte illis
diceretur, <hi>Vae iis qui perdiderunt patientiam!</hi> Quomodo
enim justum praemium patientiae redditur,
si et impatiens passio coronatur? Aut quomodo innocens
judicabitur, cui dictum est, <hi>Diliges proximum
tuum sicut te ipsum <note>(Matth. XIX, 19)</note>
            </hi>, si homicidium
committit in se ipso, quod committere prohibetur
in proximo?
</p>
          </div3>
        </div2>

<div2>
          <head>CAPUT XIV.</head>
<div3>
            <head>11.</head>
            <p>
 <hi>Patientia bonorum.</hi> Audiant
ergo sancti de Scripturis sanctis praecepta patientiae: <hi>Fili, accedens ad servitutem Dei, sta in justitia
et timore, et praepara animam tuam ad tentationem:
deprime cor tuum, et sustine; ut crescat in novissimis
vita tua. Omne quod tibi supervenerit accipe, et in dolore
sustine, et in humilitate tua patientiam habe. Quoniam
in igne probatur aurum et argentum, homines vero receptibiles
in camino humiliationis 
 <note>(Eccli. II, 1-5)</note>
            </hi>. Et in
loco alio legitur: <hi>Fili, ne deficias in disciplina Domini,
neque fatigeris cum ab illo increparis. Quem enim
diligit Dominus, corripit; flagellat autem omnem filium
quem recipit <note>(Prov. III, 11 et 12)</note>
            </hi>. Quod hic positum est, <hi>filium quem recipit;</hi> 
 hoc in supra dicto testimonio est, <hi>homines receptibiles.</hi> 
 Hoc enim justum est, ut qui de
pristina felicitate paradisi propter contumacem deliciarum
appetentiam dimissi sumus, per humilem
molestiarum patientiam recipiamur: fugaces mala
faciendo, reduces mala patiendo; ibi contra justitiam
facientes, hic pro justitia patientes.
</p>
          </div3>
        </div2>

<div2>
          <head>CAPUT XV.</head>
<div3>
            <head>12.</head>
            <p>
 <hi>Patientia non venit ex liberi arbitrii
viribus, sed ex divino adjutorio.</hi> Sed vera patientia
quae hujus est nomine digna virtutis, quaerendum est
unde sumatur. Sunt enim qui eam tribuant viribus
voluntatis humanae, non quas habent ex divino adjutorio,
sed quas ex libero arbitrio. Error autem iste
superbus est: eorum est enim qui abundant, de quibus
dicitur in Psalmo: <hi>Opprobrium eis qui abundant,
et despectio superbis <note>(Psal. CXXII, 4)</note>
            </hi>. Non ergo est ista <hi>patientia pauperum,</hi> 
 quae <hi>non perit in aeternum <note>(Psal.
IX, 19)</note>
            </hi>. Hi enim pauperes ab illo eam divite accipiunt,
cui dicitur, <hi>Deus meus es tu, quoniam bonorum
<pb n="0618"/>
meorum non eges <note>(Psal. XV, 2)</note>
            </hi>; a quo est omne datum
optimum, et omne donum perfectum <note>(Jacobi I, 17)</note>;
ad quem clamat egenus et pauper, qui laudat nomen
ejus, et petendo, quaerendo, pulsando, dicit: <hi>Deus
meus, eripe me de manu peccatoris, et de manu legem
praetereuntis et iniqui: quoniam tu es patientia mea,
Domine, spes mea a juventute mea <note>(Psal. LXX, 4 et 5)</note>
            </hi>.
Isti autem qui abundant, et egere ad Deum dedignantur,
ne ab illo accipiant veram patientiam, de sua
falsa gloriantes, consilium inopis volunt confundere,
quoniam Dominus spes ejus est <note>(Psal. XIII, 6)</note>. Nec
attendunt cum homines sunt, et suae, id est, humanae
voluntati tantum tribuunt, in illud se incurrere quod
scriptum est: <hi>Maledictus omnis qui spem suam ponit
in homine <note>(Jerem. XVII, 5)</note>
            </hi>. Unde etiamsi eis contingat
ut aliqua dura et aspera, vel ne displiceant hominibus,
vel ne graviora patiantur, vel sibi placendo et
amando praesumptionem suam, eadem ipsa superbissima
voluntate sustineant; hoc illis dicendum est de
patientia, quod de sapientia beatus Jacobus apostolus
dicit: <hi>Non est ista sapientia desursum descendens; sed
terrena, animalis, diabolica <note>(Jacobi III, 15)</note>
            </hi>. Cur enim
non sit superborum falsa patientia, sicut superborum
est falsa sapientia? A quo est autem vera sapientia,
ab illo est et vera patientia. Huic enim cantat ille
spiritu pauper: <hi>Deo subjecta est anima mea, quoniam
ab ipso est patientia mea <note>(Psal. LXI, 6)</note>
            </hi>.
</p>
          </div3>
        </div2>

<div2>
          <head>CAPUT XVI.</head>
<div3>
            <head>13.</head>
            <p>
 <hi>Objectio: cur voluntatis vires non
sufficiunt ad patiendum pro justitia, sicut pro injustitia.</hi> 
Sed respondent et loquuntur dicentes: Si voluntas
hominis sine ullo Dei adjutorio viribus liberi arbitrii
tam multa gravia et horrenda perfert, sive in animo,
sive in corpore, ut mortalis vitae hujus et peccatorum
delectatione perfruatur; cur non eodem modo eadem
ipsa voluntas hominis eisdem viribus liberi arbitrii,
non ad hoc exspectans se divinitus adjuvari, sed
sibi naturali possibilitate sufficiens, quidquid laboris
vel doloris ingeritur, pro justitia et vita aeterna patientissime
sustinet? An vero, inquiunt, idonea est
iniquorum voluntas, Deo non adjuvante, ut se ipsi in
cruciatibus pro iniquitate, et antequam ab aliis crucientur,
exerceant; idonea est voluntas moras vitae
hujus amantium, ut Deo non adjuvante, inter atrocissima
et longa tormenta in mendacio perseverent,
ne sua facinora confitentes, jubeantur occidi; et non
est idonea justorum voluntas, nisi eis vires desuper
suggerantur, quaslibet poenas, vel ipsius decore justitiae,
vel aeternae vitae amore perferre?
</p>
          </div3>
        </div2>

<div2>
          <head>CAPUT XVII.</head>
<div3>
            <head>14.</head>
            <p>
 <hi>Solutio: iniquos duritiem excupiditate,
pios fortitudinem ex charitate habere. Patientiae
falsae sufficit voluntas humana, non autem verae.</hi> 
Qui haec dicunt, non intelligunt et quemque iniquorum
tanto esse ad quaecumque mala perferenda duriorem,
quanto in eo major est cupiditas mundi; et
quemque justorum tanto esse ad quaecumque mala
perferenda fortiorem, quanto in eo est major charitas
<pb n="0619"/>
Dei. Sed cupiditas mundi initium habet ex arbitrio
voluntatis, progressum ex jucunditate voluptatis, firmamentum
ex vinculo consuetudinis: <hi>Charitas autem
Dei diffusa est in cordibus nostris,</hi> non utique ex nobis,
sed <hi>per Spiritum sanctum qui datus est nobis <note>(Rom. V,
5)</note>
            </hi>. Proinde ab illo est patientia justorum, per quem
diffunditur charitas eorum. Quam charitatem laudans
atque commendans Apostolus, inter caetera ejus
bona dixit eam et cuncta sufferre. <hi>Charitas,</hi> inquit, <hi>magnanima est.</hi> 
 Et paulo post ait: <hi>Omnia tolerat <note>(I Cor. XIII, 4 et 7)</note>
            </hi>.
Quanto ergo major est in sanctis
charitas Dei, tanto magis pro eo quod diligitur, et
quanto major est in peccatoribus cupiditas mundi,
tanto magis pro eo quod concupiscitur, omnia tolerantur.
Ac per hoc inde est patientia vera justorum,
unde est in eis charitas Dei; et inde est patientia
falsa iniquorum, unde est in eis cupiditas mundi.
Propter quod dicit Joannes Apostolus: <hi>Nolite diligere
mundum, nec ea quae in mundo sunt. Si quis dilexerit
mundum, dilectio Patris non est in ipso: quia omne
quod in mundo est, concupiscentia carnis est, et concupiscentia
oculorum, et ambitio saeculi; quae non est ex
Patre, sed ex mundo est <note>(I Joan. II, 15 et 16)</note>
            </hi>. Haec igitur
concupiscentia quae non est ex Patre, sed ex
mundo, quanto fuerit in homine vehementior et ardentior,
tanto fit quisque pro eo quod concupiscit,
omnium molestiarum dolorumque patientior. Idcirco,
sicut supra diximus, non est ista patientia desursum
descendens: patientia vero piorum desursum est,
descendens a Patre luminum. Itaque illa terrena est,
ista coelestis; illa animalis, ista spiritualis; illa diabolica,
ista deifica. Quoniam concupiscentia, qua fit
ut peccantes omnia pertinaciter patiantur, ex mundo
est; charitas autem, qua fit ut recte viventes omnia
fortiter patiantur, ex Deo est. Et ideo illi falsae patientiae
potest sine adjutorio Dei voluntas humana sufficere;
tanto durior, quanto cupidior; et eo tolerabilius
mala sustinens, quo ipsa fit pejor: huic autem, quae
vera patientia est, ideo voluntas humana, nisi desuper
adjuta et inflammata, non sufficit, quia Spiritus sanctus
est ignis ejus; quo nisi accensa diligat impassibile
bonum, ferre non potest quod patitur malum.
</p>
          </div3>
        </div2>

<div2>
          <head>CAPUT XVIII.</head>
<div3>
            <head>15.</head>
            <p>
 <hi>Ut charitas ex Deo, ita ex
ipso patientia vera quae manat a charitate.</hi> Sicut enim
divina testantur eloquia, <hi>Deus charitas est, et qui manet
in charitate, in Deo manet, et Deus in illo manet <note>(I Joan. IV, 16)</note>
            </hi>.
Quisquis ergo contendit haberi posse
Dei charitatem sine Dei adjutorio, quid aliud contendit,
nisi haberi Deum posse sine Deo? Quis autem
hoc dicat Christianus, quod nullus dicere audeat insanus?
Exsultans ergo apud Apostolum vera, pia,
fidelisque patientia, dicit ore sanctorum: <hi>Quis nos
separabit a charitate Christi? Tribulatio? an angustia?
an persecutio? an fames? an nuditas? an periculum?
an gladius? sicut scriptum est, Quia propter te mortificamur
tota die, deputati sumus sicut oves victimae. Sed
in his omnibus supervincimus per eum qui dilexit nos:</hi> 
<pb n="0620"/>
non per nos, sed <hi>per eum qui dilexit nos.</hi> Deinde sequitur
et adjungit, <hi>Certus sum enim, quia neque mors,
neque vita, neque angeli, neque principatus, neque potestates,
neque praesentia, neque futura, neque altitudo,
neque profundum, neque creatura alia poterit nos
separare a charitate Dei, quae est in Christo Jesu
Domino nostro <note>(Rom. VIII, 35-39)</note>
            </hi>. Haec est illa <hi>charitas
Dei,</hi> quae <hi>diffusa est in cordibus nostris:</hi> non ex
nobis, sed <hi>per Spiritum sanctum qui datus est nobis.</hi> 
Malorum autem <hi>concupiscentia,</hi> propter quam in eis
est falsa patientia, <hi>non est ex Patre,</hi> sicut dicit apostolus
Joannes, <hi>sed ex mundo est.</hi> 
</p>
          </div3>
        </div2>

<div2>
          <head>CAPUT XIX.</head>
<div3>
            <head>16.</head>
            <p>
 <hi>Si cupiditas ex mundo, quomodo
ex humana voluntate. Quod quis non sit ex mundo, non
naturae est, sed gratiae.</hi> Hic dicet aliquis: Si ex mundo
est concupiscentia malorum, per quam fit ut mala
omnia pro eo quod ab illis concupiscitur perferant,
quo modo ex eorum dicitur voluntate? Quasi vero
non et ipsi ex mundo sint, cum ab eis diligitur mundus,
deserto eo per quem factus est mundus. <hi>Serviunt</hi> 
enim <hi>creaturae potius quam Creatori, qui est benedictus
in saecula <note>(Rom. I, 25)</note>
            </hi>. Sive itaque mundi vocabulo
Joannes apostolus dilectores significaverit
mundi, voluntas quae ex ipsis est, utique ex mundo
est: sive mundi nomine coelum et terram et quaecumque
in eis sunt, hoc est, universam complexus
sit creaturam, voluntas procul dubio creaturae, quae
non est Creatoris, ex mundo est. Propter quod talibus
Dominus dicit: <hi>Vos de deorsum estis, ego de sursum
sum: vos de hoc mundo estis, ego non sum de hoc mundo <note>(Joan. VIII, 23)</note>
            </hi>.
Apostolis autem dicit: <hi>Si de mundo
hoc essetis, mundus quod suum est diligeret.</hi> Sed ne sibi
amplius arrogarent, quam eorum mensura poscebat,
et hoc quod eos non esse dixit ex mundo, naturae
putarent esse, non gratiae: <hi>Quia vero,</hi> inquit, <hi>de mundo
non estis, sed ego elegi vos de mundo, propterea odit vos
mundus <note>(Id. XV, 19)</note>
            </hi>. Ergo de mundo erant: nam
ut de mundo non essent, electi sunt de mundo.
</p>
          </div3>
        </div2>

<div2>
          <head>CAPUT XX.</head>
<div3>
            <head>17.</head>
            <p>
 <hi>Electio gratiae praevenit omnia
merita bona. Gratia dat merita, non meritis datur.
Praevenit fidem.</hi> Hanc autem electionem non praecedentium
in bonis operibus meritorum, sed electionem
gratiae demonstrans Apostolus, sic inquit: <hi>Et in
hoc tempore reliquiae per electionem gratiae salvae factae
sunt. Si autem gratia, jam non ex operibus; alioquin
gratia jam non est gratia <note>(Rom. XI, 5 et 6)</note>
            </hi>. Haec
est electio gratiae, id est, electio qua per Dei gratiam
homines eliguntur. Haec est, inquam, electio gratiae,
qua omnia bona merita praeveniuntur humana. Si
enim ullis bonis meritis datur, jam non gratis datur,
sed debita redditur, ac per hoc non vero nomine
gratia nuncupatur; ubi <hi>merces,</hi> sicut idem dicit apostolus, <hi>non imputatur secundum gratiam, sed secundum
debitum 
 <note>(Id. IV, 4)</note>
            </hi>. Si autem ut vera sit gratia, id
est, gratuita, nihil invenit in homine, cui merito debeatur;
quod bene intelligitur et in eo quod dictum
<pb n="0621"/>
est, <hi>Pro nihilo salvos facies eos <note>(Psal. LV, 8)</note>
            </hi>: profecto
ipsa dat merita, non meritis datur. Praevenit ergo
etiam fidem, ex qua omnia bona opera incipiunt. <hi>Justus enim,</hi> 
 sicut scriptum est, <hi>ex fide vivit <note>(Habac.
II, 4)</note>
            </hi>. Porro autem gratia non solum adjuvat
justum, verum etiam justificat impium. Et ideo etiam
cum adjuvat justum, et videtur ejus meritis reddi,
nec sic desinit esse gratia; quoniam id adjuvat quod
ipsa est largita. Propter hanc itaque gratiam, quae
cuncta bona merita humana praecedit, non solum
Christus ab impiis occisus est, verum etiam <hi>pro impiis
mortuus est <note>(Rom. V, 6)</note>
            </hi>. Et antequam moreretur,
non utique justos, sed justificandos elegit Apostolos,
quibus ait, <hi>Ego vos de mundo elegi.</hi> Quibus
enim dixit, <hi>De mundo non estis;</hi> et ne putarent se
nunquam fuisse de mundo, mox addidit, <hi>sed ego vos
de mundo elegi:</hi> profecto ut de mundo non essent,
ipsius in eos electione collatum est. Quocirca si per
suam justitiam, non per gratiam ejus eligerentur, non
de mundo electi essent: quoniam de mundo jam non
essent, si jam justi essent. Deinde si propterea sunt
electi, quia jam justi erant; ipsi priores jam Dominum
elegerant. Quis enim potest esse justus, nisi
eligendo justitiam? <hi>Finis autem legis Christus, ad justitiam
omni credenti <note>(Id. X, 4)</note>
            </hi>. <hi>Qui factus est nobis
sapientia a Deo; et justitia, et sanctificatio, et redemptio:
ut, quemadmodum scriptum est, Qui gloriatur, in
Domino glorietur <note>(I Cor. I, 30, 31)</note>
            </hi>. Ipse est ergo nostra
justitia.
</p>
          </div3>
        </div2>

<div2>
          <head>CAPUT XXI.</head>
<div3>
            <head>18.</head>
            <p>
 <hi>Gratiae et fidei dono etiam antiqui
ante incarnationem justificati sunt. Sine fide nullus
unquam justus fuit.</hi> Unde et antiqui justi ante incarnationem
Verbi, in hac fide Christi, et in hac vera
justitia, quod est nobis Christus, justificati sunt;
hoc credentes futurum quod nos credimus factum: et
ipsi gratia salvi facti per fidem, non ex se ipsis, sed
Dei dono; non ex operibus, ne forte extollerentur <note>(Ephes. II, 8, 9)</note>.
Bona quippe opera eorum non praevenerunt
misericordiam Dei, sed subsecuta sunt. Ipsi
quippe audierunt, ipsi scripserunt longe antequam
Christus venisset in carne: <hi>Miserebor cui misertus
ero, et misericordiam praestabo cui misericors fuero.</hi> E
quibus Dei verbis, tanto post apostolus Paulus diceret, <hi>Igitur non volentis neque currentis, sed miserentis
est Dei 
 <note>(Exod. XXXIII, 19, et Rom. IX, 15, 16)</note>
            </hi>. Ipsorum
etiam vox est longe antequam Christus venisset
in carne: <hi>Deus meus, misericordia ejus praeveniet me <note>(Psal. LVIII, 11)</note>
            </hi>.
Quomodo autem possent alieni esse
a fide Christi, quorum charitate etiam nobis praenuntiatus
est Christus; sine cujus fide quisquam mortalium
nec fuit, nec est, nec esse aliquando poterit justus?
Si ergo jam justi a Christo eligerentur Apostoli,
prius illum ipsi elegissent, ut justi eligi possent;
quia sine illo justi esse non possent. Sed non ita factum
est: ipse quippe illis ait, <hi>Non vos me elegistis,
sed ego vos elegi.</hi> Unde dicit apostolus Joannes, <hi>Non
quod dilexerimus Deum, sed quia ipse prior dilexit nos <note>(I Joan. IV, 10)</note>
            </hi>.
</p>
          </div3>
        </div2>

<div2>
          <head>CAPUT XXII.</head>
<div3>
            <head>19.</head>
            <p>
 <hi>Ante gratiae electionem injusti
<pb n="0622"/>
omnes.</hi> Quod cum ita sit, quid est homo utens
in hac vita propria voluntate, antequam eligat et diligat
Deum, nisi injustus et impius? Quid est, inquam,
homo aberrans a Creatore creatura, nisi Creator
ejus memor sit ejus <note>(Psal. VIII, 5)</note>, et eligat eum
gratis, et diligat gratis? Quia ipse non potest eligere
vel diligere, nisi prius electus dilectusque curetur,
qui caecitate eligenda non cernit, et languore diligenda
fastidit. Sed forte quis dicat: Quomodo Deus
prius eligit et diligit iniquos, ut justificet eos, cum
scriptum sit, <hi>Odisti, Domine, omnes operantes iniquitatem <note>(Psal. V, 7)</note>
            </hi>?
Quomodo putamus, nisi miro et
ineffabili modo? Et tamen etiam nos possumus cogitare,
quod medicus bonus aegrotum et odit et diligit:
odit enim, quia aegrotat; diligit, ut aegritu
dinem pellat.
</p>
          </div3>
        </div2>

<div2>
          <head>CAPUT XXIII.</head>
<div3>
            <head>20.</head>
            <p>
 <hi>Quomodo charitas verae patientiae,
ita cupiditas fons malae patientiae.</hi> Haec propter
charitatem dicta sint, sine qua in nobis non potest
esse vera patientia: quia in bonis charitas Dei est,
quae tolerat omnia, sicut in malis mundi cupiditas.
Sed haec charitas per Spiritum sanctum est in nobis,
qui datus est nobis. Unde a quo nobis est charitas,
ab illo est patientia. Mundi autem cupiditas, quando
patienter sustinet onera cujuslibet calamitatis, gloriatur
de viribus propriae voluntatis, tanquam de stupore
morbi, non de robore sanitatis. Insana est ista
gloriatio; non est patientiae, sed dementiae. Voluntas
ista tanto videtur patientior acerborum malorum,
quanto est avidior temporalium bonorum, quia inanior
aeternorum.
</p>
          </div3>
        </div2>

<div2>
          <head>CAPUT XXIV.</head>
<div3>
            <head>21.</head>
            <p>
 <hi>Voluntatem malam esse posse
etiam sine spiritus mali instigatione.</hi> Quod si eam
exagitat et inflammat fallacibus visis et suasionibus
immundis diabolicus spiritus et maligna
conspiratione sociatus, efficit hominis voluntatem,
vel errore dementem, vel appetitu cujuslibet mundanae
delectationis ardentem: quae cum videtur
intolerabilia mirabiliter sustinere, non tamen ideo
etiam voluntas mala sine instigatione alterius immundi
spiritus, sicut voluntas bona sine adjutorio
sancti Spiritus non potest esse. Nam esse posse voluntatem
malam etiam sine aliquo spiritu vel seducente
vel incitante, in ipso diabolo satis ostenditur,
qui per nullum alium diabolum, sed propria voluntate
factus diabolus invenitur. Voluntas itaque
mala sive cupiditate rapiatur, sive timore
revocetur, sive laetitia diffundatur, sive tristitia
contrahatur, atque in his omnibus perturbationibus
animi quaecumque sunt aliis vel alio tempore
 graviora contemnat et perferat; potest et sine
<pb n="0623"/>
alterius spiritus instinctu se ipsa seducere, et defectu
a superioribus in inferiora lapsando, quanto
jucundius aestimaverit, quod adipisci appetit, vel
amittere metuit, vel adeptum gaudet, vel amissum
dolet, tanto tolerabilius pro eo ferre quod sibi minus
est ad patiendum, quam illud ad fruendum. Quidquid
enim illud est, ex creatura est, cujus nota voluptas
est. Quodam modo enim familiari contactu atque
connexu ad experiendam ejus suavitatem adjacet
amanti creaturae amata creatura.
</p>
          </div3>
        </div2>

<div2>
          <head>CAPUT XXV.</head>
<div3>
            <head>22.</head>
            <p>
 <hi>Bona voluntas non nisi ex
Deo.</hi> Voluptas autem Creatoris, de qua scriptum est, <hi>Et torrente voluptatis tuae potabis eos 
 <note>(Psal. XXXV, 9)</note>
            </hi>,
longe alterius generis est: neque enim, sicut nos,
creatura est. Nisi ergo amor ejus detur inde nobis,
non est unde esse possit in nobis. Ac per hoc voluntas
bona, qua diligitur Deus, in homine non potest
esse, nisi in quo Deus operatur et velle <note>(Philipp. II,
13)</note>. Haec igitur voluntas bona, id est, voluntas Deo
fideliter subdita, voluntas sanctitate superni ardoris
accensa, voluntas quae diligit Deum et proximum propter
Deum; sive amore, de quo respondet apostolus
Petrus, <hi>Domine, tu scis quia amo te <note>(Joan. XXI, 15)</note>
            </hi>;
sive timore, de quo dicit apostolus Paulus, <hi>in timore
et tremore vestram ipsorum salutem operamini <note>(Philipp.
II, 12)</note>
            </hi>; sive gaudio, de quo dicit, <hi>Spe gaudentes,
in tribulatione patientes <note>(Rom. XII, 12)</note>
            </hi>; sive tristitia,
qualem se dicit magnam habuisse pro fratribus suis <note>(Id. IX, 2)</note>:
quaecumque amara et aspera sufferat,
charitas Dei est, quae omnia tolerat <note>(I Cor. XIII, 7)</note>,
quae non diffunditur in cordibus nostris, nisi per Spiritum
sanctum qui datus est nobis <note>(Rom. V, 5)</note>.
</p>
          </div3>
        </div2>

<div2>
          <head>CAPUT XXVI.</head>
<p> <hi>Piorum patientia Dei donum.
Schismaticorum patientia pro Christo an laudanda.</hi> Unde nequaquam dubitante pietate, sicut charitas
sancte amantium, ita patientia pie tolerantium Dei
donum est. Neque enim divina Scriptura fallit aut
fallitur, quae non solum in veteribus Libris habet hujus
rei testimonia, cum Deo dicitur, <hi>Patientia mea tu
es <note>(Psal. LXX 5)</note>
            </hi>; et, <hi>Ab ipso est patientia mea <note>(Psal. LXI, 6)</note>
            </hi>;
et ubi alius propheta dicit, accipere
nos Spiritum fortitudinis: verum etiam in apostolicis
Litteris legitur, <hi>Quia vobis donatum est pro Christo,
non solum ut credatis in eum, sed ut etiam patiamini
propter eum <note>(Philipp. I, 29)</note>
            </hi>. Non ergo quasi de proprio
faciat animum elatum quod sibi audit esse donatum.</p>
<div3>
            <head>23.</head>
            <p>
 Si quis autem non habens charitatem, quae
pertinet ad unitatem spiritus et vinculum pacis, quo
catholica Ecclesia congregata connectitur, in aliquo
schismate constitutus, ne Christum neget, patitur
tribulationes, angustias, famem, nuditatem, persecutionem,
pericula, carceres, vincula, tormenta, gladium,
vel flammas, vel bestias, vel ipsam crucem
timore gehennarum, et ignis aeterni; nullo modo ista
culpanda sunt, imo vero et haec laudanda patientia
est. Non enim dicere poterimus, melius ei fuisse ut
Christum negando nihil eorum pateretur, quae passus
<pb n="0624"/>
est confitendo; sed existimandum est fortasse tolerabilius
ei futurum judicium, quam si Christum negando
cuncta illa vitaret: ut illud quod ait Apostolus, <hi>Si tradidero corpus meum ut ardeam, charitatem
autem non habeam, nihil mihi prodest 
 <note>(I Cor. XIII, 3)</note>
            </hi>;
nihil prodesse intelligatur ad regnum coelorum obtinendum,
non ad extremi judicii tolerabilius supplicium
subeundum.
</p>
          </div3>
        </div2>

<div2>
          <head>CAPUT XXVII.</head>
<div3>
            <head>24.</head>
            <p>
 <hi>An haec eorum patientia sit
Dei donum.</hi> Sed merito quaeri potest utrum et ista patientia
donum Dei sit, an viribus tribuenda sit voluntatis
humanae, qua quisque ab Ecclesia separatus, non
pro errore qui eum separavit, sed pro veritate sacramenti
seu verbi quae apud eum remansit, timore
poenarum aeternarum poenas patitur temporales. Cavendum
est enim ne forte, si Dei donum istam patientiam
dixerimus, hi quibus inest, etiam ad regnum Dei
pertinere credantur: si autem illam donum Dei esse
negaverimus, cogamur fateri, sine adjutorio et munere
Dei in voluntate hominis esse posse aliquid boni.
Neque enim hoc non est bonum, ut credat homo
aeterno supplicio se esse puniendum, si negaverit
Christum, et pro ista fide qualecumque supplicium
perferat et contemnat humanum.</p>
          </div3>
<div3>
            <head>25.</head>
            <p>
 Proinde sicut negandum non est hoc esse donum
Dei, ita intelligendum est alia esse Dei dona filiorum
illius Jerusalem, quae sursum libera est mater nostra.
</p>
          </div3>
        </div2>

<div2>
          <head>CAPUT XXVIII.</head>
<p> <hi>Dona filiorum haeredum et dona
filiorum exhaeredatorum diversa.</hi> (Haec sunt enim
quodam modo haereditaria, in quibus sumus <hi>haeredes
Dei, cohaeredes autem Christi</hi> ); alia vero quae possunt
accipere etiam filii concubinarum, quibus Judaei carnales
et schismatici vel haeretici comparantur. Quamvis
enim scriptum sit, <hi>Ejice ancillam et filium ejus;
neque enim haeres erit filius ancillae cum filio meo
Isaac <note>(Gal. IV, 26, 30, et Gen. XXI, 10)</note>
            </hi>: et Abrahae
dixerit Deus, <hi>In Isaac vocabitur tibi semen <note>(Gen. XXI,
12, et Rom. IX, 7 et 8)</note>
            </hi>: quod sic est Apostolus
interpretatus, ut diceret, <hi>Id est, non qui filii carnis,
hi filii Dei; sed filii promissionis deputantur in semine</hi> 
ut intelligeremus semen Abrahae secundum
Isaac propter Christum ad Dei filios pertinere, qui
sunt corpus Christi et membra, id est, Ecclesia Dei
una, vera, germana, catholica, tenens piam fidem;
non eam quae per elationem vel timorem, sed eam quae
per dilectionem operatur <note>(Galat. V, 6)</note>: tamen etiam
filios concubinarum quando a filio suo Isaac dimisit
Abraham, nonnulla eis largitus est munera, ne relinquerentur
omni modo inanes, non ut tenerentur haeredes.
Sic enim legimus: <hi>Dedit autem Abraham omnem
censum suum Isaac filio suo; et filiis concubinarum
suarum dedit Abraham munera, et dimisit eos ab Isaac
filio suo <note>(Gen. XXV, 5, 6)</note>
            </hi>. Si ergo filii sumus liberae
Jerusalem, alia dona exhaeredatorum, alia intelligamus
haeredum. Hi enim haeredes sunt, quibus dicitur: <hi>Non enim accepistis spiritum servitutis iterum in timorem;
<pb n="0625"/>
sed accepistis spiritum adoptionis filiorum, in quo
clamamus, Abba, Pater 
 <note>(Rom. VIII, 14-17)</note>
            </hi>.</p>
</div2>

<div2>
          <head>CAPUT XXIX.</head>
<div3>
            <head>26.</head>
            <p>
 <hi>Patientiae pauperum Christi
merces aeterna.</hi> Clamemus ergo spiritu charitatis, et
donec veniamus ad haereditatem in qua semper maneamus,
liberali amore simus, non servili timore patientes.
Clamemus, quamdiu pauperes sumus, donec
illa haereditate ditemur. Magna quippe inde pignora
accepimus, quod ad nos ditandos pauper factus est
Christus, quo in supernas divitias exaltato, missus est
qui sancta desideria nostris cordibus inspiraret Spiritus
sanctus. Horum pauperum adhuc credentium,
nondum contemplantium; adhuc sperantium, nondum
tenentium; adhuc desiderio suspirantium, nondum felicitate
regnantium; adhuc esurientium et sitientium,
<pb n="0626"/>
nondum satiatorum: horum ergo <hi>pauperum patientia
non peribit in aeternum <note>(Psal. IX, 19)</note>
            </hi>: non quia et illic
patientia erit, ubi quod toleretur non erit; sed <hi>non
peribit,</hi> dictum est, quia infructuosa non erit. Fructum
autem habebit aeternum, ideo non peribit in aeternum.
Qui enim laborat inaniter, cum eum spes fefellerit,
propter quam laborabat, merito dicit, Perdidi tantum
laborem: quisquis vero ad sui laboris promissa pervenerit,
gratulans dicit, Non perdidi laborem meum.
Dicitur ergo labor non perisse, non quia manet perpetuus,
sed quia non est inaniter fusus. Sic et patientia
pauperum Christi, sed ditandorum haeredum
Christi, non peribit in aeternum: non quia et illic
patienter ferre jubebimur, sed quia pro iis quae hic
patienter pertulimus, aeterna beatitudine perfruemur.
Non dabit finem sempiternae felicitati, qui donat temporalem
patientiam voluntati: quia utrumque munus
donatae donatum est charitati.

</p>
          </div3>
        </div2>
      </div1>
</body>
  </text>
</TEI>